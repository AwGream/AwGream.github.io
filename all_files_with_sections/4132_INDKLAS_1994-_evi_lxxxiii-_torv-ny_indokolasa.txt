1994. évi LXXXIII. törvény indokolása

a társasági adóról szóló 1991. évi LXXXVI. törvény módosításáról

-----STARTING---POINT---ALTALANOS--- 

A társasági adóról szóló 1991. évi LXXXVI. törvény 1995. évi módosításának legfőbb jellemzője a fejlesztés, beruházás, befektetés-ösztönzés. Ez az adókulcs csökkentésében, az osztalékként kivett (és a fejlesztésre) a vállalkozásban hagyott jövedelemre érvényesített eltérő adókulcsban, és a minimumadó eltörlésében nyilvánul meg. E mellett a munkanélküliség mérséklésének segítése érdekében a foglalkoztatott munkanélküliek bére után fizetett társadalombiztosítási járulék teljes összegével csökkenthető az adóalap egy éven át.

A gazdasági recesszióból való kilábalás indokolja, hogy a vállalkozási körben a beruházási és fejlesztési tevékenység élénküljön.

A javaslat ezt a célt a beruházás ösztönzés általános módszereként ismert adókulcs csökkentéssel kívánja elérni.

Ez a megoldás a jövedelmezően gazdálkodó vállalkozások számára bővíti a fejlesztésre rendelkezésre álló forrásokat. A radikális adókulcs-csökkentés adósemleges, minden befektető számára azonosan vonzó lehetőséget nyújt. Ugyanakkor a felvett osztalékra kivetett magasabb adó miatt a jövedelemnek a vállalkozásban hagyására ösztönöz. Az alacsony adókulcs gyorsítja a beruházások megtérülését, ami erőteljes beruházási magatartást válthat ki. A javaslatnak beruházás ösztönző hatása mellett jelentős szerepe lehet a feketegazdaság visszaszorításában is. Ezzel párhuzamosan az adóztatás stabilitását is erősíti a szabályozó alkut kiváltó különböző célirányos preferenciákat tartalmazó adótörvénnyel szemben, így lehetővé teszi a biztonságos tervezést.

Az adókulcs jelentős mértékű csökkentésének ellentételéül szolgál a különböző adókedvezmények megszüntetése, beleértve a külföldi részvételű társaságok 40 százalékos adókedvezményének eltörlését is. Ennél az alternatívánál számolni kell azonban azzal, hogy a nemzetközi szerződések (kettős adózási egyezmények) az osztaléknak a forrásnál való adózását általában korlátozzák (5-15 százalékos mérték körül), így a külföldi cégeket megillető osztalékrész legfeljebb ilyen mértékű adót viselhet.

A beruházás, fejlesztés elősegítése és a munkanélküliség mérséklése érdekében az intézkedések az adóbevételt közel a harmadával csökkentik.

A nagyobb jelentőségű változások mellett sor került a törvény néhány előírásának egyszerűsítésére, pontosítására is.

-----STARTING---POINT---RESZLETES---

Az 1. §-hoz

A művészeti alkotóközösség mint szervezeti forma már nem létezik, ezért nem indokolt az adóalanyok - (2. § (1) bekezdés d) pont) - között felsorolni.

A törvény jelenleg hatályos szövege nem rendezi azt az esetet, ha a külföldinek Magyarországon van telephelye, de ettől függetlenül telephelynek be nem tudható jövedelme is keletkezik. E hiányosságot pótolja a 2. § (5) bekezdése.

A 2. §-hoz

A módosítás a törvény alkalmazásához szükséges fogalmi pontosításokat és egy új fogalmat tartalmaz.

- A reprezentációs költség fogalom (14. pont) 1994. évtől része a törvénynek. A módosítás egyértelművé teszi, hogy a reprezentációs költségnek az áfa, és személyi jövedelemadó nem része. Tartalmi változás, hogy a vissza nem igényelhető áfát sem kell a reprezentáció részének tekinteni.

- A közhasznú tevékenység bevételének (18. pont) javaslat szerinti megfogalmazása egyértelművé teszi, hogy a törvényben meghatározott szervekkel kötendő szerződés alatt nem egyszeri, illetve alkalmi megállapodást kell érteni. A közhasznúság egyik feltétele a tevékenység tartós jellege, s ennek szerződéses alátámasztása. Ezzel a módosítással szükségtelenné válik - s egyben egyszerűsödik a rendelkezés - a Pénzügyminisztérium egyetértésének kötelező előírása.

- A 20. pontban az off-shore cégekre vonatkozó feltételrendszerek közül a gyakorlatban sok társaság úgy értelmezte a c) pontban foglaltakat, hogy a kötelező többségi előírás a három felsorolt jogviszonyban együttesen értendő. A pontosítás megerősíti, hogy a társaság vezető tisztségviselőinek, a felügyelőbizottságának és az alkalmazottainak többsége külön-külön kell, hogy belföldi személy legyen. Ezen kívül az érdekeltséget a gazdasági társaság mellett a szövetkezetre is értelmezni szükséges, hiszen a mai törvények szerint a külföldi ott is tulajdonos lehet.

A 3. §-hoz

A törvényjavaslat az adóalap meghatározásához pontosító, egyszerűsítő és új rendelkezéseket tartalmaz.

- A 4. § (2) bekezdés b) pontjában a számviteli törvény 45. § (5) bekezdése helyett a hivatkozás 45. § (14) bekezdésre való változtatását az tette szükségessé, hogy a számviteli törvény módosítását követően az eredetileg (5) bekezdés szövege a (14) bekezdésbe került.

- A 4. § (2) bekezdés g) pontból - adminisztráció egyszerűsítési célból - kimarad az adóhatóság előzetes hozzájárulására előírt feltétel arra vonatkozóan, hogy az alapítvány, illetve a közérdekű kötelezettségvállalást szervező a befizetésről levonásra jogosító igazolást adjon. Az egyszerűsítés azért is indokolt, mivel a gyakorlat szerint, ha az alapítvány, illetve a közérdekű kötelezettségvállalás kielégítette az előírt követelményeket, úgy az adóhatóságnak nem volt indoka megtagadni az igazolás kiadását. Ezen kívüli változás, hogy az oktatási, szociális, egészségügyi, környezetvédelmi, sport, kulturális, hitéleti, gyermek és ifjusági közfeladat ellátására létesített közalapítványhoz adott hozzájárulás korlátlanul, egyéb alapítványi hozzájárulás, közérdekű kötelezettségvállalás az adóalap 20 százalékáig vonható le az adóalapból.

- A 4. § (2) bekezdés l) pontjában megfogalmazottaknak az apportálással való kiegészítése megerősítése annak az eddigi értelmezésnek, hogy az apportálást az adótörvény az értékesítéssel azonosan kezeli.

- A 4. § (2) bekezdés n) pontjában a munkanélküliek foglalkoztatását jelenleg is ösztönző preferencia további bővítésének célja a munkanélküliség mérséklése, a foglalkoztatás növelésének elősegítése. Az adóalap csökkentő kedvezményt a veszteséges vállalkozások is érvényesíthetik, ugyanis a munkanélküliek után fizetett társadalombiztosítási járulék adóalapból történő levonása az elhatárolt veszteség részét képezi.

A rendelkezés utolsó bekezdésében megfogalmazott adóvisszatartásra vonatkozó előírás törlését a minimumadót előíró rendelkezés hatályon kívül helyezése indokolja.

- A 4. § (3) bekezdés b) pontja pontosítás, hivatkozás a számviteli törvény minden olyan rendelkezésére amely az értékcsökkenési leírás elszámolására vonatkozik.

- A 4. § (3) bekezdés j) pont (és a hozzá tartozó 5. § (12) bekezdés) rendelkezésével az adóelkerülési lehetőségek szűkítése érdekében az eddig alkalmazott elszámolás változik oly módon, hogy a bérbevevőnél az áfa-nélküli bérleti díj adott évre jutó részének a tárgyi eszköz utáni teljes bérleti díj 36 százalékát meghaladó része helyett havi 3 százalékát meghaladó része, ingatlan esetén a 13 százalékát meghaladó része helyett havi 1,1 százalékát meghaladó része elismert költség, ami azt jelenti, hogy a használattal (bérleti idővel) arányosan ismeri el a lízingdíjat költségként az adótörvény is.

- A számviteli törvény módosításával a selejtezés miatti terven felüli értékcsökkenést nem értékcsökkenési leírásként kell elszámolni, hanem rendkívüli ráfordításként. Miután így a selejtezés és az értékesítés nyilvántartási értékének a számviteli törvény szerinti elszámolása azonos módon történik, ezért indokolt, hogy a társasági adótörvény előírásai (4. § (3) bekezdés p) pont) összhangban legyenek a számviteli törvény rendelkezéseivel.

- A 4. § (3) bekezdés t) pontja módosításának elsődleges célja, hogy az adóskonszolidáció folyamatát ne gátolja a társasági adótörvény ezen rendelkezése. A pénzintézet e megkülönböztetett módon való kezelését indokolja továbbá, hogy esetleges tulajdonosként is a pénzintézet fő feladatának a hitelezés tekintendő.Végül a pénzintézeti törvény előírásai megfelelő garanciát nyújtanak arra vonatkozóan, hogy nem történhet meg a jövedelmeknek kamatként való kivonása.

A 4. §-hoz

- Az 5. § (1) bekezdésének a fogalmazásbeli változtatása csak megerősítése annak, hogy a várható veszteségekre, a december 31-én határidőn túli követelésekre, a kétes követelésekre és az előlegként adott összegre vonatkozó, adóalapból levonható tartaléknál a korlátot valamennyi - nemcsak a minősített - kintlévőségre számítva kell meghatározni.

- Az 5. § (2) bekezdése lehetőséget ad - a bányászatról valamint a villamosenergiáról szóló törvényben meghatározott - környezetvédelmi kötelezettségekre képzett céltartalék adóalapnál történő figyelembevételére.

A számviteli törvény a garanciális kötelezettségek keretén belül - a 27. § (2) bekezdése és az 55. § (8) bekezdése alapján - lehetővé teszi céltartalék képzését a jogszabályban meghatározott környezetvédelmi garanciális kötelezettségek fedezetére is.

A környezetvédelmi garanciális kötelezettségekről a villamosenergiáról szóló törvény 17. § (2) bekezdés h) pontja, valamint a bányászatról szóló törvény 27. § (2) bekezdése és 36. §-a rendelkezik.

A tartalékképzés adóalapnál történő elszámolhatósága megkönnyíti a környezetvédelmi kötelezettségekkel pl. rekultiválási, tájrendezési, veszélyes hulladék kezelési feladatokkal összefüggő költségek finanszírozását.

- Az 5. § (7) bekezdésében a hivatkozás pontosítását jelenti a módosított szöveg.

- Az 5. § (12) bekezdése a lízingdíj adóalapnál való számbavételére előírtak alkalmazását segíti.

Az 5. §-hoz

A nemzetközi szakirodalomból ismert beruházás ösztönzők közül az általános adókulcs csökkentést fogalmazza meg a törvényjavaslatnak ez a rendelkezése. Ez a változás egyben azzal is jár, hogy a társasági adóból ezt követően csak a 100 és 60 százalékos adókedvezményre jogosultak és az un. off-shore cégek vehetnek igénybe adókedvezményt, illetve a beruházási és exportot elősegítő hitel kamatának egy része tartható az adóból vissza. Végül a törvényjavaslat a fejlesztések ösztönzése végett a kivett osztalékra kiegészítő adót ír elő, ami azt jelenti, hogy osztalékot 34,4 százalék adó megfizetése mellett lehet fizetni. A módosítással megszűnik az úgynevezett minimumadó kötelezettség is.

A kiegészítő adót az 1995. év és az azt követő évek eredménye terhére fizetett, a kapott osztalékkal csökkentett osztalékra kell alkalmazni. Nincs ilyen adókötelezettség, ha az eredménnyel az eredménytartalékot növeli a vállalkozás. 1995. évtől azonban a kedvezményes kulccsal adózott eredménytartalékot elkülönítve nyilván kell tartani, s felhasználáskor meg kell a kiegészítő adót fizetni.

Ezzel a megoldással a társaságok közötti osztalék halmozódásra nem jelenik meg többszörös adó. A fejlesztési források, megtakarítások alacsonyabb adót viselnek. Pénzeszközátadással azonban nem lehet az osztalékadót kikerülni.

A tőkeemelés kiegészítő adó alóli mentességének feltétele, hogy az legalább 3 évig a vállalkozásban maradjon. Ennél korábbi tőkeleszállítás, jogutód nélküli megszűnés vagy szétválás esetén megszűnik az adómentesség.

A 6. §-hoz

Az adómentességet szabályozó rendelkezések változása a törvény egyéb előírásával és más törvények módosításával függ össze.

- A törvényjavaslat az alapítványi hozzájárulások és a közérdekű kötelezettség-vállalások adóalapból történő levonhatóságához nem írja elő az adóhatóság előzetes hozzájárulását. Ezzel összhangban marad ki az a) pontból az adóhatóságra utaló kitétel, ami nem érinti a törvénynek azt a rendelkezését, hogy adómentességet csak az az alapítvány élvezhet, amely jogosult a feltételei alapján adómentes adomány gyűjtésére.

- A privatizációt szabályozó törvény tervezett változtatása miatt célszerű a d) pontban az adómentességre utaló megfogalmazás módosítása. A törvényjavaslat szerinti rendelkezés tartalmában nem jelent változást az eddigi előíráshoz képest. Fontos hangsúlyozni, hogy az adómentesség az osztalékra előírt kiegészítő adóra nem vonatkozik.

A 7. §-hoz

Az adókedvezmények a belföldi és a nemzetközi tapasztalat szerint nem mindig a szándék szerint fejtik ki hatásukat. A legtöbb vizsgálat azt mutatja, hogy a kedvezmények miatti adóbevétel kiesés meghaladta a befektetési növekedést.

A preferenciát legtöbbször olyan beruházásra is lehet érvényesíteni, amely beruházást mindenképpen megvalósítottak volna. Ugyanakkor ha az egyéb körülmények nem kedvezőek - pl. az infrastruktúra - akkor a beruházás az ösztönzés ellenére sem valósul meg. A preferencia alkalmazása az adórendszer bonyolultságát növeli, amely többletköltséget jelent az adózónak, az adóhatóságnak, és lehetőséget ad arra, hogy a meg nem célzott vállalkozások is élvezzék előnyét.

A javaslat ezért a beruházás ösztönzés módszereként az általános adókulcs-csökkentést tartalmazza, az adókedvezmények egyidejű megszüntetése mellett.

Az adókedvezmények közül a jogbiztonság miatt csak azok maradnak (a 100 és 60 százalékos adókedvezményre való jog) meg, amelyet a kulcs radikális csökkentése nem ellentételez, illetve a hitelkamat-kedvezmény, ami a kamatteher csökkentésével piaci eszközként hat a beruházások megvalósítására.

A 8. §-hoz

Az adókulcs radikális csökkentése miatt - ami önmagában fejlesztési forrás növelő - az export - és a beruházási hitelkamatkedvezmény mértéke az 1994. évinek a felére csökken. A törvény azonban a kamatteher ilyen módon való mérséklésével a beruházások hitelből történő megvalósíthatóságát továbbra is segíti.

A 9. §-hoz

A fizetendő adó újrafogalmazását a minimumadó megszüntetése és a számított és a kiegészítő adó megkülönböztetése tette szükségessé. A javaslat szerint a fizetendő adó a számított adó és kiegészítő adó összege, csökkentve az adókedvezményekkel, továbbá a földadóval és a külföldön megfizetett adóval.

A 10. §-hoz

A javaslat rendelkezése szerint az újonnan alakuló adóalanyoknál a várható jövedelem alapján nem kell adóelőleget fizetni. Nincs adóelőlegfizetési kötelezettsége a közhasznú társaságnak, és az önkéntes kölcsönös biztosító pénztárnak sem.

A 11. §-hoz

Az átmeneti rendelkezések között rendezi a törvényjavaslat, hogy az 1994. évtől bevezetett minimumadó az 1995. május 31-i adóbevallás alapján kiadott fizetési meghagyásnál nem képezi az adóelőleg alapját.

-----STARTING---POINT---VEGE---

A 13. §-hoz

A személyi jövedelemadózásban az egyéni vállalkozók számára javasolt átalányadózás miatt a törvény az egyéni vállalkozók számára 1995. február 15-éig biztosít átjelentkezési lehetőséget.

A költségként elismert lízingdíj alkalmazásánál úgy rendelkezik a törvényjavaslat, hogy az új előírást a folyamatban lévő ügyeknél is kell alkalmazni. Ez azt jelenti, hogy ha 1994. december 31-ét követően pl. már csak három hónapig áll fenn a szerződés, akkor gép esetében a teljes díj 9 százaléka fölött kell adóalapot növelni. A lízinghez kapcsolódó valamennyi szolgáltatás (pl. egyszeri szerződéskötési díj) 1995. évtől része a lízingdíjnak. A zárórendelkezésekben megfogalmazottak szerint ezt csak az 1994. év után kötött szerződéseknél kell alkalmazni.

A módosítások következtében feleslegessé váló törvényi rendelkezéseket a törvény záró rendelkezései hatályon kívül helyezik.

- Az ipari és szolgáltató szövetkezeti szakcsoport és a mezőgazdasági szakcsoport mint szervezeti forma már nem létezik, ezért a törvény 2. §-ából a javaslat törli a rájuk vonatkozó rendelkezést.

- Az elemi kár definíciója (3. § 19. pont) szoros összefüggésben a minimumadóval került be az 1994. évi módosításkor a törvénybe. Mivel magára a minimumadóra vonatkozó rendelkezések is hatályon kívül helyeződnek, ezért ezzel összhangban e definíció is szükségtelen.

- A 4. § (2) bekezdéséből a "legfeljebb" szó érdemi változást jelent az adóalap megállapításánál. Összefüggésben a törvény 1. számú mellékletének módosulásával is, 1995. évtől korlátozódik az adóalany eddig teljesen szabad lehetősége, hogy milyen összeget von le amortizáció címen az adóalapból. Míg 1995. évig csak annyi kikötést tartalmazott a törvény, hogy több levonás nem érvényesíthető, annál amit a törvény előír, a javaslat elfogadása esetén kevesebb sem lehet a törvényben előírtnál az e címen megvalósított adóalap csökkentés.

A változtatás az adókedvezményes időszak amortizációjának lejárat utáni időszakra való átvitelét akadályozza meg. A vállalkozó döntési lehetősége megmarad viszont akkor, ha a törvény (az 1. és 2. számú melléklet) egy adott eszköznél az amortizáció elszámolására több változatot enged meg.

- A 4. § (2) bekezdés e) pontja rendelkezésének részbeni és a j) pontjának a törlését a számviteli törvény rendelkezésének módosítása indokolja, amely szerint a kölcsön kamatát minden esetben költségként kell elszámolni, annak nem lehet az adózás utáni eredmény a forrása. Így a törvénynek ez a rendelkezése szükségtelenné válik.

- A javaslat a személygépkocsi üzemanyagköltségre előírt adóalapkorrekciót törli.

- A javaslat az adókedvezményre vonatkozó rendelkezések közül hatálytalanítja a kamarai tagdíj, az osztalék újrabefektetése, a Kormány hatáskörébe utalt egyedi engedély alapján, a kárpótláshoz kapcsolódó földvásárlási utalványok leadása ellenében, illetve a korábban megszerzett jog alapján igénybevehető kedvezményeket.

- A 16. § (4) bekezdésében található rendelkezés hatályon kívül helyezését a 4.§ (2). bekezdés n) pontjának tartalmi változása, továbbá az indokolja, hogy a minimumadóra vonatkozó rendelkezéseket csak 1994-re kell alkalmazni.

- A 18. § (2) bekezdés e) pontjának hatályon kívül helyezésével 1995. évtől az újonnan (jogelőd nélkül) alakulóknak és a személyi jövedelemadó hatálya alól átjelentkező egyéni vállalkozóknak nem kell előleget fizetni a várható adóbevétel alapján.

- A 19. §-ban olyan rendelkezések kerülnek hatályon kívül, melyeknek vagy tartalmuk, vagy a bennük foglalt határidők miatt a törvényben való további szerepeltetésük szükségtelen.

- A minimumadó megszüntetése miatt a törvény 5. számú mellékletének fenntartása értelmetlenné válik.

- Az 1994. évi XVI. törvény 54. § (5) bekezdését a javaslat a kamarai tagdíj adóból való levonhatóságának megszüntetésére tett rendelkezés miatt helyezi hatályon kívül, a törvények közötti összhang biztosítása végett.

Az 1. számú melléklethez

A melléklet az értékcsökkenési leírás egyes rendelkezéseit módosítja a gyakorlati tapasztalat alapján, a beruházás ösztönzés érdekében, és a más törvényekkel való összhang bizosítása végett.

- Az 1. pont - összhangban a 4. § (2) bekezdés c) pontjának módosításával - arról rendelkezik, hogy az adóalany a törvény 1. és 2. számú melléklete alapján megállapított amortizáció összegével köteles csökkenteni az adóalapot. Megmarad az az előírás is, hogy a levonás nem lehet több, mint ami e mellékletek alapján maximumként számítható.

- A 7. pont módosítására az 1. pont rendelkezésével összefüggésben kerül sor. Lényege, hogy a beruházás után megengedett adóalap csökkentési lehetőséggel nem kötelező élni.

- A 8. pont a számviteli törvénnyel való összhangot teremti meg, azzal, hogy a hulladék tárolásra igénybevett földterület után nem tiltja az értékcsökkenés elszámolását.

- A 14. pontból kikerült a selejtezés miatti rendkívüli értékcsökkenési leírás levonhatósága, tekintettel arra, hogy a 4. § rendelkezik ilyen esetben a nyilvántartási érték elszámolásáról.

- A 18. pont az egyszeres könyvvitelt vezetők esetében is előírja (és nemcsak megengedi) az értékcsökkenési leírás kötelező elszámolását.

A 2. számú melléklethez

A törvényjavaslat a meliorációnál, a bekötő és üzemi útnál, a hulladéktárolónál, a szemétégetőnél a megtérülésnek megfelelő - a korábbinál magasabb - leírási kulcsot állapít meg, és meghatározza hulladéktároló fogalmát is. Az ültetvények 1. csoportjának leírását, - a dió és a gesztenye kivételével - 6 százalékra módosítja.

A 3. számú melléklethez

A javaslat a külföldi vállalkozók és külföldi szervezetek adóztatásáról szóló 6. számú mellékletre pontosító jellegű változtatásokat tartalmaz.

- A B. fejezetben a külföldi vállalkozó bevételének meghatározásánál kikerült a felsorolásból a természetbeni juttatás fogalma, mivel a "kapott vagyoni érték" fogalmába az is beletartozik.

- A javaslat pontosítja a C. fejezet címét, összhangban a fejezet tartalmával, amely kizárólag a külföldi vállalkozók nyilvántartási kötelezettségéről rendelkezik.

- A D. fejezet 1. és 2. pontja a külföldi szervezetek kamatbevételének adókötelezettségéről szól. A javaslat a 1. pontban - a szórend felcserélésével - egyértelműsíti, hogy a külföldi szervezeteknél a kamatbevétel kizárólag akkor adóköteles, ha kötvény utáni kamatról van szó, melyet olyan belföldön bejegyzett pénzintézet fizet ki, amely a kötvény kibocsátó megbízásából csak lebonyolító tevékenységet végez.

- A javaslat az E fejezet 4/i pontjában rendelkezik a kötvény árfolyamnyereségének meghatározásához a jövedelemszerzés helyéről.

- Az E fejezet 8. pontjában pontosítja a javaslat a belföldi személy fogalmát. Korrektebb megfogalmazással egyértelműsíti azt az eddig is fennálló rendelkezést, hogy a külföldi vállalkozó kizárólag a telephelye vonatkozásában minősül belföldi személynek.

A 4. számú melléklethez

A módosítás egyértelművé teszi, megerősíti, hogy az alapítványnál és társadalmi szervezetnél az alapfeladat végzése nem keletkeztet adókötelezettséget. Ez következik a 2. § rendelkezéséből is, hiszen kizárólag alapfeladatból elért bevétel esetén nem is lesz adóalany az alapítvány vagy a társadalmi szervezet.

Egyidejűleg megerősíti a törvény azt is, hogy a mellékletben felsorolt tevékenység jövedelme nem adóköteles.

A 3. pontban a vállalkozási tevékenységnek nem minősülő tevékenységek között bővíti a kulturális tevékenységek körét, és valamennyi sport és szabadidő szolgáltatást nevesít.

A közhasznú társaságok által végezhető kedvezményezett tevékenységek listája több kulturális, oktatási és környezetvédelmet szolgáló tevékenységgel bővül, melyek ténylegesen közhasznú és a társadalmi közös szükségletet kielégítő tevékenységek közé tartoznak.