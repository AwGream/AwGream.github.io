2012. évi XXXIII. törvény indokolása

a társasági adóról és az osztalékadóról szóló 1996. évi LXXXI. törvény módosításáról

-----STARTING---POINT---ALTALANOS--- 

A látvány-csapatsport támogatását lehetővé tevő támogatási konstrukció első támogatási időszakában felmerülő jogalkalmazási, gyakorlati tapasztalatok szükségessé teszik, hogy a 2012-2013-as támogatási időszakra vonatkozó kérelmek elbírálását megelőzően néhány ponton módosításra kerüljön a támogatás rendszere.

A benyújtott törvénymódosítás a támogatási program egyes elemeit szigorítja, továbbá sportszakmai szempontból kiindulva biztosítja az összhangot a látvány-csapatsport támogatását biztosító törvényi szintű rendelkezések és a sport ágazati szabályozásának legmagasabb szintű jogszabálya, a sportról szóló törvény egyes rendelkezéseivel.

-----STARTING---POINT---RESZLETES---

Az 1. §-hoz

Az adókedvezményből megvalósuló támogatás igénybevételére csak olyan adóalanyok lesznek jogosultak, amelyek köztartozásmentes adózónak minősülnek. A köztartozásmentes státuszt a hatályos joganyag csak a támogatás igénybevételére jogosult szervezetek esetén követeli meg, ennek kiegészítése indokolt a támogatási rendszer másik oldalán lévő szereplők vonatkozásában is. A feltételnek való megfelelést a törvény felhatalmazása alapján kiadott kormányrendeletben meghatározottak szerint a jóváhagyást végző szervezet vizsgálja.

A módosítással érintett jogcímen történő támogatás igénybevétele a támogatás igénybevételére jogosult szervek közül - a szövetségek mellett - az amatőr sportszervezetek is saját jogon jogosultak. A versenyeztetéssel összefüggő költségek támogatását a sportról szóló 2004. évi I. törvény módosításának 2012. január óta hatályos rendelkezései alapján a versenyeztetési feladatokat ellátó, szövetségi tagszervezetekként működő, utánpótlás-nevelést végző alapítványok részére is indokolt biztosítani.

A 2. §-hoz

A módosítás lehetővé teszi a támogatáshoz való hozzáférés egyik feltételeként a támogatásra jogosult szervezetek esetén előírt legalább 2 éves működés főszabálya alól a törvényben meghatározott kivételek alkalmazását. A módosítások biztosítják az összhangot a sportról szóló törvény azon rendelkezéseivel, amely - a sportról szóló törvényben konkrétan meghatározott - esetekben a sportszervezetek oldalán a Tao. törvényben meghatározott, hivatkozott feltétel biztosítása azért nem lehetséges, mert az érintett (támogatás igénybevételére jogosult) sportszervezet az indulási jog törvényes megszerzésének időpontjára figyelemmel olyan időpontban jött létre, vagy az indulási jogot olyan időpontban szerezte meg, hogy a legalább 2 éves működés szabályának nem felelne meg, ugyanakkor a sportszervezet indulási jogát biztosító csapat sportszakmai szempontból már több, mint 2 éves működést eredményező szakmai munka alapján lát el szakmai tevékenységet. A feltételek fennállását az országos sportági szakszövetség a támogatási igazolás kiállítására irányuló kérelemre induló eljárásban vizsgálja.

A módosítás kiküszöböli azt a joggyakorlat során előfordult bizonytalan helyzetet, amely a jogszabályhely nem egységes értelmezéséből fakadt a sportfejlesztési program jóváhagyására irányuló szövetségi bírálatok során.

Biztosítható az az eredeti jogalkotói szándék, hogy a sportcélú ingatlanra irányuló beruházások, felújítások tekintetében egyértelműen az építéssel járó fejlesztések vonatkozásában álljon fenn a módosított bekezdésben meghatározott követelmények rendszere, mivel egyéb, eszközbeszerzésre és felújításra irányuló fejlesztési programok során eleve értelmezhetetlen a hatályos jogszabályban meghatározott feltétel.

A 3. §-hoz

A látvány-csapatsport támogatás első támogatási időszakában benyújtott és elbírált sportfejlesztési kérelmek szakmai tartalmának ismeretében a komplex jellegű, nagyobb támogatási volumennel járó kérelmek speciális döntéshozatali eljárásában az értékhatár leszállítása indokolt, ezáltal biztosítható a központi költségvetési támogatásból megvalósuló sportfejlesztési programokkal kapcsolatos szinergikus hatások vizsgálata és érvényesítése a programok jóváhagyási eljárásában.

-----STARTING---POINT---VEGE---

A 4-5. §-hoz

Hatályba léptető és átmeneti rendelkezéseket tartalmaz.