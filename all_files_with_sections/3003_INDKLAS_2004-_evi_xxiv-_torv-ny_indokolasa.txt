2004. évi XXIV. törvény indokolása

a lőfegyverekről és lőszerekről

-----STARTING---POINT---ALTALANOS--- 

Az Alkotmánybíróság szerint a közbiztonság, az élet védelme olyan közösségi, társadalmi érdek, amely megköveteli, hogy a fegyver és a lőszer tartását minden társadalom korlátozza, engedélyekhez, feltételekhez kösse. A fegyvertartás már önmagában fokozza azoknak a veszélyhelyzeteknek a valószínűségét, melyek a fegyverek gondatlan vagy a jogos védelem kereteit túllépő használatából, ellopásából, elvesztéséből származhatnak. A közbiztonság általános védelméhez fűződő közérdek alapján ezért nem lehet elzárni a jogalkotót attól a törekvéstől, hogy a legális fegyvertartást szabályozza. Az Alkotmánybíróság szerint a mindenkori közhatalomnak egyenesen alkotmányos kötelessége, hogy egyes alapvető jogok védelme érdekében, az azok érvényesülésére veszélyt jelentő tulajdoni tárgyak tekintetében korlátozásokat alkalmazzon (720/B/1997. AB határozat).

A törvény a fegyverek megszerzésének és tartásának ellenőrzéséről szóló 91/477/EGK irányelv előírásaival összeegyeztethető szabályokat állapít meg.

Az irányelv a szervezett bűnözés elleni hatékonyabb fellépés érdekében - különösen az „éles” lőfegyverek (tűzfegyverek), lőszerek tiltott előállításának és jogellenes kereskedelmének megakadályozása érdekében - állapít meg követelményeket. Ezek az előírások azonban „csak” a tűzfegyverekre (a magyar terminológia szerint az „éles” lőfegyverekre) vonatkoznak, ezért a gáz- és riasztófegyverekre, a légfegyverekre az irányelv szabályait nem kell alkalmazni.

Az irányelv nem alkalmazandó a fegyveres erők, a rendvédelmi szervek lőfegyverei és lőszerei megszerzésére és tartására sem.

Az irányelv szigorú személyi feltételeket állapít meg a fegyverkereskedelemmel foglalkozók esetében, és részletes előírásokat fogalmaz meg tevékenységük, illetve a lőfegyverek (és lőszerek) adminisztratív ellenőrzése érdekében.

A szigorú előírások fenntartása tehát indokolt, de sem az irányelv, sem a hazai jogalkalmazói tapasztalatok nem indokolják a lőfegyverek megszerzési, tartási feltételeinek lényeges megváltoztatását. A lőfegyverekkel kapcsolatos tevékenységek egyes - korábban hatályos - szabályai azonban nem egyeztethetők össze az irányelv előírásaival, ezért ezek tekintetében jogharmonizáció szükséges. A jogharmonizáció végrehajtása törvényhozási úton teljesíthető, ugyanis az irányelv 4. Cikke szerint a kereskedő a lőfegyvert szállító és az azt megszerző személyes adatait is kezelni köteles.

A fegyverekre vonatkozó szabályozás egyébként nem törvényhozási tárgy, az „éles” lőfegyverek (tűzfegyverek) birtoklásának, mozgásának ellenőrzéséhez szükséges személyes adatok kezelésével kapcsolatos előírások megállapítása azonban csak törvényben lehetséges.

Az uniós követelmények érvényesítése érdekében a törvény lehetővé teszi az európai lőfegyvertartási engedély bevezetését, és szabályozza a polgári rendeltetésű lőfegyverek központi nyilvántartását.

Az európai lőfegyvertartási engedély bevezetése nem jár együtt a jelenleg érvényes engedélyek cseréjével. Európai lőfegyvertartási engedélyre csak abban az esetben lesz szükség, ha a lőfegyvert birtokló személy az Európai Unió valamely tagállamának területére lőfegyverét is magával kívánja vinni.

-----STARTING---POINT---RESZLETES---

Az 1. §-hoz

A törvény hatálya az Európai Unió - általános indokolásban említett - irányelvének figyelembevételével került meghatározásra.

Az irányelv a jelenlegi magyar szabályozástól eltérően szabályozza a tűzfegyver (a hazai terminológia szerint: lőfegyver) fogalmát.

A vonatkozó közösségi szabály szerint tűzfegyvernek azok a tárgyak minősülnek, melyek az irányelv „A” (tiltott tűzfegyverek), „B” (engedélyhez kötött tűzfegyverek), „C” (bejelentéshez kötött tűzfegyverek) és „D” (egyéb tűzfegyverek) kategóriáiban leírásra kerültek. Az irányelv a kategóriákba nem sorolt - tűzfegyvernek nem minősülő - távolra ható fegyverekre vonatkozó szabályozást a tagállamok nemzeti jogalkotása hatókörébe utalja. Az EU tagállamainak szabályozása és a szakirodalom szerint is tűzfegyvernek azok a fegyverek minősülnek, melyek kiterjedő forró gázok tolóereje által meghajtott szilárd anyagú lövedék kilövésére alkalmasak. Így nem tűzfegyver a légfegyver vagy a gáz- és riasztófegyver, ezért szabályozásuk a nemzeti jogalkotásra tartozik.

Az irányelv 2. Cikkének (2) bekezdésére tekintettel a törvény előírásait nem kell alkalmazni a Magyar Honvédség, a Határőrség, a rendvédelmi szervek, a nemzetbiztonsági szervek és a Magyar Köztársaság területén állomásozó fegyveres szervek, a fegyveres biztonsági őrség lőfegyvereinek és lőszereinek megszerzésére és tartására.

A 2. §-hoz

A törvény meghatározza a rendelkezéseiben használt egyes fogalmak tartalmát.

A törvény a tűzfegyver fogalmát az irányelvnek megfelelően állapítja meg. A tűzfegyvernek minősülő tárgyakat a törvény melléklete sorolja fel.

Azonban az emberi élet kioltására nemcsak a tűzfegyverek, hanem a 7,5 joule csőtorkolati energia feletti teljesítményű légfegyverek is alkalmasak, ezért a törvény a lőfegyver fogalmát és a lőfegyverre vonatkozó egyéb előírásokat is meghatározza.

E törvény értelmében lőfegyver a tűzfegyver, valamint az a légfegyver, amelyből 7,5 joule-nál nagyobb csőtorkolati energiájú, szilárd anyagú lövedék lőhető ki.

A korábbi magyar szabályozás szerint lőfegyver az olyan eszköz, amelynek csövéből gáz (lőporgáz, sűrített levegő stb.) segítségével 7,5 joule-nál nagyobb csőtorkolati energiájú lövedék lőhető ki. Az irányelv tűzfegyver fogalmának azonban nem tartalmi eleme a csőtorkolati energia nagysága.

A tűzfegyver fogalmi meghatározása, illetve kategóriába sorolása azok működésének leírása (automata, félautomata, ismétlő stb.), hosszúságuk és egyéb ismérvek (huzagolt vagy huzagolatlan a fegyvercső) szerint történik.

A törvény értelmező rendelkezései az irányelv egyéb fogalmi meghatározásaival is összeegyeztethetők.

A 3-4. §-hoz

A törvény - az irányelv 3. Cikke figyelembevételével, amely az irányelv előírásainál szigorúbb szabályozást is lehetővé tesz - valamennyi tűzfegyver (lőszer) esetében, kategória besorolástól függetlenül, engedélyezési kötelezettséget ír elő.

Az engedélyezési kötelezettség a 7,5 joule csőtorkolati energia feletti légfegyverre is kiterjed.

A törvény az irányelv 6. Cikke értelmében alapvetően tilalmazza az „A” kategóriába sorolt lőfegyverek és lőszerek polgári rendeltetésű megszerzését és tartását. Természetesen az „A” kategóriába tartozó lőfegyverek és lőszerek gyártása, javítása, kereskedelme Magyarországon sem tiltott, de egyéb, polgári rendeltetésű megszerzésük és tartásuk csak kivételes esetekben lehetséges.

A törvény alapján a lőfegyver (és lőszer) birtoklásához (gyártásához, javításához, kereskedelméhez is) a lőtér, a lőfegyver- és lőszertárolóhely üzemeltetéséhez hatósági engedély szükséges.

A belső piac létrejötte, a belső határok eltörlése, illetve a közösség belső határain folytatott ellenőrzések megszűnése miatt az irányelv előírja az európai lőfegyvertartási engedély alkalmazását. Ezt az okmányt bármely tagállamban kiállíthatják és azt igazolja, hogy a tulajdonosa az abban szereplő lőfegyvert a kiállító állam joga szerint szabályszerűen tartja magánál.

A hatósági eljárás lefolytatására - az európai lőfegyvertartási engedély kiállítására is - a rendőrség jogosult, az illetékességi szabályokat külön jogszabály állapítja meg.

Az 5-11. §-hoz

Az irányelv szerint alapvetően tilalmazni kell az egyik tagállamból a másikba fegyver birtokában történő átlépést, ettől eltérés csak abban az esetben fogadható el, ha olyan eljárást vezetnek be, amely lehetővé teszi a tagállamok értesítését arról, hogy lőfegyvert kívánnak területükre bevinni.

Az Európai Unió tagállamainak a lőfegyverek átvitelével kapcsolatban információcsere-hálózatot kell működtetniük, az ehhez történő hatékony hozzájárulás érdekében célszerű központi lőfegyver-nyilvántartás létrehozása.

A Rendőrségről szóló 1994. évi XXXIV. törvény (a továbbiakban: Rtv.) lehetőséget biztosít a rendőrségnek a központi nyilvántartás létrehozására. A tervezet az irányelv (4. és 11. Cikk) és az Rtv. hatályos előírásaival összhangban meghatározza a központi nyilvántartás tartalmát, kezelőjét, az adatkezelés szabályait. A központi nyilvántartásba a lőfegyver-kereskedő is adatot szolgáltat.

A 12-18. §-hoz

A törvény az irányelv 4. Cikkével összhangban meghatározza a lőfegyver-kereskedő lőfegyverek és lőszerek forgalomba hozatalával kapcsolatos kötelezettségeit.

Az irányelv szigorú személyi feltételeket állapít meg a fegyverkereskedelemmel foglalkozók esetében, és részletes előírásokat fogalmaz meg tevékenységük, illetve a lőfegyverek (és lőszerek) adminisztratív ellenőrzése érdekében. E területen a korábbi hatályos magyar szabályozás is szigorú volt, de nem minden tekintetben felelt meg az irányelvnek. A közösségi jog ugyanis előírja, hogy a lőfegyvert megszerzők személyes adatait nem csak az engedélyező hatóságnak, hanem a fegyverkereskedőnek is nyilván kell tartania (a törvény hatálybalépése előtt a kereskedő a lőfegyvert megszerzők adatait nem kezelhette). A vevő adatait a kereskedő a megszerzési engedély alapján veszi nyilvántartásba.

-----STARTING---POINT---VEGE---

A 19. §-hoz

A törvény 2004. május 1-jén, a Magyar Köztársaság Európai Unióhoz történő csatlakozása napján lép hatályba.

A 20. §-hoz

A törvény hatálybalépése nem érinti a már kiadott lőfegyvertartási engedélyek érvényességét (érvényességük időtartama jelenleg 5 év), ezért az európai lőfegyvertartási engedély bevezetése nem jár együtt a jelenleg érvényes engedélyek cseréjével. Európai lőfegyvertartási engedélyre csak abban az esetben van szükség, ha a lőfegyvert birtokló személy az Európai Unió valamely tagállamának területére lőfegyverét is magával kívánja vinni.

A 21. §-hoz

A törvény az irányelvvel való összeegyeztethető szabályozás megalkotása érdekében módosítja az erdőről és az erdő védelméről szóló 1996. évi LIV. törvényt, és az állatok védelméről és kíméletéről szóló 1998. évi XXVIII. törvény módosításával az illetékes miniszter felhatalmazást kap az állatok elkábítására szolgáló eszközök, lövedékek körének meghatározására. A hazai joganyagnak a közösségi jog négy szabadsága alapján történő átvilágítása alapján a törvény a fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény és a vállalkozás keretében végzett személy- és vagyonvédelmi, valamint a magánnyomozói tevékenység szabályairól, a Személy-, Vagyonvédelmi és Magánnyomozói Szakmai Kamaráról szóló 1998. évi IV. törvény módosításával megszünteti a fegyveres biztonsági őrökkel, a mezőőrökkel, a személy- és vagyonőrökkel, valamint a magánnyomozókkal szemben támasztott állampolgársági követelményt.

A 22. §-hoz

A törvény a Kormányt és az illetékes szakminisztereket több, törvényi szabályozást nem igénylő, illetve a törvény végrehajtását szolgáló rendelet meghozatalára hatalmazza fel.

A 23. §-hoz

A törvény a fegyverek megszerzésének és tartásának ellenőrzéséről szóló 91/477/EGK irányelvvel összeegyeztethető szabályozást tartalmaz.