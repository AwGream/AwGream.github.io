2018. évi XVI. törvény indokolása

az egyrészről az Európai Közösségek és tagállamaik, másrészről Macedónia Volt Jugoszláv Köztársaság közötti stabilizációs és társulási megállapodás, valamint az ahhoz csatolt jegyzőkönyvek kihirdetéséről

-----STARTING---POINT---ALTALANOS---

Általános indokolás

A törvény célja az egyrészről az Európai Közösségek és tagállamaik, másrészről Macedónia Volt Jugoszláv Köztársaság közötti stabilizációs és társulási megállapodás (továbbiakban: Megállapodás), valamint az ahhoz csatolt jegyzőkönyvek kihirdetése. A Megállapodás alapján létrejött társulás céljai a következők: a politikai párbeszéd számára megfelelő keret kialakítása a Felek közötti szoros kapcsolatok fejlesztése érdekében, Macedónia erőfeszítéseinek támogatása a gazdasági és nemzetközi együttműködés fejlesztésére, különösen jogszabályainak az európai uniós jogszabályokhoz való közelítése révén, a harmonikus gazdasági kapcsolatok előmozdítása és egy szabadkereskedelmi terület fokozatos kiépítése, továbbá a regionális együttműködés támogatása a Megállapodás által szabályozott területeken. Macedónia uniós csatlakozásáig a Megállapodás marad az Európai Unióval való kapcsolatok alapja.

A macedón külpolitika fő prioritása az ország euro-atlanti integrációja. Macedónia 2005-ben kapott EU-tagjelölti státuszt, a csatlakozási tárgyalások azonban máig nem kezdődtek meg. Súlyos akadályt képez a Görögországgal hosszú ideje folytatott és máig meg nem oldott névvita. Bulgária a jószomszédi kapcsolatok hiányára hivatkozva 2012. óta akadályozta a csatlakozási tárgyalások megkezdését, a két ország viszonyában azonban áttörést jelentett, hogy 2017. augusztus 1-jén aláírták a bolgár-macedón jószomszédsági szerződést. Az Európai Bizottság kezdeményezésére 2012-ben kezdetét vette a Magas Szintű Csatlakozási Párbeszéd. Magyarország elkötelezetten támogatja Macedónia európai uniós és NATO integrációs törekvéseit, továbbra is készek vagyunk segítséget nyújtani mind politikai-, mind pedig szakértői szinten.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Megállapodást törvénnyel szükséges kihirdetni.

A 2. §-hoz

A Megállapodás hiteles magyar nyelvű szövegét az 1. számú melléklet tartalmazza. A Megállapodás X. címből és 128 cikkből, valamint további 5 mellékletből áll, ezen kívül részét képezi 5 jegyzőkönyv és egy Záróokmány.

Az I. Cím a Megállapodás általános elveit rögzíti. A felek vállalják, hogy bel-és külpolitikájukat a demokratikus alapelveknek és az emberi jogoknak a tiszteletben tartása, továbbá a nemzetközi jog elveinek és a jogállamiságnak, valamint a piacgazdaság alapelveinek a tiszteletben tartása vezérli.

A II. Cím a politikai párbeszéd kereteit rögzíti. A Megállapodás végrehajtásának ellenőrzésére megalakul a Stabilizációs és Társulási Tanács, parlamenti szinten a politikai párbeszéd a stabilizációs és társulási parlamenti bizottság keretén belül történik.

A III. Cím a regionális együttműködés erősítése érdekében kifejezi, hogy Macedónia regionális együttműködésről szóló egyezményt köthet az Európai Unió tagjelölt országaival azokon az együttműködési területeken, amelyekre a Megállapodás hatálya kiterjed, azzal a céllal, hogy Macedónia és az ezen országok közötti kétoldalú kapcsolatok fokozatosan közelítsenek az Európai Unió és tagállamai, valamint az említett országok közötti kapcsolatok vonatkozó részéhez.

A IV. Cím az áruk szabad mozgásáról rendelkezik, amely alapján az Európai Unió és Macedónia egy, a Megállapodás rendelkezéseinek hatálybalépésétől számított tízéves átmeneti időszak alatt fokozatosan szabadkereskedelmi területet hoz létre.

Az V. Cím a munkavállalók mozgása, a letelepedési jog, a szolgáltatások nyújtása, valamint a tőkemozgás területén történő egyenlő elbánás elvét rögzíti.

A VI. Cím alapján Macedónia kötelezettséget vállal arra, hogy jogszabályait az uniós jogszabályokkal fokozatosan összeegyeztethetővé teszi.

A VII. Cím a bel-és igazságügy területén történő együttműködés kereteit szabályozza, amely kiterjed a vízumkérdésekre, határellenőrzésre, menekültjogra, továbbá a pénzmosás és a szervezett bűnözés elleni küzdelemre.

A VIII. Cím számos szakpolitika terén állapítja meg az együttműködés formáit (gazdaságpolitika, statisztika, pénzügyi szolgáltatások, oktatás, kutatás-fejlesztés, energia, környezetvédelem).

A IX. Cím a pénzügyi együttműködés alapjairól szól, a Megállapodás céljainak megvalósítása céljából Macedónia kölcsönöket, valamint vissza nem térítendő közvetlen támogatás formájában pénzügyi segítséget is kaphat az Európai Uniótól.

A X. Cím intézményi, általános és záró rendelkezéseket tartalmaz. Létrejön a Stabilizációs és Társulási Tanács, amely ellenőrzi a Megállapodás alkalmazását és végrehajtását.

A 3. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Ciprusi Köztársaság, a Cseh Köztársaság, az Észt Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovák Köztársaság és a Szlovén Köztársaság Európai Unióhoz történő csatlakozására tekintettel az egyrészről az Európai Közösségek és annak tagállamai, másrészről Macedónia Volt Jugoszláv Köztársaság között létrejött stabilizációs és társulási megállapodáshoz csatolt jegyzőkönyvet (a továbbiakban: 1. Jegyzőkönyv) törvénnyel szükséges kihirdetni.

A 4. §-hoz

Az 1. Jegyzőkönyv hiteles magyar nyelvű szövegét a 2. számú melléklet tartalmazza. Az Európai Unióhoz 2004-ben csatlakozott tagállamok elfogadják és tudomásul veszik a Megállapodás, valamint az ahhoz csatolt együttes nyilatkozatok és egyoldalú nyilatkozatok szövegét.

Az 5. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében az egyrészről az Európai Közösségek és azok tagállamai, másrészről Macedónia Volt Jugoszláv Köztársaság közötti stabilizációs és társulási megállapodáshoz a Bolgár Köztársaság és Románia Európai Unióhoz való csatlakozásának figyelembevétele céljából csatolt jegyzőkönyvet (a továbbiakban: 2. Jegyzőkönyv) törvénnyel szükséges kihirdetni.

A 6. §-hoz

A 2. Jegyzőkönyv hiteles magyar nyelvű szövegét a 3. számú melléklet tartalmazza. Az Európai Unióhoz 2007-ben csatlakozott tagállamok elfogadják és tudomásul veszik a Megállapodás, valamint az ahhoz csatolt együttes nyilatkozatok és egyoldalú nyilatkozatok szövegét.

A 7. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a az egyrészről az Európai Közösségek és tagállamaik, másrészről Macedónia Volt Jugoszláv Köztársaság közötti stabilizációs és társulási megállapodáshoz a Horvát Köztársaság Európai Unióhoz való csatlakozásának figyelembevétele céljából csatolt jegyzőkönyvet (a továbbiakban: 3. Jegyzőkönyv) törvénnyel szükséges kihirdetni.

A 8. §-hoz

A 3. Jegyzőkönyv hiteles magyar nyelvű szövegét a 4. számú melléklet tartalmazza. Horvátország az Európai Unióhoz történő csatlakozása során elfogadja és tudomásul veszi a Megállapodás, valamint az ahhoz csatolt együttes nyilatkozatok és egyoldalú nyilatkozatok szövegét.

A 9. §-hoz

Tekintve, hogy mind a Megállapodás, mind a Jegyzőkönyvek nemzetközi jogilag hatályosak, a törvény a kihirdetését követő napon lép hatályba.

A 10. §-hoz

A törvény végrehajtásához szükséges intézkedésekről a külpolitikáért felelős miniszter gondoskodik.