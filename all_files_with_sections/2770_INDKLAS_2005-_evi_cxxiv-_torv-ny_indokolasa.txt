2005. évi CXXIV. törvény indokolása

az emberi jogok és az alapvető szabadságok védelméről szóló, Rómában, 1950. november 4-én kelt Egyezménynek az Egyezmény ellenőrző rendszerének módosítására vonatkozó 14. Jegyzőkönyve kihirdetéséről

Indokolás

A jegyzőkönyv módosítja az Emberi Jogok Európai Egyezményéhez kapcsolódó ellenőrzési mechanizmusra vonatkozó szabályokat az Emberi Jogok Európai Bírósága hatékony működésének elősegítése érdekében. Módosulnak az ügyek vizsgálatára, valamint az ítéletek végrehajtásának ellenőrzésére vonatkozó szabályok. A jegyzőkönyv a Bíróság ügyterhének csökkentése, az ügyek gyorsabb elintézése érdekében megteremti annak lehetőségét, hogy a jövőben egyesbírák is elfogadhatatlanná nyilváníthassák a kérelmet, és megfelelően módosítja a tanácsok hatáskörét is, amelyek ezentúl érdemi döntéseket is hozhatnak. A jegyzőkönyv bevezet egy új elfogadhatósági feltételt is. Az elfogadott szöveg a kérelmezők jogait nem korlátozza. Kimondja, hogy a Bíróság a kérelmet akkor is elfogadhatatlannak nyilváníthatja, ha a kérelmező nem szenvedett jelentős hátrányt, kivéve, ha az Egyezményben biztosított jogai tiszteletben tartása a kérelem érdemének vizsgálatát teszi szükségessé. Ezen az alapon azonban egyetlen ügy sem utasítható el, amelyet hazai bíróság nem vizsgált megfelelően. Ez a megoldás a belső jogvédelmi rendszerek megerősítését eredményezheti. A jegyzőkönyv módosítja végül a bírák hivatalviselési idejére és elmozdítására vonatkozó szabályokat. A jelenlegi hatéves, megújítható megbízatást kilencéves, meg nem újítható mandátum váltja fel.

A jegyzőkönyvet mostanáig a 46 tagállamból 44 aláírta, 17 ratifikálta.

2005. április 7-8. között, Helsinkiben került megrendezésre az európai igazságügyi miniszterek 26. konferenciája, amelyen az igazságügyminiszter a jegyzőkönyvet - az Országgyűlés utólagos megerősítésének fenntartásával - aláírta.

A törvény alapján az Országgyűlés kihirdeti a jegyzőkönyvet, egyidejűleg felhatalmazást ad a jegyzőkönyv kötelező hatályának elismerésére.