2013. évi CCXVI. törvény indokolása

a területfejlesztésről és a területrendezésről szóló 1996. évi XXI. törvény módosításáról

-----STARTING---POINT---ALTALANOS--- 

A törvény a területfejlesztésről és a területrendezésről szóló 1996. évi XXI. törvény (a továbbiakban: Tftv.) eredeti célrendszerének, felépítésének, szerkezetének jelentős megváltoztatása nélkül ad választ az alábbi kihívásokra:

- a Magyarország önkormányzatairól szóló 2011. évi CLXXXIX. törvény a megyei önkormányzatok feladataként nevesítette a területfejlesztést, a vidékfejlesztést, a területrendezést és a koordinációt. A törvény ennek megfelelően újraszabályozza a megyei (budapesti) önkormányzatok feladatkörét;

- az Állami Számvevőszék 2012-ben készített 1281. számú jelentésében a tervezési rendszer kapcsán megfogalmazott javaslataira;

- az Országos Területrendezési Tervről szóló 2003. évi XXVI. törvény felülvizsgálatából következő szükségszerű változtatásokra.

-----STARTING---POINT---RESZLETES---

Az 1. §-hoz

A Tftv. 5. § keretében meghatározott fogalmak esetében pontosításokat és új fogalmak bevezetését írja elő a törvény.

A 2. §-hoz

A Tftv. 6. § a) pontjában pontosítja az Országgyűlés feladatát, mely szerint a jövőben egy határozattal kerül elfogadásra az országos fejlesztési és területfejlesztési koncepció és annak keretében a kiemelt térségek köre, valamint a területfejlesztési támogatások és a decentralizáció elvei is.

A 3. §-hoz

A Tftv. 7. § keretében pontosításra és kiegészítésre kerülnek a Kormány feladatai, egyrészt az előző §-ból eredő feladatokkal, másrészt új feladatként előírja, hogy a Kormány határozza meg a kedvezményezett területfejlesztési-statisztikai kistérségek és települések besorolásának feltételrendszerét.

A 4. §-hoz

A Tftv. 8. §-a új intézményként lerakja az Országos Területfejlesztési Érdekegyeztető Fórum (a továbbiakban: OTÉF) alapjait, az Országos Területfejlesztési Tanács helyett. A korábbi kormányzati döntés előkészítési és érdekegyeztetési feladatok helyett az OTÉF már csak érdekegyeztetési feladatokat lát el. Meghatározza továbbá az OTÉF feladatát, tagságát és alapvető működési feltételeit is.

Az 5. §-hoz

A Tftv. 9/B. § keretében a területfejlesztés stratégiai tervezéséért felelős miniszter feladatköre a b)-c), valamint az f)-j) pontokban olyan feladatokkal került pontosításra, melyek korábban nem voltak nevesítve, de a feladatkörébe tartoztak, vagy a módosítással kerülnek feladat- és hatáskörébe.

A területfejlesztési stratégiai tervezési feladatok hatékony ellátása érdekében a közvetett területfejlesztési források kezelése, valamint a közvetett források koordinálása, az EU-s forrásokhoz hasonlóan, a területfejlesztés stratégiai tervezéséért felelős miniszter alá kerül.

A 6. §-hoz

A Tftv. új 9/C. §-a a településfejlesztésért felelős miniszter és a területfejlesztés stratégiai tervezéséért felelős miniszter közös felelősségébe tartozó feladatot határoz meg.

A 7-8. §-hoz

A Tftv. 11-13. §-a, valamint az új 13/A. §-a keretében kerülnek meghatározásra Budapest Főváros és a megyei önkormányzat területfejlesztési, területrendezési, valamint a megyei önkormányzat vidékfejlesztési és koordinációs feladatai. Az új szabályozás a hatályos Tftv. szabályaiból kiindulva átemeli a megyei önkormányzat korábban és jelenleg is releváns feladatait, melyek egyes esetekben pontosításra kerültek. Emellett meghatározásra került a megyei önkormányzat új - vidékfejlesztési és koordinációs - feladata is.

A 9. §-hoz

A Tftv. 14. § (5) bekezdése értelmében a megyei önkormányzatok és a térségi fejlesztési tanácsok évente tájékoztatást adnak a tevékenységükről a területfejlesztés stratégiai tervezéséért felelős miniszternek.

A 10-11. §-hoz

A Balaton Fejlesztési Tanács feladatát pontosítja, illetve hatékony működése érdekében szükséges, miniszteri képviseleteket biztosítja a Tanács tagságában.

A 12. §-hoz

A Tftv. 17. § (1) bekezdés értelmében a regionális fejlesztési ügynökségek 2014. január 1-től a területileg érintett megyei (fővárosi) önkormányzatok tulajdonába kerülnek. Irányításukról, tulajdonjogukról és a tulajdonosi jogok gyakorlásának módjáról a megyék (főváros) megállapodás keretében döntenek.

A regionális fejlesztési ügynökség legfontosabb feladatait tartalmazza a rendelkezés.

A 13. §-hoz

A Tftv. 19. § (2) bekezdés a) pontjának módosítása során elhagyásra került az állami főépítészek településrendezési tervvel kapcsolatos véleményezési feladata, mivel azt az épített környezet alakításáról és védelméről szóló 1997. évi LXXVIII. törvény felhatalmazása alapján kiadott jogszabályok tartalmazzák.

A főépítészi tevékenységről szóló 190/2009. (IX. 15.) Korm. rendelet 7. § h) pontja szerint az állami főépítész „ellátja a településfejlesztési koncepcióról, az integrált településfejlesztési stratégiáról és a településrendezési eszközökről, valamint egyes településrendezési sajátos jogintézményekről szóló kormányrendeletben meghatározott szakmai feladatokat”. A településfejlesztési koncepciókról, az integrált településfejlesztési stratégiáról és a településrendezési eszközökről, valamint egyes településrendezési sajátos jogintézményekről szóló 314/2012. (XI. 9.) Korm. rendelet 40. §-a, valamint 42-43. §-ai tartalmazzák a településrendezési eszközök egyeztetési eljárásait, melyben az állami főépítésznek is fontos szerepe van.

Gyakorlati tapasztalatok alapján az állami főépítészek területrendezési tervek megvalósulását figyelemmel kísérő feladatköre is elhagyásra került, mivel a területi tervek monitoring módszertana hiányában ennek teljesítése az állami főépítész részéről nem biztosítható.

A 14. §-hoz

A Tftv. új 19/A. és 19/B. §-a a területfejlesztési és a területrendezési célokat közvetlenül és közvetetten segítő terveket sorolja fel. A szabályozás a tervek összehangolása érdekében illeszkedésükről és egymáshoz való viszonyukról is rendelkezik.

A 15. §-hoz

A párhuzamos jogi szabályozás elkerülése érdekében az Országos Területrendezési Tervről szóló törvényből a Tftv. 23/D. § új (3a) bekezdésébe áthelyezésre kerültek a területrendezési hatósági eljárásokra vonatkozó előírások.

A 16. §-hoz

A Tftv. 25/A. §-t követően új alcímmel egészül ki és a 25/B. § keretében meghatározásra kerül a területfejlesztési tervezési tevékenységet folytatók köre, az ezzel kapcsolatos bejelentési kötelezettség, továbbá ezek nyilvántartásával kapcsolatos rendelkezések. Jelenleg a területfejlesztési tervezési tevékenység, a területrendezési tervezési tevékenységgel szemben, képesítéshez nem kötött. Képesítéshez kötését indokolja, hogy térségi (országos, regionális, megyei, kiemelt térségi valamint ezek területének egy részén) nemzetgazdasági szempontból olyan jelentős tervek kidolgozása történik, melyek hosszú távon határozzák meg e térségek (például az ország) fejlődését, Európa fejlettebb országaihoz, régióihoz való felzárkózásukat, vagy éppen lemaradásukat. A területfejlesztési tervezési tevékenység képesítéshez kötése, a maga eszközeivel a térségek felzárkóztatását szolgálja.

A 17. §-hoz

A Tftv. 27. § (1)-(2) bekezdés keretében a Kormány szabályozási feladata a b) pont módosítása révén pontosításra, valamint új w) és x) ponttal pedig kiegészítésre kerül.

A (3) bekezdés keretében a törvény szabályozási feladatot állapít meg a területfejlesztés stratégiai tervezéséért felelős miniszter számára. A hatályos Tftv. 27. § (2) bekezdés g) pontja a Tftv. időközben már hatályon kívül helyezett 12. §-ára hivatkozik. Ebből adódóan ezen felhatalmazó rendelkezés alapján miniszteri rendelet kiadására már nincsen lehetőség. A felhatalmazás azonban szükséges, mivel a megalkotandó miniszteri rendeletre a törvény maga is hivatkozik a 15. § (1a) bekezdésében. A koherenciazavar elhárítása érdekében szükséges és a felhatalmazó rendelkezés pontosítását tartalmazza.

A megyei önkormányzat rendeletet alkothat a területfejlesztési és vidékfejlesztési koordináció részletes szabályairól.

A (4) bekezdésében a területfejlesztés stratégiai tervezéséért felelős miniszternek feladat és a feladat végrehajtásának határideje kerül megállapításra.

A 18. §-hoz

A területfejlesztés stratégiai tervezéséért felelős miniszternek állapít meg határidőt, hogy meddig kell összehívnia az Országos Területfejlesztési Érdekegyeztető Forum alakuló ülését, továbbá a regionális fejlesztési ügynökségek megyei (fővárosi) önkormányzatok tulajdonba adásához kapcsolódó rendelkezés.

A nonprofit gazdasági társasági formában működő regionális fejlesztési ügynökségek felett a tulajdonosi jogokat 2013. december 31. napjáig a Magyar Állam nevében a területfejlesztésért felelős miniszter gyakorolja. A törvény előírja, hogy az átadás-átvételi eljárás során a Magyar Állam (Nemzeti Fejlesztési Minisztérium, mint - 2013. december 31-ig - tulajdonosi joggyakorló) könyveiben 2013. december 31-én szereplő értéken, térítésmentesen kell átadnia a társaságokat az átvevő, a regionális fejlesztési ügynökség székhelye szerinti megyei (fővárosi) önkormányzat tulajdonába azzal, hogy a régió szerinti megyei (fővárosi) önkormányzatok az átadás-átvételt követően e törvény 12. §-a szerint járnak el.

A 19. §-hoz

Szövegcserés módosításokat tartalmaz.

A 20. §-hoz

A Tftv. 1. mellékletének módosításáról rendelkezik, mivel az Országgyűlés 2013. január 1. napjával Balatonvilágos községet Veszprém megyétől Somogy megyéhez csatolta.

A 21. §-hoz

Hatályukat vesztő rendelkezések.

A 22. §-hoz

A rendelkezés a módosított Tftv. és az épített környezet alakításáról és védelméről szóló 1997. évi LXXVIII. törvény összhangba hozatalát szolgálja.

-----STARTING---POINT---VEGE---

A 23-24. §-hoz

A hatálybalépésre vonatkozó rendelkezéseket, továbbá a belső piaci szolgáltatásokról szóló 2006/123/EK irányelv végrehajtásához szükséges rendelkezést tartalmazza.