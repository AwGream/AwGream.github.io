2014. évi XCII. törvény indokolása

egyes törvényeknek a közpénzek szabályozásával összefüggő módosításáról

-----STARTING---POINT---ALTALANOS---

A jogalkotásról szóló 2010. évi CXXX. törvény 9. § (1) bekezdése értelmében „nem hatályos jogszabály vagy jogszabályi rendelkezés nem módosítható vagy helyezhető hatályon kívül.” Ugyanezen szakasz (2) bekezdése ugyanakkor kivételként rögzíti azt az esetet „ha a szabályozás célja másként nem érhető e1, a jogalkotói hatáskörrel rendelkező szerv jogszabályban rendelkezhet úgy, hogy a kihirdetett, de még hatályba nem lépett jogszabályi rendelkezés a kihirdetett szövegtől eltérő szöveggel lép hatályba, vagy a kihirdetett, de még hatályba nem lépett jogszabály vagy jogszabályi rendelkezés nem lép hatályba.”

Jelen törvény célja az egyes adótörvények és azokkal összefüggő más törvények, valamint a Nemzeti Adó- és Vámhivatalról szóló 2010. évi CXXII. törvény módosításáról szóló 2014. évi LXXIV. törvénnyel (a továbbiakban: kihirdetett jogszabály) bevezetett, az ún. Elektronikus Közúti Áruforgalom Ellenőrző Rendszer (a továbbiakban: EKAER) egyes részletszabályainak pontosítása, a végrehajtás megkönnyítése a szabályozás alapvető céljainak elérése érekében.

A módosítással új, a bejelentési kötelezettség alóli mentességi szabályok kerülnek bevezetésre. Nem kell bejelentést tenni az útdíjköteles gépjárművel ún. gyűjtőfuvar keretében végzett közúti áruszállításról, amennyiben az adott termék mennyisége/értéke a törvényben meghatározott határt nem haladja meg.

A kockázati biztosíték mértékének megállapítására vonatkozó részletszabályokkal is kiegészül a törvény az egységes jogalkalmazás érdekében.

A rendszer eredményesebb működését biztosítja, hogy nemcsak a bejelentés elmulasztása, hanem annak hibás, hiányos, valótlan adattartalmú teljesítése is ugyanolyan szankciót von maga után. Továbbá, amennyiben a mulasztási bírságról és lefoglalásról szóló határozat kézbesítése megtörtént, a határozat fellebbezésre tekintet nélkül azonnal végrehajtható.

-----STARTING---POINT---RESZLETES---

Az 1. §-hoz

A törvény módosítja a sorsolásos játékok, fogadások és a távszerencsejátékok játékadójának számítási eljárását. A sportfogadások folyamatos térnyerésével és a terület nemzetközi jogi szabályozásának gyakorlatával összhangban a közelmúltban módosult a sportról szóló 2004. évi I. törvény. Eszerint a sportesemények szervezői, illetve az országos sportági szakszövetségek rendelkeznek a sportági sportrendezvények sportfogadásban való felhasználásának vagyonértékű jogával. A sporttörvény előírása szerint a legális sportfogadás szervezőnek (földi és távszerencsejáték esetében egyaránt) rendelkeznie kell vagyonértékű jog hasznosítására vonatkozó szerződéssel. Mindezekre tekintettel a törvény egyrészt a sorsolásos játékok, fogadások és a távszerencsejáték fizetendő játékadójának együttes összegéből levonhatóvá teszi a sporttörvényben előírt vagyonértékű jogok hasznosításának megszerzése érdekében történt ráfordítások időarányos részét. Másrészt ebből következően törölni kell a vagyonértékű jogokért fizetett összeg adóalap csökkentő tételként való előírását a szerencsejáték szervezéséről szóló 1991. évi XXXIV. törvény 37. § 2.1. pontjából.

A 2. §-hoz

Nem esik bejelentési kötelezettség alá az adózó által feladott vagy részére szállított nem kockázatos termék, ha tömege nem több mint 2500 kg vagy az adó nélküli ellenértéke nem haladja meg a 2 000 000 Ft-ot abban az esetben is, ha útdíjköteles gépjárművel szállítják. A módosítás lehetővé teszi továbbá, hogy kockázatos termékek útdíjköteles járművel történő szállítására azonos mentesség érvényesüljön, mint a 3,5 tonna alatti járműveknél.

A 3. §-hoz

Az EKAER bejelentéseknek nem kizárólag a teljes hiánya, hanem a hibás, hiányos, illetve valótlan tartalma is megnehezítheti, meghiúsíthatja az ellenőrzéseket, ezért indokolt, hogy a magatartásra speciális, egyértelműen meghatározott mulasztási bírságot alkalmazzon az adóhatóság.

A 4. §-hoz

Amennyiben az adózó, képviselője, meghatalmazottja részére kézbesíthető a mulasztási bírság határozat (például a helyszínen, ahol a terméket szállító gépjármű található), az eredményes végrehajtás érdekében kimondja a módosítás, hogy a határozat (amely a mulasztási bírság mellett a foglalásról is rendelkezhet) fellebbezésre tekintet nélkül azonnal végrehajtható. A határozat közölhető az adózó alkalmazottjával is.

Az 5. §-hoz

Az esetleges jogértelmezési kérdések elkerülése érdekében indokolt mind a címzettre, mind az átvevőre külön fogalmi meghatározás beépítése a jogszabályba.

A 6. §-hoz

A törvény a sportról szóló 2004. évi I. törvényt módosítja. A sportági szakszövetség, mint a tagok (sportegyesületek) által létrehozott, önálló Felügyelő Bizottság által ellenőrzött, és a Fővárosi Törvényszék által nyilvánosan felügyelt közgyűlésen beszámoló civil szervezetként működik.

Ebből következően a szakszövetségek számára egyszerűsített adatszolgáltatást tesz lehetővé a közérdekű vagy közérdekből nyilvános adatigénylések során a nem közpénzből származó támogatások tekintetében.

A 7. §-hoz

Az átvevő fogalmának bevezetése miatt szükséges a módosítás.

A 8. §-hoz

A címzett (termékbeszerző) kizárólag áfa-alany adózó lehet, az egyéb célú Közösségen belüli behozatal esetén az átvevő azonban nem áfa-alany is lehet, erre tekintettel indokolt a módosítás.

A 9. §-hoz

A biztosíték mértékének meghatározására vonatkozó általános szabály alapján a biztosíték mértéke az EKAER szám rögzítését megelőző 60 napban (beleértve a rögzítés napját is) rögzített kockázatos termék érték adatok 15%-a. Tekintettel arra, hogy a rendszer indulásakor már teljesítenek bejelentést az adózók, meg kell határozni a pontos számítási módot arra az esetre, mikor az első biztosíték nyújtási kötelezettség felmerülésekor még nem telt-e1 60 nap.

A 10. §-hoz

A módosítás alapján az EKAER szám megállapításához nem szükséges a rendszám adat rögzítése, az EKAER számot az állami adó- és vámhatóság e nélkül is megállapítja, és az EKAER számról a feladó/címzett már tájékoztathatja a fuvarozót (fuvarszervezőt). Ezt követően már rögzíthető a rendszám adat, de a felrakodás megkezdéséig kell ezt az adatot is megadni.

A módosítás belföldre irányuló fuvarozás esetén lehetővé teszi, hogy e bejelentést tágabb határidőn belül, a megérkezést követő munkanapon lehessen megtenni.

A rendszám, súly és érték adatok a módosítás alapján valamennyi belföldre irányuló fuvarozás esetén a megérkezésig módosíthatók, azonban egy esetleges ellenőrzéskora valós adatoknak kell szerepelniük az adott EKAER számhoz tartozó bejelentésben.

Az Európai Unió más tagállamába történő szállítás esetén a rendszám, súly és érték adatok az EKAER szám érvényességi idején belül módosíthatók lesznek.

A módosítás egyértelművé teszi, hogy a kockázati biztosíték mértékét kizárólag kockázatos termék érték adatok - tehát nem valamennyi, korábban rögzített termék érték adat -alapján kell számítani. Rögzítésre kerül, hogyan kell számítania biztosítékot, ha az adózó először kíván kockázatos termékekkel közúti fuvarozással járó tevékenységet folytatni.

A módosítás egyes esetekben a biztosíték mértékének csökkentését is lehetővé teszi.

A 11. §-hoz

A mobiltelefonos, illetve e-mailes elérhetőségekre vonatkozó bejelentési kötelezettség törlésével csökken a bejelentendő adatok köre.

-----STARTING---POINT---VEGE---

A 12. §-hoz

A hatálybalépéséhez szükséges rendelkezéseket állapítja meg.