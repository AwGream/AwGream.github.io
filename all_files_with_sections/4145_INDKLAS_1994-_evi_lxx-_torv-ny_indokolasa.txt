1994. évi LXX. törvény indokolása

az "EXPO '96 Budapest" nemzetközi szakkiállítás megrendezésének lemondásáról

-----STARTING---POINT---ALTALANOS--- 

Az 1996. évben megrendezendő Világkiállításról szóló 1991. évi LXXV. törvény kimondja, hogy a Kormány "EXPO '96 Budapest" megnevezéssel nemzetközi szakkiállítást rendez. A Kiállítások Nemzetközi Irodája a budapesti Világkiállítást regisztrálta.

A Világkiállítást - különösen annak kidolgozottságát, időszerűségét, megrendezhetőségét és nemzetgazdasági értelemben vett hasznosságát - illetően jelentős feszültségek alakultak ki. Bebizonyosodott, hogy a Kiállítás megrendezése az államháztartás számára a törvényben előirányzottnál jóval magasabb központi költségvetési terhet, a társadalom számára igen jelentős köztehernövekedést jelentene, miközben nem teljesülnek - a gazdaság élénkítését szolgáló - a befektetésekhez fűződő várakozások.

A Kiállítás tervezett helyszínén elkezdett egyetemi építkezések, a térség infrastruktúrájának fejlesztése és a közcélú beruházások befejezése feltétlenül indokolt. Az EXPO-val való összekapcsolásuk azonban olyan többletterheket ró a gazdaságra, amelyek a jelenlegi időszakban nem vállalhatóak. A Kormány a gazdaság teherbíróképessége szerinti tartalommal és ütemezésben tartja szükségesnek az infrastruktúrális és egyetemi fejlesztések állami és önkormányzati finanszírozásból történő befejezését. Az egyetemi fejlesztések 1999-ig valósulnak meg.

A Kormány álláspontja az, hogy a Világkiállítás megrendezése ilyen körülmények között a költségvetést súlyos következményekkel járó kiadások elé állítaná, miközben a deklarált cél elérése nagyon kétséges. A Kormánynak az a meggyőződése, hogy az országnak az áll érdekében, ha az Országgyűlés úgy dönt: ne kerüljön sor a Világkiállítás megrendezésére.

Ennek megfelelően a Kormány javasolja az Országgyűlésnek, hogy törvényben mondja ki a Világkiállítás lemondását, továbbá alkossa meg a kompetenciájába tartozó és a lemondással összefüggő szabályokat.

A preambulum megfogalmazza e döntés lényegi indokát. Nevezetesen, hogy az EXPO-hoz kapcsolódó kiadások az ország súlyos gazdasági helyzetében nem vállalhatók, mert aránytalanul megterhelik az államháztartást, másrészt a rendezvény elhagyásával mód nyílik a közkiadások jelentős csökkentésére és átütemezésére.

A Világkiállításra a Kormány országokat és nemzetközi szervezeteket hívott meg, ezért indokolt, hogy az Országgyűlés a nemzetközi és hazai érdeklődést visszajelezze és azt megköszönje.

-----STARTING---POINT---RESZLETES---

Az 1. §-hoz

Az 1. § (1) bekezdése deklarálja a Kiállítás lemondását. Erre azért van szükség, mert az 1996. évben megrendezendő Világkiállításról szóló 1991. évi LXXV. törvény kimondta a kiállítás megrendezését. Így pusztán e törvény hatályon kívül helyezésével a parlamenti szándék nem lenne kifejezhető. Kifejezetten rendelkezni kell a kiállítás lemondásáról.

Az 1. § (2) bekezdése kinyilvánítja a Világkiállítás előkészítése keretében elkezdett beruházások befejezésére és hasznosítására vonatkozó elhatározást.

A Világkiállítás tervezett elő-, utó- és kiegészítő rendezvényei útján felszínre jutó energiák gazdasági eredményeire és szellemi hatására az országnak - az EXPO-tól függetlenül - szüksége van. Ezek a rendezvények megőrzendő és hasznosítható értékeket képviselnek.

A javaslat 1. § (3) bekezdése - azzal, hogy utal az országos eseménysorozatra - az eredetileg az említett, Világkiállításhoz kapcsolódó rendezvényekre készülők számára biztosítja: eddigi befektetéseik és szervező munkájuk országos jelentőségű programok részei lehetnek, törekvéseik megvalósulhatnak.

Az 1. § (4) bekezdése garanciaként rögzíti, hogy az EXPO számára kijelölt 80 hektáros területen elkezdett beruházások befejezéséhez és a főváros egyidejű fejlesztéséhez a pénzügyi fedezetet, illetve az említett országos eseménysorozathoz szükséges központi költségvetési hozzájárulást az éves központi költségvetési törvényekben kell meghatározni.

 A 2. §-hoz

A javaslat szerint a Világkiállítási és a hozzákapcsolódó Fejlesztési Alapról szóló törvény átmenetileg még hatályban marad. E törvény a Világkiállítás Főbiztosa és a Világkiállítási Programiroda számára jogköröket határoz meg. Tekintve, hogy a Kiállítás lemondásával a Programiroda átalakításra kerül és a főbiztosi intézmény megszűnik, a javaslatnak rendelkeznie kell a Programirodát és a Főbiztost megillető jogosítványok gyakorlásáról.

A Világkiállítási Tanács funkciója a Kiállítás lemondásával megszűnik, ezért a 2. § (3) bekezdése a Tanácsot megszünteti.

A 3. §-hoz

A Világkiállítási és a hozzákapcsolódó Fejlesztési Alapról szóló 1992. évi LXXXII. törvény 1994. december 31-ével hatályon kívül helyezésre kerül. A központi költségvetést terhelő kötelezettségek fedezetét az államháztartásról szóló 1992. évi XXXVIII. törvény rendelkezéseivel összhangban, az éves költségvetési törvények megfelelő fejezeteiben kell előirányozni.

A 4. §-hoz

Az államháztartásról szóló törvény értelmében az elkülönített állami pénzalapok az államháztartás egyik alrendszerét képezik. A törvény 108. § (2) bekezdése értelmében az államháztartás alrendszereihez kapcsolódó vagyont ingyenesen csak törvényben meghatározott módon és esetekben lehet átruházni. A Világkiállítás területén az Alapból olyan infrastruktúrák valósultak meg, amelyeknek az üzemeltetése nem állami, hanem önkormányzati feladat, másrészt a közművállalatok funkciójához tartozik. Ezeknek a tulajdoni kérdéseit rendezni kell. Nem volna célszerű, ha ezek állami tulajdonban maradnának, hiszen kifejezetten az adott városrész működtetéséhez szükségesek, fenntartásuk tehát nem lehet állami teendő.

A javaslat 4. § (1) bekezdése a Kormánybiztost hatalmazza fel arra, hogy a Kormány által meghatározott szempontokat érvényesítve megállapodjon a nem önkormányzati feladatkörbe tartozó infrastruktúrák közszolgáltató szervezetek részére való átadásáról.

A javaslat 4. § (2) bekezdése felhatalmazást ad a Kormánynak, hogy az illetékes - kerületi és a fővárosi - önkormányzattal megállapodjon az egyes önkormányzati kompetenciába tartozó beruházások (utak, közművek) létesítményeinek térítésmentes önkormányzati tulajdonba adásáról.

A megállapodások értelemszerűen egyik esetben sem terjedhetnek ki a Világkiállítási Programiroda kezelésében lévő, állami tulajdonu vagyoni elemekre, amelyekkel az állam is rendelkezhet, így önkormányzatoknak vagy közüzemeknek való átadásuk nem indokolt.

A 4. § (3) bekezdése a Kormányt hatalmazza fel arra, hogy a Világkiállítási és a hozzákapcsolódó Fejlesztési Alapból, valamint az innovációs-felsőoktatási kötvényből megvalósuló beruházások tulajdonjogi kérdéseinek a rendezésére. Erre az egyetemi célú építmények legcélszerűbb hasznositásának a biztositása érdekében van szükség.

Az éves költségvetést megállapító törvények értelmében, ha az állami tulajdonban álló, központi költségvetési szerv kezelésében lévő ingatlanok értékesítését a Kormány engedélyezi, az elidegenítésből befolyt bevételek felhasználásáról is a Kormány határoz. A Programiroda kezelésében vannak olyan ingatlanok, amelyeknek az eladása forgalmi értékük miatt nem tartozik a Kormány engedélyezési hatáskörébe. Célszerű ugyanakkor, ha a Programiroda kezelésében lévő ingatlanvagyon hasznosításáról és az ebből befolyó bevételek felhasználásáról egységes koncepció alapján történik döntés. Ezért a javaslat 4. § (4) bekezdése egyrészt a Kormány feladatává teszi, hogy a szóbanforgó ingatlanvagyon további felhasználásáról döntsön, másrészt lehetőséget ad arra, hogy a bevételek felhasználásáról minden esetben a Kormány határozzon.

Az 5. §-hoz

Az 1993. évi költségvetésről szóló 1992. évi LXXX. törvény 39. §-ának a/ pontja felhatalmazta a Kormányt, hogy 1993. és 1994. években összesen 23 milliárd forint értékű kötvény tekintetében a visszafizetésre kötelezettséget vállaljon. Ez az innovációs - felsőoktatási kötvény. A Kormány a lehetőséget teljes egészében nem merítette ki. A kialakult helyzetben nem indokolt, hogy az idézett törvényi felhatalmazás változatlanul hatályban maradjon. Ezért a javaslat 5. §-a a hivatkozott jogszabályhely alapján nem teszi lehetővé a további kötvénykibocsátást.

A 6. §-hoz

A javaslat 6. §-a a Millecentenáriumhoz kapcsolódó múzeumi rekonstrukcióhoz szükséges 1994. évi forrást teremti meg.

-----STARTING---POINT---VEGE---

A 7. §-hoz

A 7. §-ban háromféle szabály található. A hatályba léptető és a Világkiállítás lemondásával összefüggő szervezeti, valamint hatásköri kérdések rendezésére felhatalmazást adó szabályok, továbbá az egyes kapcsolódó jogszabályok hatályon kívül helyezésére, módosítására vonatkozó rendelkezések.

A javaslat 7. § (3) bekezdése kiegészíti a Világkiállítási Alapról szóló törvényt. A törvény eredeti szövege ugyanis értelemszerűen nem tartalmazza, hogy az Alapból a Világkiállítás lemondásával felmerülő kártalanításokra is történhessen kifizetés.

A javaslat 7. §-ának (4) bekezdés a/ pontja a Világkiállításról szóló törvényt helyezi hatályon kívül. A b/ pont pedig az egyes állami tulajdonban lévő vagyontárgyak önkormányzati tulajdonba adásáról szóló törvény azon rendelkezését, amely megtiltotta, hogy az EXPO helyszínén beépítetlen állami tulajdonú, vállalati kezelésben lévő föld önkormányzati tulajdonba kerüljön. A c/ pontja a szerencsejáték szervezéséről szóló azon módosító törvényt helyezi hatályon kívül, amely a játék adófizetési kötelezettség tekintetében az EXPO-t kedvezményezett helyzetbe hozta.

A 7. § (4) bekezdés d/ pontjával hatályon kívül helyezésre kerül az Alapról szóló törvény azon rendelkezése, amely társadalmilag kiemelt célként határozza meg a Világkiállítási Tanács által elismert elő-, utó- és kiegészítő rendezvények infrastruktúrájának a megvalósítását. Ennek a rendelkezésnek a fenntartása nem indokolt. Másrészt a javaslat 7. § (5) bekezdésére tekintettel hatályon kívül helyezésre kerül az Alapról szóló törvénynek az a rendelkezése, amely kimondja, hogy az Alappal való gazdálkodásról az Országgyűlés előtt 1997. december 31-ig kell elszámolni.

Az általános forgalmi adóról szóló módosított 1992. évi LXXIV. törvény 71. § (5) bekezdése felhatalmazást ad az Adó- és Pénzügyi Ellenőrzési Hivatal Elnökének, hogy az Alapból finanszírozott, az Alapról szóló 1992. évi LXXXII. törvény 3. § d/ és e/ pontjában meghatározott jogcímeken teljesíthető kiadásokra (vagyis a Világkiállítás területén végrehajtásra kerülő előzetes és utólagos területrendezési, bontási költségekre, továbbá a környezetvédelem szempontjainak figyelembevételével végzett infrastruktúrális beruházásokra, a művelődési- és egészségügyi beruházásokra, a Világkiállítás területén átmenő és ahhoz kapcsolódó fővárosi infrastruktúra költségeire) jutó le nem vonható előzetesen felszámított ÁFA visszatérítését a Programiroda részére engedélyezze.

Ennek a kivételes rendelkezésnek a fenntartása nem indokolt, ezért a javaslat 7. § (4) bekezdésének e/ pontja az általános forgalmi adóról szóló törvény megfelelő rendelkezését hatályon kívül helyezi.

Az EXPO lemondásával nem indokolt fenntartani azt a kedvezményt sem, amelyet a kisajátításról szóló tvr. a Programiroda számára biztosít. A 7. § (4) bekezdésének f/ pontja hatályon kívül helyezi azt a rendelkezést, amely a Világkiállítás érdekében a kisajátításra lehetőséget ad.

A 7. § (4) bekezdésének g/-i/ pontjai azokat az országgyűlési határozatokat helyezik hatályon kívül, amelyek már nem időszerűek.

A 7. § (5) bekezdés az Alapot 1994. december 31-ével megszünteti, s kimondja, hogy az Alappal való gazdálkodásról 1995. december 31-ig kell az Országgyűlés előtt elszámolni.

A 7. § (6) bekezdése a folyamatban lévő és a főjegyző által folytatott hatósági eljárásokra tartalmaz rendelkezést. Megszünteti a főjegyző kizárólagos hatáskörét az EXPO kijelölt területére, de a főjegyző előtt folyamatban lévő ügyeket még a főjegyző jogkörében tartja.

A javaslat 7. § (7) bekezdése mentesít az általános forgalmi adó alól, abban az esetben, ha az e törvényben adott felhatalmazás alapján az önkormányzatok részére térítésmentes vagyonátadás történik.