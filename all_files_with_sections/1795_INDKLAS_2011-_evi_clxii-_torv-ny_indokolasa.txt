2011. évi CLXII. törvény indokolása

bírák jogállásáról és javadalmazásáról

-----STARTING---POINT---ALTALANOS--- 

Az Alaptörvény önálló cím alatt taglalja a bíróságokra vonatkozó legfontosabb szabályokat. E rendelkezések elsősorban a bíróságok szervezetére és igazgatására vonatkoznak, az alapvető feladatokat és hatásköröket határozzák meg, azonban utalnak a bírák jogállására és javadalmazására is mint sarkalatos törvényben szabályozandó törvényhozási tárgykörre.

A bíróságok szervezetének és igazgatásának új szabályozása olyan mértékben teszi szükségessé a bírák jogállására és javadalmazására vonatkozó szabályok megváltoztatását, ami már szétfeszítené egy módosító törvény kereteit, ezért a bírák jogállásáról és javadalmazásáról is új törvényt kell alkotni.

Az új törvény megalkotásakor elsődleges cél a meglévő értékek átemelése az új szabályozásba, és a szükséges változtatásoknak a szabályozáson történő átvezetése közben egyúttal lehetőség nyílik a megőrzött szabályok pontosítására és újraszerkesztésére is.

A bírák jogállásáról és javadalmazásáról szóló törvény fejezeti rendje alapvetően megtartja a korábbi szabályozás sorrendiségét azzal, hogy a vagyonnyilatkozatra vonatkozó rész önálló fejezetként a bírákra vonatkozó szabályok végére, az ülnökökre vonatkozó fejezet elé kerül.

1. A bírói szolgálati viszony létrejöttéről szóló fejezetben kerültek összegyűjtésre a köztársasági elnök általi kinevezés egyes esetei, a kinevezés feltételei, valamint a pályaalkalmassági vizsgálat törvényi szintű szabályai.

2. A törvény önálló fejezetben tartalmazza a pályázati eljárásra vonatkozó szabályokat. A törvény tételes felsorolással összefoglalja, és egyértelműen elhatárolja a pályázat kiírása nélkül, és a pályázat útján történő álláshely-betöltés eseteit. Lényeges új eleme a szabályozásnak, hogy az OBH elnöke - központi igazgatási vezetőként, nem munkáltatói jogkört gyakorolva - létszámgazdálkodási hatásköröket gyakorol. Ennek keretében az OBH elnöke a megüresedő álláshelyre pályázatot írhat ki vagy annak pályázat nélküli betöltéséről rendelkezhet, az álláshelyet átcsoportosíthatja, vagy az álláshely betöltéséről való döntést egy évre elhalaszthatja. Az említett jogkörök a bíróságok közötti ügyteher egyenletes elosztása érdekében szükséges intézkedések megtételét teszik lehetővé.

A törvény egyértelművé teszi, hogy a pályázati rendszerben történő elbírálással csupán a köztársasági elnök általi kinevezésre történő kiválasztás történik meg, a kinevezés joga kizárólagosan a köztársasági elnököt illeti meg. A már kinevezéssel rendelkező bíró esetében az áthelyezésről kell dönteni, ezzel a jogkörrel az OBH elnöke rendelkezik.

3. A törvényben külön fejezetet képez a megelőző fejezetekben szereplő intézmények járulékos kérdéseinek szabályozása, úgy mint a bírói kinevezés tartama, a bíró beosztása, áthelyezése és kirendelése. Ennek az az oka, hogy a korábbi szabályozás tapasztalataiból kiindulva értelemzavarónak bizonyult a bírói kinevezés, és az ahhoz kapcsolódó, más esetekben pedig attól függetlenül is alkalmazott munkáltatói intézkedések együttes megjelenítése (kinevezés és beosztás, áthelyezés és kirendelés elhatárolása).

4. A bíró jogairól és kötelezettségeiről szóló fejezet tartalmazza azokat a szabályokat, amelyeket sem más jogszabály (a Munka Törvénykönyve), sem a törvény másik fejezete (javadalmazás) nem tartalmaz. A bíróra is irányadó és a Munka Törvénykönyvében foglalt szabályokat a törvény - a bírák jogállásáról és javadalmazásáról szóló 1997. évi LXVII. törvény (a továbbiakban: Bjt.) megoldását követve - a záró rendelkezések között tartalmazza, a javadalmazás pedig önálló fejezetet alkot.

5. A bíró munkájának értékelése a teljesítmény méréséből és a munkavégzés minőségét biztosítani hivatott eljárásokból áll. A teljesítmény mérése általánosan alkalmazott, összehasonlítható adatokat eredményező eljárás, amire a bíróságok leterheltségének, illetve az egyes bírók munkaterhének vizsgálata és operatív eszközökkel történő befolyásolása érdekében alapvető szükség van. A tevékenységi kimutatás adatai a bírósági rendszeren belül nyilvánosak, és a bíró munkája értékelésének alapjául szolgálnak.

6. A bíró szolgálati viszonyának szünetelése és megszűnése tárgyában a törvény a Bjt. szabályait veszi át. Lényeges eltérés a korábbiaktól, hogy az Alaptörvénnyel összefüggésben a felmentési okok között szereplő öregségi nyugdíjkorhatárra, mint felső korhatárra való hivatkozás a továbbiakban nem egységesen 70 év, hanem a bíró születési évének függvényében a külön törvényben meghatározott életkorra való rugalmas utalás.

7. A törvény önálló fejezetben tartalmazza a munkáltatói jogkör gyakorlójára és egyes jogosítványaira vonatkozó szabályokat.

8. A törvény VIII. Fejezete tartalmazza a bíró fegyelmi felelősségére vonatkozó szabályokat. A szóban forgó szabályokat az egyes törvényeknek a bíróságok hatékony működését és a bírósági eljárások gyorsítását szolgáló módosításáról szóló 2010. évi CLXXXIII. törvény építette be a Bjt.-be; 2011. március 1-jével léptek hatályba. Az azóta eltelt idő még nem szolgált olyan tapasztalatokkal, amelyek alapján a szabályok módosítása vált volna szükségessé, ezért a törvény érdemi változtatás nélkül átveszi a Bjt.-nek a bíró fegyelmi felelősségére vonatkozó szabályait.

9. A bíró és a munkáltató kártérítési felelősségét a törvény a korábbi szabályozással megegyezően szabályozza.

10. A bíró a szolgálati viszonyából eredő igénye érvényesítése érdekében szolgálati jogvitát kezdeményezhet. A szolgálati jogvitában a szolgálati bíróság, a törvény által a szolgálati bíróság hatáskörébe nem utalt szolgálati jogvitában pedig a közigazgatási és munkaügyi bíróság jár el.

11. A személyi nyilvántartásról szóló XI. Fejezet meghatározza azoknak az adatoknak a körét, amelyek a bírói szolgálati viszony szempontjából jelentőséggel bírnak. Ezeken az adatokon kívül adatszerzés nem végezhető, ilyen adatot nem lehet nyilvántartani. A személyi nyilvántartás más nyilvántartási rendszerrel nem kapcsolható össze. A személyi nyilvántartást a bíró szolgálati viszonya megszűnését követően 50 évig kell őrizni.

12. A Bjt. nem tartalmazta a Legfelsőbb Bíróság elnökének javadalmazására vonatkozó szabályokat, mert azok korábban - más közjogi méltóságokkal egyetemben - külön törvényben nyertek elhelyezést (a köztársasági elnök, a miniszterelnök, az Országgyűlés elnöke, az Alkotmánybíróság elnöke és a Legfelsőbb Bíróság elnöke tiszteletdíjáról és juttatásairól szóló 2000. évi XXXIX. törvény). A köztársasági elnök javadalmazására vonatkozó szabályok utóbb a köztársasági elnök jogállásáról és javadalmazásáról szóló 2011. évi CX. törvényben kerültek elhelyezésre. Ennek a folyamatnak a részeként a Kúria elnökének javadalmazására vonatkozó szabályokat a törvény tartalmazza. További jelentős változás a korábbiakhoz képest, hogy a Legfelsőbb Bíróság elnökének javadalmazására vonatkozó szabályokat, amelyek (a volt elnök kivételével) csupán a miniszterelnökre, azon keresztül pedig a köztársasági elnökre vonatkozó szabályokra való utalásra szorítkoztak, felváltották a Kúria elnökének javadalmazására vonatkozó sui generis szabályok.

A szabályozás tartalmilag megőrizte a miniszterelnökre, illetve a köztársasági elnökre vonatkozó szabályokhoz való kötöttséget, és ennek megfelelően a köztársasági elnök jogállásáról és javadalmazásáról szóló 2011. évi CX. törvény szabályait vette alapul. A javadalmazás szabályai magukban foglalják az illetményre, a juttatásokra, valamint a szabadságra vonatkozó szabályokat, de itt kerültek elhelyezésre a Kúria elnökének halála esetére a volt házastársnak, illetve az örökösnek járó juttatás szabályai is.

A törvény XII. Fejezete kiterjed a központi igazgatási vezetők javadalmazására is, amennyiben azok jogállására a törvény irányadó. Ettől eltérő esetben az igazságügyi alkalmazottak szolgálati jogviszonyáról szóló törvényt kell alkalmazni.

A Bjt.-nek a bírák javadalmazására vonatkozó szabályaihoz képest a törvény lényeges változást nem tartalmaz. A bíró illetményre, külön juttatásra, egyéb javadalmazásra, kedvezményre és költségtérítésre jogosult. A bíró illetménye alapilletményből, továbbá pótlékból tevődik össze. A bíró alapilletményét a szolgálati ideje alapján kell megállapítani. A legalacsonyabb bírói alapilletményt évenként az állami költségvetésről szóló törvényben az Országgyűlés állapítja meg. A bíró minden 3 év szolgálati idő megszerzése után eggyel magasabb fizetési fokozatba lép.

13. A vagyonnyilatkozatra vonatkozó szabályozás a Bjt.-től eltérően önálló fejezetként a bírákra vonatkozó szabályok végére, az ülnökökre vonatkozó fejezet elé kerül. Ezzel megszűnik a vagyonnyilatkozatra vonatkozó szabályoknak a kinevezési folyamatba történő zavaró közbeékelődése. Vagyonnyilatkozatot nemcsak a kinevezési folyamat részeként, hanem később is rendszeresen kell tenni, ezért nem indokolt a szabályok olyan elhelyezése, ami ettől eltérő kötelezettségre enged következtetni. Mivel az ülnöknek csak az ítélkezésben vannak a bíróval azonos jogai és kötelezettségei, az ülnök ennek megfelelően vagyonnyilatkozatot nem tesz. Ezért a vagyonnyilatkozatra vonatkozó szabályokat célszerűen az ülnökökre vonatkozó részt megelőzően tartalmazza a törvény.

14. Az Alaptörvény 27. cikkének (2) bekezdése szerint „törvény által meghatározott ügyekben és módon nem hivatásos bírák is részt vesznek az ítélkezésben.” Az Alaptörvény tehát fenntartja az ülnöki rendszert, amelynek az ülnök jogállására és javadalmazására vonatkozó szabályait a törvény a Záró rendelkezések előtti utolsó fejezetben tartalmazza.

15. A törvény XV. Fejezete tartalmazza a záró rendelkezéseket. Itt találhatóak a más jogszabályok (a Munka Törvénykönyve, a Magyar Honvédségről, valamint a különleges jogrendben bevezethető intézkedésekről szóló törvény) megfelelően alkalmazandó szabályaira való utalások, a felhatalmazó, a hatályba léptető és hatályon kívül helyező, valamint az átmeneti rendelkezések, továbbá az Európai Unió jogának való megfelelést tartalmazó szakasz. A törvény az utolsó szakaszban meghatározza, hogy az Alaptörvény alapján mely részei minősülnek sarkalatosnak.

 
-----STARTING---POINT---RESZLETES---

I. Fejezet

A bírói szolgálati viszony létrejötte

Az 1. §-hoz

A törvény alapelvi szinten rögzíti a bírói függetlenséget. A bíró függetlensége arra terjed ki, hogy ítélkező feladatainak ellátása során nem utasítható. A törvény számos további alapelvi súlyú követelményt fogalmaz meg a bíró ítélkező tevékenységével szemben, azonban ezek nem ehelyütt, hanem a bíró kötelezettségei között kerültek elhelyezésre.

A törvény alapelvként rögzíti azt is, hogy a bíró a bírósági szervezet tagja. A bíró függetlenségét kiegyensúlyozó elv, hogy a bíró ítélkező tevékenységét egy szervezet tagjaként folytatja. Ennek kiegyensúlyozó szerepe abban nyilvánul meg, hogy a bíró egy többszintű szervezeti rendszerben működik, a törvények által meghatározott esetekben a társasbíráskodás keretei között jár el, és a törvények által meghatározott döntésfelülvizsgálati rendszernek alávetve határoz. További alapelvi jelentőséggel bíró eleme a szabálynak, hogy a bíró szolgálatot teljesít, azaz az állam igazságszolgáltatási közfeladatát látja el, ítélkező tevékenységével közszolgáltatást nyújt.

A 2. §-hoz

A bírót az országgyűlési képviselővel azonos mentelmi jog illeti meg. A bíró mentelmi jogának felfüggesztése tárgyában a kinevezési jogkör gyakorlója dönt.

Az ülnök mentelmi jogára vonatkozó új szabály a bíró mentelmi jogához képest szűkebb körben biztosít mentességet. Az új szabályozás tartalmilag megőrzi a korábbi szabályozás elemeit, azonban formailag nem szorítkozik csupán az országgyűlési képviselők jogállásáról szóló törvényre való utalásra.

A 3. §-hoz

A bíró szolgálati viszonya kinevezéssel jön létre. A bírót a köztársasági elnök nevezi ki. A kinevezés eseteinek tételes felsorolásával a törvény egyértelművé teszi a kinevezés intézményével kapcsolatban, hogy az a bírói szolgálati viszonyt keletkeztető aktus, megszüntetve ezzel a korábbi törvény következetlen - és a szakmai szóhasználatba is átment - gyakorlatát, amelyben a szolgálati viszony keletkezésére utaló kinevezés, valamint a szolgálati viszony ellátásával kapcsolatos egyes munkáltatói intézkedések elnevezései keveredtek.

A 4. §-hoz

A bírói kinevezés feltételei közül lényeges változás az Alaptörvény nyomán az alsó korhatár bevezetése, amelyet az Alaptörvény 30 évben határozott meg. Az ügyészek jogállását szabályozó 2011. évi CLXIV. törvény alügyészként nevezi a korábban ügyészségi titkárként nevezett ügyészségi alkalmazottakat. A törvény a bírói kinevezést megelőző szakmai gyakorlattal kapcsolatos rendelkezések körében átveszi ezt az elnevezést, és átmeneti rendelkezést tartalmaz arról, hogy alügyészen a 2012. január 1-jét megelőzően ügyészségi titkárként ügyészségi szolgálati viszonyban álló személyt kell érteni.

Az 5. §-hoz

A szakasz a katonai bírókra vonatkozó többletfeltételeket, és a szabadalmi ügyekben eljáró bírók képesítése tekintetében adható menteségeket tartalmazza.

A 6. §-hoz

Pályaalkalmassági vizsgálat elvégzésére a korábbiakkal megegyező esetekben kerül sor, és az új törvény megalkotását megelőző időszak tapasztalatai alapján a pályaalkalmassági vizsgálat rendeleti szintű szabályainak módosítása sem vált szükségessé.

II. Fejezet

A bírói pályázati eljárás

A 7-8. §-hoz

A bírói álláshelyre - főszabályként - pályázatot kell kiírni. A törvény egy helyen, összegyűjtve tartalmazza azokat az eseteket, amikor a bírói álláshely betöltésére nem pályázat útján kerül sor.

A 9-10. §-hoz

A pályázat kiírására az OBH elnöke jogosult. A bíróság elnöke értesíti az OBH elnökét az álláshely megüresedéséről. Az OBH elnöke a központosított létszámgazdálkodási hatásköre keretében tájékoztatja a bíróság elnökét, hogy a megüresedő bírói álláshely betöltésére, elvonására, vagy átcsoportosítására kerül sor. Az OBH elnöke - a döntéshez szükséges adatok későbbi rendelkezésre állása esetén - úgy is dönthet, hogy a fenti határozat meghozatalát legfeljebb fél évvel elhalasztja.

A pályázat kiírása esetén a felhívásnak tartalmaznia kell a bírói kinevezéshez szükséges valamennyi feltételt, beleértve azt is, ha a pályázat ideiglenesen más szolgálati helyre kirendelhető, azaz „mozgó” bírói álláshely betöltésére szól.

A 11-13. §-hoz

A törvény - eltérően a korábbi szabályozástól - a törvényszéknél alacsonyabb bíróságok esetében is a bíróság elnökénél rendeli benyújtani a pályázatot. Ennek a pályázati pontrendszert is érintő megoldásnak az az indoka, hogy az alsóbb fokú bíróság elnökének formálisan is lehetőséget biztosítson a kiválasztási eljárás eredményének befolyásolására.

Mivel az alsóbb fokú bíróság elnökének a pályázatot rövid határidőn belül továbbítania kell a törvényszék elnökéhez, a pályázót célszerű rövid úton értesíteni a meghallgatásról. Változás a korábbiakhoz képest, hogy a pályázónak már a pályázat benyújtásakor rendelkeznie kell pozitív pályaalkalmassági vizsgálati eredménnyel.

A pályázat elutasítására csak a munkáltatói jogkör gyakorlója jogosult.

A 14-16. §-hoz

A törvény meghatározza, hogy mely bíróságok bírói tanácsai hallgatják meg a pályázókat. Bírói tanács törvényszéki, ítélőtáblai és kúriai szinten működik. A rangsor kialakítása során figyelembe vehető szempontok köre bővült a jogi szakvizsga letételét követő gyakorlati vagy szolgálati idő tartamával és a betöltendő álláshely szerinti bíróság elnöke általi meghallgatás eredményével.

A bírói tanács a rangsor kialakítása során a pontszámok alapján kialakult sorrendtől nem térhet el. A törvényszék és az ítélőtábla elnöke a rangsortól eltérhet és a második vagy harmadik helyen rangsorolt jelöltet is javasolhatja. A pályázati rangsorral való egyetértése esetén indoklás nélkül továbbítja azt a pályázatot elbíráló OBH elnöknek. A bírói tanáccsal szemben a törvényszék és az ítélőtábla elnöke rendelkezik azzal a többletjogosítvánnyal, hogy a pályázati rangsortól eltérő javaslatot tegyen a pályázat elbírálója felé.

A 17-19. §-hoz

A pályázat elbírálója az OBH elnöke vagy - a Kúriára kiírt pályázat esetén - a Kúria elnöke.

A pályázat elbírálója - a javaslattal való egyetértése esetén - a pályázatot a köztársasági elnökhöz való felterjesztéssel vagy a bíró áthelyezésével elbírálja. A javaslattól való eltérés esetén a pályázat elbírálója döntését részletesen megindokolja az OBT felé. Annak érdekében, hogy az álláshely betöltését ez ne késleltesse, az indokolási kötelezettség utólagos, és a felterjesztést, a kinevezést, illetve az áthelyezést nem befolyásolja. Az OBT évente közzéteszi az OBH elnökének foglalkoztatáspolitikájával kapcsolatos tapasztalatait. Visszaélésszerű joggyakorlás esetén kezdeményezheti a tisztségtől való megfosztását is.

A kúriai pályázatok tekintetében a törvény nem ismétli meg az OBH elnökére vonatkozó szabályokat, hanem csak az eltéréseket rögzíti.

A 20-21. §-hoz

A törvény a meglévő szabályozást hozzáigazítja a pályázat elbírálójának személyéhez, és rendelkezik a pályázók értesítéséről és az értesítés tartalmáról.

A 22. §-hoz

A törvény elvégzi az esküszöveg Alaptörvénnyel összefüggő korrekcióját. Az eskü továbbra is jelentős állomása a bíróvá válás folyamatának. Az eskütétellel a bíró a bírói hivatás gyakorlásának alapértékeit vállalja fel. Az eskü elmaradása - az említett alapvető jelentőségénél fogva - felmentési ok.

III. Fejezet

A bírói kinevezés tartama, a bíró beosztása, áthelyezése és kirendelése

A 23. §-hoz

A törvény fenntartja a határozott idejű első bírói kinevezés és azt követően a határozatlan idejű bírói kinevezés intézményét. Egyes esetekben nem indokolt a határozott idejű kinevezés alkalmazása; ezeket az eseteket, mint kivételeket a törvény egy helyen szabályozza.

A 24-25. §-hoz

A törvény szabályozza a határozott időre kinevezett bíró határozatlan időre történő kinevezésének - ami ismét egy a köztársasági elnök általi kinevezés - eljárási rendjét. A határozatlan idejű kinevezéshez szükséges a bíró vizsgálata; a teljesítmény-értékelés alapján kerülhet sor a határozatlan idejű kinevezésre. Ha a teljesítmény értékelése alapjául szolgáló időszak nem elegendő hosszúságú, vagy ha a bíró utólagos vizsgálatának lefolytatása indokolt, ismét határozott idejű kinevezést kap.

A 26. §-hoz

Az operatív központi igazgatási hatáskörök hangsúlyosabbá válásával a törvény az első kinevezés esetére az OBH elnökét jogosítja fel a bíró beosztására. Ez a jog a későbbiekben a munkáltatói jogok gyakorlóját illeti meg.

A 27-29. §-hoz

A bírák szakmai tapasztalatainak az ítélkező tevékenységen kívüli hasznosítása érdekében a törvény fenntartja az OBH-ba, a Kúriára, illetve az igazságügyért felelős miniszter által vezetett minisztériumba beosztott bíró intézményét.

A tartós külszolgálatot ellátó bíró megtartja bírói tisztségét. Ettől eltérően a nemzetközi szervezetnél vagy az Európai Unió valamely szervénél betöltendő álláshelyre pályázó bíró bírói szolgálati viszonyát a pályázat elnyerése esetén meg kell szüntetni, és a bírót ennek érdekében fel kell menteni akkor is, ha a létesítendő jogviszony ítélkező tevékenységgel jár vagy az igazságszolgáltatással egyébként összefügg.

A 30. §-hoz

Tekintettel arra, hogy a közigazgatási és munkaügyi bíróság nem alkot önálló bírósági szervezetet, azaz jogorvoslati fóruma nem kifejezetten és kizárólag közigazgatási és munkaügyi ügyekben jár el, a felsőbb bíróságokon a közigazgatási és munkaügyi ügyekben eljáró bírákat ki kell jelölni.

A büntetőeljárásról szóló törvény tételes rendelkezést tartalmaz arra nézve, hogy mely ügyekben járnak el kijelölt bírák.

A jogszabálysértő önkormányzati rendelet felülvizsgálatára irányuló, valamint a helyi önkormányzat törvényen alapuló jogalkotási kötelezettségének elmulasztása miatti eljárásban eljáró kúriai bírákat azért kell kijelölni, mert ezzel válik egyértelművé, hogy a közigazgatási és munkaügyi kollégium tagjai.

A 31-34. §-hoz

A törvény - célszerűségi megfontolásból - a törvényszék elnökének hatáskörében tartja a törvényszék illetékességi területén belüli kirendelés eseteit, azonban a hatékony központi igazgatás jegyében, az OBH elnökének hatáskörébe kerültek a kirendelés további esetei. A kirendelésre sor kerülhet a bíró szakmai fejlődésének elősegítése érdekében is, azonban a törvényben elsősorban a bíróságok közötti ügyteher kiegyenlítésének eszközeként jelenik meg. A kirendelés - szemben az áthelyezéssel - a munkáltató átmeneti jellegű intézkedése, míg az áthelyezés a felek háromoldalú, végleges joghatással járó megállapodása.

IV. Fejezet

A bírói jogai és kötelezettségei

A 35-38. §-hoz

A bíró jogairól és kötelezettségeiről szóló szakaszok tartalmazzák azokat a szabályokat, amelyeket sem más jogszabály (a Munka Törvénykönyve), sem a törvény másik fejezete (javadalmazás) nem tartalmaz. A bíró jogai közül itt rögzíti a törvény azokat, amelyek a hatékony munkavégzés feltételeinek biztosítására vonatkoznak.

A bíró kötelezettségei részint alapelvi jellegűek (részrehajlástól mentes, tisztességes és pártatlan eljárás), részint az eredményes és a szervezeti célokat is előmozdító munkavégzéssel kapcsolatosak, részint pedig személyi jellegűek.

A 39-42. §-hoz

Az összeférhetetlenség szabályai alapvetően nem változtak a korábbi szabályozáshoz képest, tehát a politikai elköteleződéstől való mentesség kötelezettségét, meghatározott köztisztségek ellátásának tilalmát, a gazdasági életben való aktív és felelős közreműködés kizártságát, illetve egyes kereső foglalkozások mentességét, valamint az együttalkalmazás általános tilalmát tartalmazzák. Ez utóbbi alól kivételesen továbbra is adható felmentés, azonban a törvény az átmeneti rendelkezések között előírja a korábban e címen adott felmentések felülvizsgálatának kötelezettségét az OBH elnöke számára.

A 43-46. §-hoz

A bírák nyilatkozattételével, képzésével és az elektronikus aláírás használatával kapcsolatos szabályokat a törvény tartalmilag nem változtatta meg a korábbi szabályozáshoz képest.

A 47-52. §-hoz

Az egyes munkaügyi tárgyú és más kapcsolódó törvények jogharmonizációs célú módosításáról szóló 2011. évi CV. törvény kiegészítette a Bjt.-t, és a bírák tekintetében is lehetővé tette, hogy a korábbi munkahelyére visszatérő szülő a gyermek hároméves koráig, a gyermekgondozási ellátás igénybevétele, illetve a fizetés nélküli szabadság után egyoldalú döntése alapján választhassa a részmunkaidős foglalkoztatást. A bíró munkaidejére vonatkozó szabályokat és a Bjt. ezen új rendelkezéseit a törvény tartalmi változtatás nélkül veszi át.

A más jogállási törvényekben alkalmazott megoldást követve a törvény új rendelkezést tartalmaz arról, hogy fizetés nélküli szabadságot kell biztosítani a külszolgálat időtartamára a bírónak, ha házastársa külszolgálatot teljesít. A fizetés nélküli szabadság további eseteit a törvény a Munka Törvénykönyvére való utalással oldja meg, mivel azonban a Munka Törvénykönyve a fizetés nélküli szabadságnak ezt az esetét nem szabályozza, indokolttá vált egy speciálisan erre az esetre szóló rendelkezés beiktatása a bíró munkaidejére vonatkozó szabályok közé. További új elemként a törvény meghatározza a készenlét és az ügyelet fogalmát.

Az 53-54. §-hoz

A törvény továbbra is fenntartja azt a bevált gyakorlatot, hogy a munkáltatói jogkört gyakorló bírósági elnök engedélye alapján a bíró a munkáját csak a tárgyalási napjain végezze a bíróságon.

Az 55-56. §-hoz

A bíró szabadságára és a Bíróságok Napjára vonatkozó szabályokat a törvény változtatás nélkül átveszi a Bjt.-ből.

Az 57-64. §-hoz

Mivel a törvény a III. Fejezetében általánosságban foglalkozik a beosztással és a bíró foglalkoztatásához kötődő más intézményekkel, az OBH-ba, a Kúriára, illetve a minisztériumba beosztott bíró jogállására vonatkozó rendelkezések nem a III. Fejezetben, hanem a bíró jogai és kötelezettségei között nyertek elhelyezést. Az egyes alcímek gyakorlatilag a beosztott bíróra vonatkozó sajátos szabályokat gyűjtik össze az adott fejezet, mint tematikai egység tekintetében, és ezt az elrendezést, illetve szabályozási logikát a törvény végig következetesen alkalmazza.

A beosztott bírók a törvényben meghatározott célból, a beosztás szerinti szervezet működésének megfelelő jellegű munkát végeznek, azaz igazgatási, jogszabály-előkészítési, jogegységi, illetve joggyakorlat-elemzési feladatokat látnak el. Bírói tisztségüket megtartják, de nem ítélkeznek. Bírói szolgálati viszonyuk fennáll, tekintet nélkül a munkavégzés, illetve a feladatkör jellegére, illetve a munkáltatói jogkört gyakorló személyére. A beosztott bírót a beosztás megszűnését követően tényleges bírói álláshelyre kell beosztani.

V. Fejezet

A bíró munkájának értékelése és az alkalmatlansági eljárások

A 65-70. §-hoz

A határozott időre kinevezett bíró értékelését a határozatlan idejű kinevezést megelőzően el kell végezni. Az elvégzendő vizsgálatok gyakoriságát nem befolyásolja, hogy a bíró határozott vagy határozatlan idejű kinevezéssel rendelkezik.

A határozatlan időre kinevezett bíró teljesítményének értékelését a törvény által meghatározott időközönként kell elvégezni (rendszeres értékelés), de szükség esetén, illetve a bíró kérelmére soron kívüli értékelést is kell készíteni. A vizsgálatot mind a bíróság elnöke, mind a vizsgálandó bíró munkájára szakmai rálátással bíró felettes kollégiumi vezető kezdeményezheti, elrendelni azonban a törvényszék, az ítélőtábla, illetve a Kúria elnöke jogosult.

A 71-78. §-hoz

A vizsgálat lefolytatásáért a beosztási hely és a szakterület szerint illetékes kollégiumvezető felelős. A bírót a munkáltatói jogkör gyakorlója értékeli. A bíró beosztási helye és szakterülete szerint illetékes kollégiumvezető vagy az általa kijelölt bíró a vizsgálat kezdeményezőjének, továbbá járásbírósági bíró esetén az ítélőtábla, közigazgatási és munkaügyi bírósági bíró, valamint a törvényszéken közigazgatási és munkaügyi ügyeket tárgyaló bíró esetén a közigazgatási és munkaügyi regionális kollégium vezetőjének előzetesen megküldi a vizsgálati jelentést és az értékelés tervezetét.

A vizsgálati jelentést és az értékelés tervezetét a vizsgálat kezdeményezőjének értelemszerűen meg kell küldeni. Járásbírósági bíró esetén az ítélőtábla, közigazgatási és munkaügyi bírósági bíró, valamint a törvényszéken közigazgatási és munkaügyi ügyeket tárgyaló bíró esetén a közigazgatási és munkaügyi regionális kollégium vezetőjének bevonására annak érdekében kerül sor, hogy a bíró értékelésében egy a bíró másodfokú bíróságaként eljáró bírói fórumtól független, külső résztvevő is eljárjon. A közigazgatási és munkaügyi regionális kollégium vezetője csak esetlegesen találkozik az értékelt bíró határozatai elleni jogorvoslatokkal (ha történetesen az értékelt bíró másodfokaként eljáró törvényszék közigazgatási ügyekben eljáró bírája), azonban jellemzően erre nem kerül sor, így külső szemlélőként vesz részt a bíró értékelésében. A regionális kollégium vezetője egyúttal az adott régió közigazgatási és munkaügyi szakmai fórumának vezetője is, ezért más megfontolásból is célszerű becsatornázni hozzá a bírák értékelését.

A 79-80. §-hoz

Az értékelés eredménye ellen a bíró vagy a bíró beosztása szerint illetékes fellebbviteli (felülvizsgálati ügyekben eljáró) bíróság kollégiumvezetője, illetve a járásbírósági bíró esetén az ítélőtábla, közigazgatási és munkaügyi bírósági bíró, valamint a törvényszéken közigazgatási és munkaügyi ügyeket tárgyaló bíró esetén a közigazgatási és munkaügyi regionális kollégiumvezető jogorvoslatért a szolgálati bírósághoz fordulhat, amely kétfokú eljárásban bírálja el a jogorvoslatot.

A 81-87. §-hoz

Alkalmatlan minősítés esetén a bíróság elnöke felszólítja a bírót a lemondásra. Ha a bíró ennek nem tesz eleget, a szolgálati bíróság lefolytatja a szakmai alkalmatlansági eljárást. Alkalmatlanná nyilvánítás esetén a szolgálati bíróság határozatot hoz a felmentési ok fennállásáról. Az alkalmatlanságot kimondó határozat jogerőre emelkedését követően a szolgálati bíróság haladéktalanul megküldi a határozatot az OBH elnökének a bíró felmentése iránti intézkedések megtétele érdekében. A bírót ebben az esetben is a köztársasági elnök menti fel.

A fentiektől eltérő intézmény az egészségügyi alkalmatlansági eljárás, amelyben a szakmai alkalmatlansági eljárás modelljét az egészségügyi vizsgálat eredménye alapján kell alkalmazni. Az egészségügyi alkalmatlanság megállapítása esetén a bíró a szolgálati viszonya tartamának függvényében illetményének meghatározott számú többszörösére jogosult (kvázi végkielégítés).

VI. Fejezet

A bíró szolgálati viszonyának szünetelése és megszűnése

A 88. §-hoz

A bírói függetlenség egyik garanciájaként már említett eset, jelesül a választott politikai tisztségviselői minőségnek a bírói tisztséggel való összeférhetetlensége szükségessé teszi, hogy a bíró a szolgálati viszonyából fakadó jogait és kötelezettségeit ne gyakorolhassa, ha országgyűlési, európai parlamenti, helyi önkormányzati képviselői vagy polgármester választáson jelöltként indul. A választás esetlegessége miatt nem célszerű a bírói tisztséget önmagában a jelöltségre tekintettel megszüntetni, elegendő a bírói szolgálati viszony szünetelése, megválasztása esetén azonban a bíró szolgálati viszonyát meg kell szüntetni.

A 89-90. §-hoz

A bíró szolgálati viszonya halálával vagy felmentésével szűnik meg, illetve akkor, ha a bíró a határozatlan időre történő bírói kinevezését nem kérte, vagy a vizsgálat eredményeként a kinevezésre nem alkalmas.

Míg más típusú szolgálati viszonyok esetében a felmentés a szolgálati viszony megszűnésének csak egyik esete, addig a bírói szolgálati viszony esetében a felmentés a szolgálati viszonyt megszüntető általános intézkedés; az ehhez vezető okokat sorolja fel a törvény a felmentés eseteinél. Ennek az az oka, hogy a bírót - a kinevezéssel egyezően - kizárólag a köztársasági elnök mentheti fel, ami mint formális közjogi aktus elkülönül a szolgálati viszony megszűnéséhez vezető tényleges októl, annak természetétől és jogi jellegétől. A felmentési okok köre a korábbiakkal megegyezik, lényeges változást csak az öregségi nyugdíjkorhatárra, mint felső korhatárra való rugalmas hivatkozás jelent, amennyiben az nem egységesen 70 év, hanem a bíró születési évének függvényében a külön törvényben meghatározott életkor.

A 91. §-hoz

A bíró - kérelmére - felmenthető, ha rokkantsági (baleseti rokkantsági) nyugdíjra válik jogosulttá. A rokkantsági (baleseti rokkantsági) nyugdíjra való jogosultság esetére a törvény egyértelművé teszi, hogy a mérlegelési jog nem a munkáltató jogkör gyakorlóját illeti meg, hanem a bírót, aki kérelmezheti felmentését. A munkáltatói jogkör gyakorlója egészségügyi alkalmatlansági eljárást kezdeményezhet.

A 92. §-hoz

A bírói szolgálati viszony jogellenesen egyoldalú megszüntetése lényegében azt az esetet jelöli, amikor a bíró végérvényesen megtagadja a szolgálatteljesítést, és a továbbiakban munkavégzési kötelezettségének nem tesz eleget.

A 93-94. §-hoz

Az ítélkezés időszerűségének biztosítása, a munkaerővel való gazdálkodás és a nyugdíjba vonulás miatt megüresedő állás betöltésének tervezhetősége érdekében a törvény a munkavégzési kötelezettség alóli mentesítés időtartamára nézve határozott rendelkezést tartalmaz, amitől a 6 hónapos felmentési idő esetében, és csak lefelé lehet eltérni.

A bírói tisztséggel járó, az ítélkezésen kívüli számos feladat és jogkör indokolja annak külön rögzítését, hogy mely feladatok ellátását és jogok gyakorlását zárja ki a munkavégzés alóli mentesítés.

A 95-97. §-hoz

A nevezett szakaszok a bírói szolgálati viszony megszűnéséhez kapcsolódó további szabályokat tartalmaznak, amelyeket a törvény tartalmi változtatás nélkül vesz át a Bjt.-ből.

A katonai bírói tisztség olyan speciális minőség, hogy mind keletkezésekor, mind megszűnésekor a hivatásos szolgálati viszonyhoz kapcsolódik. A katonai bírói tisztség megszűnésekor a katonai bíró bírói szolgálati viszonya megszűnik, és a volt katonai bírót - kérelmére - pályázat nélkül bíróvá kell kinevezni [8. § (1) bekezdés].

A 98. §-hoz

A bíró szolgálati viszonyának megszűnését a felmentés állapítja meg. Mivel a bírót a köztársasági elnök menti fel, a hivatkozott rendelkezésből következően a köztársasági elnök határozatának közzétételét megelőzően a bírói szolgálati viszony megszűnéséhez fűződő jogkövetkezmények nem állnak be.

VII. Fejezet

A munkáltatói jogkör

A 99-100. §-hoz

Annak ellenére, hogy a törvény jogállási tárgyú szabályokat tartalmaz, egyes rendelkezéseiből, így a munkáltatói jogkörre vonatkozó rendelkezésekből is körvonalazódik a bírósági szervezet felépítése. Az OBH elnökének központi igazgatási vezetői feladatai között szerepelnek bizonyos vezetői kinevezések, amelyeket a bíróságok szervezetéről és igazgatásáról szóló 2011. évi CLXI. törvény részletez. A Kúria bírái fölött a munkáltatói jogokat a Kúria elnöke gyakorolja. Az ítélőtábla szervezeti önállóságát mutatja, hogy bírái fölött a munkáltatói jogokat az ítélőtábla elnöke gyakorolja. A törvényszék elnöke gyakorolja a munkáltatói jogokat a törvényszék, a járásbíróság, továbbá a közigazgatási és munkaügyi bíróság bírái fölött. A két utóbbi tehát a törvényszék alárendeltségében, a közigazgatási és munkaügyi bíróság önállóan, de a rendes bírósági rendszerbe tagozódva működik. A törvényszék területén lévő bíróságok közötti kirendelés a törvényszék elnökének hatáskörébe tartozik. A törvény célszerűségi megfontolásból lehetővé teszi a munkáltatói jogok delegálását az alsóbb bíróságok elnökeire, de kizárólag a törvényszék elnöke tekintetében.

VIII. Fejezet

A bíró fegyelmi felelőssége

A 101-104. §-hoz

A bírák fegyelmi és az ezzel összefüggő kártérítési ügyeiben, továbbá a bíró munkájának szakmai értékeléséből és vezetői munkájának értékeléséből eredő jogvitákban első- és másodfokú szolgálati bíróság jár el. A szolgálati bíróság működésének alapvető szabályainál többféle összefüggésben is meg kell nevezni bíróságokat; a törvény ehelyütt is igazodik az Alaptörvény és a bíróságok szervezetéről és igazgatásáról szóló 2011. évi CLXI. törvény által alkalmazott elnevezésekhez.

Az Alaptörvény és a törvény maga is számos új elnevezést vezet be a bíróságokat illetően. A Kúria mellett új elnevezés a törvényszék és a járásbíróság, de megemlíthető a közigazgatási és munkaügyi bíróság is. A bíróságok szervezetéről és igazgatásáról szóló 2011. évi CLXI. törvény alapján sor fog kerülni a bíróságok elnevezéséről és illetékességi területéről szóló törvény átfogó módosítására is. Ez utóbbi nem sarkalatos törvény. A fentiek miatt célszerű mind a bíróságok szervezetéről és igazgatásáról szóló 2011. évi CLXI. törvényben, mind e törvényben kerülni az egyes bíróságok név szerint való megemlítését. Ennek jegyében a törvény a Fővárosi Ítélőtábla helyett a „Budapest területén működő ítélőtábla” fordulatot használja, és más helyeken is kiváltja az egyes bíróságok megnevezését (Pesti Központi Kerületi Bíróság helyett kiemelt járásbíróságot, Budakörnyéki Bíróság helyett pedig olyan járásbíróságot említve, amelynek székhelye nem az illetékességi területén helyezkedik el).

A 105-118. §-hoz

Fegyelmi vétségnek minősül, ha a bíró vétkesen a szolgálati viszonyával kapcsolatos kötelezettségeit megszegi, vagy az életmódjával, magatartásával a bírói hivatás tekintélyét sérti vagy veszélyezteti. A fegyelmi eljárás kezdeményezésére a munkáltatói (bírósági vezető esetén a kinevezési) jogkör gyakorlója jogosult. Ha fegyelmi eljárás alá vont bíróval szemben büntetőeljárás van folyamatban, a fegyelmi eljárást fel kell függeszteni. Ettől függetlenül az elsőfokú szolgálati bíróság tanácsa a bírót tisztségéből külön is felfüggeszti, ha a bírót előzetes letartóztatásba vagy házi őrizetbe helyezték, illetve vele szemben lakhelyelhagyási tilalmat vagy ideiglenes kényszergyógykezelést rendeltek el, illetve, ha a szolgálati helyén való jelenléte a tényállás megállapítását gátolná. A törvény nem változtat a 3 hónapos szubjektív, és a 3, illetve 1 éves objektív elévülési határidőkön sem.

A szolgálati bíróság első- és másodfokon is háromfős kijelölt tanácsokban jár el. A fegyelmi eljárás előkészítését vizsgálóbiztos végzi. Új szabálya a törvénynek, hogy vizsgálóbiztosként nem járhat el az érintett bíró beosztásának megfelelő szintnél alacsonyabb szintű bíróság bírája. A törvény a korábbiakkal azonosan rendezi az összeférhetetlenség és a kizárás, valamint az eljáró tanács, illetve bíróság kijelölésének eseteit.

Eltérés a korábbi szabálytól, hogy a teljes illetményt nem a bírói tisztségből való felmentés indítványozását kimondó fegyelmi határozat kézbesítésétől, hanem már annak meghozatalától vissza kell tartani a határozat jogerőre emelkedéséig.

A 119-130. §-hoz

A vizsgálóbiztos jelentését megalapozó és a szolgálati bíróság eljárása is a szabad bizonyítás elvén nyugszik. A szolgálati bíróságot a más hatóság vagy bíróság által megállapított tényállás nem köti, azonban - a polgári peres eljárás mintájára - a szolgálati bíróság tanácsa nem állapíthatja meg, hogy az eljárás alá vont bíró nem követte el a terhére rótt cselekményt.

A szolgálati bíróság határozatával a fegyelmi eljárás alá vont bírót felmenti, vétkesnek mondja ki és fegyelmi büntetést szab ki, vagy a bíróval szemben indult eljárást megszünteti. A fegyelmi vétséget elkövető bíróval szemben kiszabható fegyelmi büntetések: feddés, megrovás, egy fizetési fokozattal való visszavetés, vezetői tisztségből való felmentés, bírói tisztségből való felmentés indítványozása.

A szolgálati bíróság hatásköre és a fegyelmi eljárás hatálya a bíró szolgálati viszonyára terjed ki, tehát a fegyelmi eljárást meg kell szüntetni az eljárás alá vont halála esetén, ha fegyelmi eljárás kezdeményezését kizáró ok merült fel, illetve ha a bíró szolgálati viszonya időközben megszűnt. (Utóbbi esetben a szolgálati bíróság tanácsa a fegyelmi vétség elkövetését megállapíthatja, de a határozat fegyelmi büntetést nem tartalmazhat.)

A fegyelmi vétséget elkövető bíróval szemben kiszabható fegyelmi büntetések közül csak az egyik a vezetői tisztségből való felmentés, így az a szabály, miszerint a fegyelmi büntetés hatálya alatt álló bíró magasabb bírói beosztásba nem kerülhet, illetve vezetővé nem nevezhető ki, nem vezethet olyan értelmezéshez, ami szerint fegyelmi büntetés kiszabása esetén a vezető beosztású bírót automatikusan fel kell menteni a vezetői tisztségéből.

A fegyelmi büntetés hatálya alatt a bírót - a fegyelmi büntetés súlyától függő ideig - nem lehet magasabb fizetési fokozatba sorolni. A bíró felmentésének esetét leszámítva azonban a bíró szolgálati ideje a fegyelmi büntetés hatálya alatt is telik. Ezért a fegyelmi büntetéshez fűződő jogkövetkezmények alóli mentesülést vagy mentesítést követően a bírót a soron következő - ha a fegyelmi büntetés egy fizetési fokozattal való visszavetés volt, akkor ennek figyelembe vételével - magasabb fizetési fokozatba kell előresorolni. Az előresoroláshoz szükséges időt a törvény határozza meg (3 év), a kezdő időpontot pedig a szünetelési idő figyelmen kívül hagyásával, az eredeti időponttól számítva kell megállapítani, tehát úgy, mintha fegyelmi büntetés kiszabására nem került volna sor.

IX. Fejezet

A kártérítési felelősség

A 131-134. §-hoz

A bíró és a munkáltató kártérítési felelősségét a törvény a hatályos szabályozással megegyezően szabályozza.

Az ítélkező munka sajátos jellege és körülményei továbbra is indokolják azon szabály fenntartását, miszerint a bíró a szolgálati viszonyából eredő kötelezettsége szándékos vagy súlyosan gondatlan megszegésével okozott kárért tartozik a munkáltatónak anyagi felelősséggel. A bíró felelősségét, a kár bekövetkeztét a munkáltatónak kell bizonyítania, az anyagi felelősség mértékét a vétkesség fokától függően kell meghatározni. A visszaszolgáltatási vagy elszámolási kötelezettség alapján átvett és az állandó őrizetében vagy a bíró által kizárólagosan használt dolgokban bekövetkezett kárért a bíró a vétkességére tekintet nélkül felel. A törvény egyben meghatározza a felelősség alóli mentesülés eseteit is.

A fegyelmi eljárásra vonatkozó rendelkezésekkel összhangban a törvény kimondja, hogy a fegyelmi vétség elkövetésével összefüggésben okozott kárért való felelősséget a fegyelmi eljárás keretében, a szolgálati bíróság bírálja el. Egyéb kártérítési ügyekben a munkáltató hoz határozatot, amely ellen a törvény bírói utat biztosít, ebben az esetben azonban a közigazgatási és munkaügyi bíróság jár el.

A 135-141. §-hoz

A munkáltató kártérítési felelőssége körében a törvény főszabályként megállapítja a munkáltató vétkesség nélküli (objektív) felelősségét, a kimentés eseteit és a bizonyítás sajátos szabályait.

A kártérítési felelősség a munkáltatót a bíró által a munkahelyére bevitt tárgyaiban bekövetkezett károkért is terheli. Megtilthatja azonban bizonyos tárgyak bevitelét, vagy előírhatja azok meghatározott helyen való elhelyezését. Ha a bíró e korlátozó előírásokat megszegi, a kárért a munkáltató csak szándékos magatartás esetén felel.

A törvény részletezi a kár különböző fajtáit (elmaradt jövedelem, dologi kár, nem vagyoni kár, indokolt költségek), meghatározza a kár kiszámítására vonatkozó szabályokat, a szükséges feltételek megléte esetén lehetőséget ad kártérítési járadék és általános kártérítés megállapítására.

Új elem a kártérítési szabályok között, hogy a kártérítés kiszámításánál a kár összegéből nem kell levonni azt az összeget, amelyet a bíró rokkantsága esetén, rendkívüli erőmegfeszítéssel ért el.

A 142-144. §-hoz

A bíró kártérítési igényének az elismeréséről vagy elutasításáról - az elévülésre vonatkozó sajátos szabályokat is figyelembe véve - a munkáltató dönt, a döntés ellen a törvény szerint a bíró ugyancsak a közigazgatási és munkaügyi bírósághoz fordulhat.

X. Fejezet

A bírói szolgálati viszonyból eredő jogvita

A 145-146. §-hoz

A bíró a szolgálati viszonyából eredő igénye érvényesítése érdekében szolgálati jogvitát kezdeményezhet. A munkáltatói jogkör gyakorlójának a mérlegelési jogkörében hozott döntése ellen jogvita csak abban az esetben kezdeményezhető, ha a munkáltató a döntésének a kialakítására irányadó jogszabályokat megsértette.

A szolgálati jogvitában a szolgálati bíróság, a törvény által a szolgálati bíróság hatáskörébe nem utalt szolgálati jogvitában pedig a közigazgatási és munkaügyi bíróság jár el.

XI. Fejezet

A személyi nyilvántartás

A 147-149. §-hoz

A személyi nyilvántartás a kinevezéshez szükséges iratokat, a bűnügyi nyilvántartó szerv által kiállított hatósági bizonyítványt, a bíró önéletrajzát, fényképét, az esküokmányt, a személyi adatlapot, a bírói kinevezéséről, beosztásáról, elektronikus aláírási jogosultságáról és a vezetői kinevezéséről szóló okiratokat, a bíró értékeléséről szóló iratot, a szervezett kötelező képzésekre és a fakultatív képzésekre vonatkozó adatokat, valamint az azokon való részvételt igazoló okiratokat, az elismerésekről és kitüntetésekről szóló okiratokat, valamint a hatályos fegyelmi büntetésről és a kártérítésről szóló határozatot tartalmazza. Ezeken az adatokon kívül adatszerzés nem végezhető, ilyen adatot nem lehet nyilvántartani. A bíró a nyilvántartott adatokban bekövetkezett változásokat köteles haladéktalanul bejelenteni.

A bírák központi személyi nyilvántartásának feladatait az OBH látja el. A személyi nyilvántartás más nyilvántartási rendszerrel nem kapcsolható össze. A személyi nyilvántartást a bíró szolgálati viszonya megszűnését követően 50 évig kell őrizni.

XII. Fejezet

A bírák javadalmazása

A 150-156. §-hoz

A Kúria elnökére vonatkozó szabályokat nem az egyes elemeknél elszórtan, hanem a tisztséghez kötötten, egy helyen tartalmazza a törvény. Ennek az az oka, hogy a Kúria elnökét megillető illetmény számítási módja, illetve az őt megillető juttatások nem feleltethetők meg a bírókra vonatkozó általános szabályoknak.

A Kúria elnökének illetményét a más közjogi méltóságokkal való egyezőség céljából nem a bírói alapilletmény, hanem a köztisztviselői illetményalap szorzataként határozza meg a törvény. A Kúria elnöke elnöki rezidencia, személyi és hivatali célú személygépkocsi használatára, térítésmentes rádiótelefon- és internethasználatra, valamint szintén térítésmentes egészségügyi ellátás igénybe vételére jogosult. A Kúria elnöke hivatalos külföldi kiküldetése idején kíséretre és ellátmányként költségtérítésre jogosult. A Kúria elnöke - hivatalos és magánprogramokra is kiterjedően - személyi védelemre jogosult. A Kúria elnöke jogosult a Kormány központi üdülőjének használatára.

A Kúria elnökének halála esetén özvegyét vagy örökösét a Kúria elnöke hathavi tiszteletdíjának megfelelő összegű juttatás illeti meg.

A 157-158. §-hoz

A Kúria elnökhelyettesére vonatkozó szabályok korábban elszórtan, a bírákra vonatkozó szabályozás megfelelő helyein szerepeltek a Bjt.-ben. A szabályozási szükségletet kielégítette a szabályozásnak ez a módja, azonban a Kúria elnökére vonatkozó szabályok formailag egységes megjelenítése indokolttá tette a Kúria elnökhelyettesére vonatkozó szabályok hasonlóan önálló szerkezeti egységbe való összegyűjtését.

A 159-161. §-hoz

Az OBH elnöke új elemként jelenik meg a törvényben. Mivel az OBH elnöke bíró, a reá vonatkozó szabályok szerkesztésére és elhelyezésére a Kúria elnökhelyettesénél alkalmazott szabályozási elvek voltak irányadóak.

Mivel az OBH elnökét az Országgyűlés 9 évre választja, azonban az Alaptörvényben a Kúria elnökének biztosított, a felső korhatár alóli kivétel rá nem irányadó, ezért előfordulhat, hogy az OBH elnökének bírói tisztsége megszűnik, miközben OBH elnöki tisztsége megmarad. A törvény erre az esetre külön szabállyal rendezi a javadalmazás kérdését. Mivel az OBH elnökének bírói szolgálati viszonya ebben az esetben megszűnik, az utaló szabály folytán alkalmazandó státustörvény pedig állami vezetői jogállást nem biztosít számára, illetményét a továbbiakban tiszteletdíjnak nevezi a törvény; egyebekben kisegítő szabályként a bírák jogállására vonatkozó szabályokat rendeli alkalmazni, mert korábbi bírói szolgálati viszonyával ez biztosítja az összhangot.

A 162-164. §-hoz

Az OBH elnökhelyettesét megillető illetményre és juttatásokra vonatkozó szabályokat szintén önálló cím alatt tartalmazza a törvény. Mivel az OBH elnökhelyettese eleve lehet bíró is (például az általános helyettes), és nem bíró is (például informatikai, gazdasági, személyügyi stb. helyettes), a törvény mindkét eshetőségről külön rendelkezik, azzal, hogy amennyiben az OBH elnökhelyettese igazságügyi alkalmazott, akkor jogállására és javadalmazására az igazságügyi alkalmazottak szolgálati jogviszonyáról szóló törvény alkalmazandó.

A 165-166. §-hoz

A hivatkozott szakaszok a Bjt.-ben szabályozott szakmai és igazgatási felsővezetőkre vonatkozó közös szabályokat tartalmazzák (címhasználat, költségvetés, adatközlés, visszatérítés).

A 167-172. §-hoz

A bíró illetményre, külön juttatásra, egyéb javadalmazásra, kedvezményre és költségtérítésre jogosult. A bíró illetménye alapilletményből, továbbá pótlékból tevődik össze. A beosztási és a vezetői pótlék alapilletmény jellegű. A bíró alapilletményét a szolgálati ideje alapján kell megállapítani. A legalacsonyabb bírói alapilletményt évenként az állami költségvetésről szóló törvényben az Országgyűlés állapítja meg. A bíró minden 3 év szolgálati idő megszerzése után eggyel magasabb fizetési fokozatba lép. A bírót - kiváló munkavégzés esetén - a bírói tisztségének fennállása alatt két alkalommal, eggyel magasabb fizetési fokozatba lehet besorolni.

A 173-175. §-hoz

A járásbírósági bíró, a közigazgatási és munkaügyi bírósági bíró, a törvényszéki bíró, az ítélőtábla bírája, valamint a Kúria bírája beosztási pótlékra jogosult. A beosztási pótlék összege az illetményalap összegének a járásbírósági bírónál 10, a közigazgatási és munkaügyi bírósági bírónál 15, a törvényszéki bírónál 20, az ítélőtábla bírájánál 40, a Kúria bírájánál 60 százaléka.

Kiváló, magasabb bírói beosztásra alkalmas, illetve kiválóan alkalmas minősítés és az adott bírósági szinten tényleges bírói gyakorlattal eltöltött legalább 6 év után az OBT a járásbírósági, valamint a közigazgatási és munkaügyi bírósági bíró részére „címzetes törvényszéki bíró”, a törvényszéki bíró részére „címzetes táblabíró”, az ítélőtábla bírája részére „címzetes kúriai bíró” címet adományozhat. A cím adományozásával a címzetes törvényszéki bíró az illetményalap összegének a 20 százalékát, a címzetes táblabíró a 30 százalékát, a címzetes kúriai bíró az 50 százalékát kitevő összegre jogosult.

Ha a bírót - a fegyelmi okot kivéve - szolgálati érdekből alacsonyabb bírói beosztásba helyezik, korábbi beosztási pótlékára, illetve a címére és a címmel járó pótlékára továbbra is jogosult.

A 176-178. §-hoz

A vezetői pótlékot az illetményalap összegének a százalékában kell meghatározni. A törvény 3. melléklete a korábbi szabályozással arányaiban megegyezően tartalmazza a vezetői pótlékot azzal, hogy a melléklet kiegészül a törvényszék kollégiumvezető-helyettesével.

A törvény új fogalomként bevezeti a „kiemelt járásbíróságot”, amelyet a vezetői pótlék összegének a megállapítása szempontjából úgy kell tekinteni, hogy a kiemelt járásbíróság elnöke és elnökhelyettese a törvényszék elnökével és elnökhelyettesével, csoportvezetője a nagyobb járásbíróság elnökével, csoportvezető-helyettese a kisebb járásbíróság elnökével azonos beosztásúnak minősül. A vezetői pótlékra való jogosultság szempontjából kiemelt járásbíróságnak minősül az a járásbíróság, ahol a bírák engedélyezett létszáma az 50 főt meghaladja.

A közigazgatási és munkaügyi bíróságok esetében a törvény nem alkalmazza a „kiemelt közigazgatási és munkaügyi bíróság” fordulatot, de az 50 fős engedélyezett bírói létszám ebben az esetben is irányadó. Ugyanez igaz a nagyobb és a kisebb járásbíróságok elhatárolásának a közigazgatási és munkaügyi bíróságok esetén való alkalmazására is.

A 179-180. §-hoz

A törvény változatlanul átemeli a Bjt.-nek az idegennyelv-ismereti pótlékra vonatkozó szabályait. A bíró idegennyelv-ismereti pótlékra jogosult, ha munkakörében az idegen nyelvet a munkáltatója rendelkezése szerint használja, és az adott nyelvből az állami nyelvvizsga letételét igazoló bizonyítvánnyal vagy azzal egyenértékű igazolással rendelkezik.

A 181-182. §-hoz

A rendelkezés két olyan - meghatározott feltételek fennállása esetén, a munkáltatói jogkör gyakorlójának mérlegelésétől függően adható - pótlékról rendelkezik, amelyekkel a bírák által ellátott nem klasszikusan bírói tevékenységek, valamint a bírói munkával összefüggő szakirányú képzettség honorálható.

A 183. §-hoz

A bíró cafetéria-juttatásként - választása szerint - a külön jogszabályokban felsorolt juttatásokra, legfeljebb az ott meghatározott mértékig jogosult. A bírót megillető cafetéria-juttatás éves összegét az OBH elnöke határozza meg, az azonban nem lehet alacsonyabb az illetményalap szerinti összeg ötven százalékánál, és nem lehet magasabb az illetményalap szerinti összeg háromszorosánál. A cafetéria-juttatás éves összege biztosít fedezetet az egyes juttatásokhoz kapcsolódó, a juttatást teljesítő munkáltatót terhelő közterhek megfizetésére is.

A 184. §-hoz

A bíró 25, 30, 35, illetve 40 év bírói szolgálati idő után jubileumi jutalomra jogosult. A jubileumi jutalom 25 év szolgálati idő után a bíró 2 havi, 30 év után a 3 havi, 35 év után négyhavi, 40 év után az 5 havi illetménye. A rendelkezés a bírói szolgálati időnek feleltet meg számos munkakörben és tisztségben eltöltött időt.

A 185. §-hoz

A bírót a munkaidején túl teljesített ügyeletért és készenlétért díjazás illeti meg. Ügyelet esetén a díj összege a bírónak az ügyeletben töltött órákra eső illetménye, készenlét esetén ennek 50 százaléka. Ha a bíró az ügyeletet, illetve a készenlétet pihenőnapon vagy munkaszüneti napon teljesíti, kétszeres összegű díjazásra jogosult.

A 186-187. §-hoz

Ha a bírót a szolgálati helyétől eltérő más településen működő olyan bíróságra rendelik ki, ahonnan a munkahelyére naponta nem tud visszautazni, a kirendelésen töltött munkanapokra - a közlekedési és a szállásköltség megtérítésén túl - élelmezési költségátalányként kirendelési díjra jogosult.

A bírót belföldi kiküldetés esetén - az élelmezéssel kapcsolatos többletköltségek fedezésére - napidíjként az illetményalap szerinti összeg egy munkanapra eső részének a 20 százaléka illeti meg. Ha a kiküldetésben töltött idő a 6 órát nem haladja meg, de a 4 órát eléri, a napidíj fele jár.

A 188. §-hoz

A bíró részére lakhatási támogatás nyújtható, ami lehet bérlakás biztosítása, lakástulajdon, lakáskölcsön, hozzájárulás a rezsiköltséghez, költözési támogatás.

A 189-193. §-hoz

A törvény biztosítja annak lehetőségét, hogy a bíró részére a bíróságok éves költségvetésében biztosított előirányzatoktól függően egyéb juttatásokat adjanak, így különösen lakásépítési és lakásvásárlási támogatást, lakhatási és albérleti díj hozzájárulást, letelepedési segélyt, a más településre költözés költségeihez való hozzájárulást, szociális és temetési segélyt, családalapítási támogatást, tanulmányi ösztöndíjat, képzési, továbbképzési és nyelvtanulási támogatást, valamint illetményelőleget. A törvény ezek közül a készfizető kezességet szabályozza részletesen, átvéve a Bjt. erre vonatkozó szabályait.

A 194. §-hoz

A bíró részére a Magyarország címerének és zászlajának használatáról, valamint állami kitüntetéseiről szóló törvénnyel alapított kitüntetés, illetve az e törvényben kapott felhatalmazás alapján alapított kitüntető cím, díj, oklevél, plakett vagy más elismerés adományozható.

A 195-196. §-hoz

A hivatkozott szakaszok a Kúriára, az OBH-ba és a minisztériumba beosztott bíróra vonatkozó eltérő rendelkezéseket tartalmazzák. A Bjt. szabályaihoz képesti eltérés, hogy a minisztériumba beosztott bíró túlmunkájáért megállapítható szabadidő-átalányra a törvény szerint már nem a köztisztviselőkre, hanem a kormánytisztviselőkre vonatkozó szabályokat kell alkalmazni. Ez nem csupán a kormánytisztviselők jogállásáról szóló 2010. évi LVIII. törvény hatályba lépésével összefüggő szóhasználatbeli különbséget takar, ugyanis a köztisztviselőkre és a kormánytisztviselőkre ebben a tekintetben eltérő szabályok vonatkoznak. Míg a köztisztviselők esetében a rendkívüli munkavégzés időtartama évente legfeljebb 160 óra lehet, aminek fejében a rendszeresen rendkívüli munkavégzést teljesítő köztisztviselő számára legfeljebb évi húsz munkanap szabadidő-átalány állapítható meg, addig a kormánytisztviselők esetében a rendkívüli munkavégzés időtartama évente legfeljebb kettőszáz óra lehet, és a megállapítható szabadidő-átalány legfeljebb évi huszonöt munkanap.

XIII. Fejezet

Vagyonnyilatkozat

A 197-203. §-hoz

Az alapvető jogok és kötelességek pártatlan és elfogulatlan érvényesítése, valamint a közélet tisztaságának biztosítása és a korrupció megelőzése céljából a bíró vagyonnyilatkozatot tesz, továbbá háromévenként számot ad az előző vagyonnyilatkozatban foglaltakhoz képest bekövetkezett vagyongyarapodásáról és annak jövedelmi forrásairól. A bíró a vele közös háztartásban élő házastársára, élettársára és gyermekére vonatkozóan is külön-külön vagyonnyilatkozatot tesz. A vagyonnyilatkozatot az eskü letételét megelőzően, ezt követően a kötelezettség esedékessé válásának évében március hó 31. napjáig kell megtenni, azonban a munkáltatói jogkör gyakorlója ettől az időponttól függetlenül is vagyonnyilatkozat tételére kötelezheti a bírót, ha a vagyoni helyzetére vonatkozóan olyan bejelentést tesznek, amely szerint alaposan feltehető, hogy vagyongyarapodása a szolgálati viszonyából, illetve a munkáltató által ismert más törvényes forrásból származó jövedelme alapján nem igazolható.

A 204-207. §-hoz

A vagyonnyilatkozatot a munkáltatói jogkör gyakorlója összeveti a legutolsó vagyonnyilatkozattal. Ha a vagyongyarapodásra a bírónak a szolgálati viszonyából vagy a munkáltató által ismert más törvényes forrásból származó jövedelme nem ad magyarázatot, a munkáltatói jogkör gyakorlója ellenőrzési eljárást kezdeményez az OBT-nál. Az OBT az ellenőrzési eljárás megállapításait közli a munkáltatói jogkör gyakorlójával. A bírót fel kell menteni, ha a vagyonnyilatkozat-tételi kötelezettségét szándékosan elmulasztja, vagy a vagyonnyilatkozatában - a vele közös háztartásban élő hozzátartozók adatait is ideértve - lényeges adatot, tényt szándékosan valótlanul közöl, illetőleg elhallgat, vagy a vagyonnyilatkozatát és a személyes adat kezelésére felhatalmazó nyilatkozatát visszavonja. Ha a bíró a munkáltatói jogkör gyakorlójának döntését vitatja, jogorvoslatért bírósághoz fordulhat.

A 208-211. §-hoz

A Kúria elnöke és az OBH elnöke a megválasztásától számított harminc napon belül a vagyonnyilatkozat személyi és vagyoni részének egy-egy példányát zárt borítékban átadja az Országgyűlés elnökének. A vagyonnyilatkozattal összefüggésben a munkáltatói jogkör gyakorlóján az Országgyűlést kell érteni. A Kúria elnökének és az OBH elnökének vagyonnyilatkozata - az azonosító adatok kivételével - nyilvános. A hozzátartozói vagyonnyilatkozat nem nyilvános.

A vagyonnyilatkozatra vonatkozó rendelkezéseket kell alkalmazni a Kúriára, az OBH-ba és a minisztériumba beosztott bíróra is azzal, hogy a munkáltatói jogkör gyakorlója a Kúria elnöke, az OBH elnöke, illetve az igazságügyért felelős miniszter.

XIV. Fejezet

Az ülnök jogállása és javadalmazása

A 212-215. §-hoz

Az ülnököket a bíróság illetékességi területén lakóhellyel és választójoggal rendelkező magyar állampolgárok, a bíróság illetékességi területén működő helyi önkormányzatok és a társadalmi szervezetek - kivéve a pártokat - jelölik. Az ülnök nem lehet tagja pártnak, és politikai tevékenységet nem folytathat. A fiatalkorúak büntető ügyeiben eljáró bíróság pedagógus ülnökeit a bíróság illetékességi területén működő alapfokú és középfokú nevelési-oktatási intézmények tantestületei jelölik. A katonai büntetőeljárásban eljáró katonai tanácsok ülnökeit a Magyar Honvédség és a rendvédelmi szervek illetékes parancsnokai jelölik. A közigazgatási és munkaügyi bíróság ülnökeit elsősorban a munkavállalók és munkaadók érdek-képviseleti szervei jelölik.

A 216-221. §-hoz

Az OBH elnöke megállapítja, hogy a választó szerv melyik bírósághoz hány ülnököt választ. Az ülnökök választását a köztársasági elnök tűzi ki. A járásbíróság ülnökeit a bíróság székhelye szerint illetékes települési, illetőleg települési kisebbségi önkormányzat képviselő-testülete, a törvényszék, valamint a közigazgatási és munkaügyi bíróság ülnökeit a megyei, megyei városi képviselő-testület és a területi kisebbségi önkormányzatok képviselő-testületei választják meg. A Budapest területén működő járásbíróságok ülnökeit a bíróság illetékességi területe szerinti települési önkormányzatok és a települési kisebbségi önkormányzatok képviselő-testületei választják meg. A fentiek alól kivételt képez a Budakörnyéki Bíróság, amelynek elnevezését a törvény körülírással váltja ki: olyan járásbíróság esetén, amelynek székhelye nem az illetékességi területén helyezkedik el, az ülnököket az illetékességi terület szerinti megyei közgyűlés és megyei kisebbségi önkormányzatok képviselő-testületei választják meg.

Az ülnökök megbízatása 4 évre szól. Az ülnöki rendszer működésének folyamatosságát a törvény oly módon biztosítja, hogy a korábban megválasztott ülnökök megbízatása az új ülnökválasztástól számított 30 nap elteltével jár le. Ha az ülnökök megválasztására a köztársasági elnök által ülnökválasztásra kitűzött időpontban nem kerül sor, a korábban megválasztott ülnökök megbízatása az új ülnökök megválasztásától számított 30 nap elteltével jár le.

A gyakorlati tapasztalatok alapján számolni kell azzal az eshetőséggel, hogy az ülnökválasztás eredményeként csak annyi ülnök megválasztására kerül sor, amennyi nem képes az ülnökökkel eljáró bírósági tanácsok megfelelő működését biztosítani. A törvény ezt azzal oldja meg, hogy ha a járásbírósági ülnökök választása eredményeként olyan kevés számú ülnök megválasztására került sor, ami a bíróság működését veszélyezteti, az ülnöki feladatokat a törvényszék elnöke által meghatározott rendben azon törvényszékhez megválasztott ülnökök is elláthatják, amelynek illetékességi területéhez az érintett járásbíróság tartozik. Ezen túlmenően a törvény tartalmilag megőrzi a Bjt. kisegítő szabályát is: ha a megválasztott ülnökök száma nem éri el az OBH elnöke által megállapított létszámot, az OBH elnöke kezdeményezheti a köztársasági elnöknél a soron kívüli ülnökválasztás kiírását.

A munkaviszonyban, közszolgálati vagy közalkalmazotti jogviszonyban, szolgálati viszonyban és szövetkezetnél munkaviszony jellegű jogviszonyban álló ülnököt ülnöki működésének időtartamára a távolléti díja illeti meg. Az említett jogviszonyokban nem álló, vagy az ülnöki működése idejére munkabérben nem részesülő ülnököt tiszteletdíj illeti meg. A tiszteletdíj mértéke az ülnök működésének minden napjára a bírói illetményalap egy munkanapra eső összegének a 25 százaléka.

-----STARTING---POINT---VEGE---

XV. Fejezet

Záró rendelkezések

A 222. §-hoz

A törvény néhány helyen merev hivatkozással utal a Munka Törvénykönyvére, ezen túlmenően azonban - a Bjt.-ben alkalmazott megoldáshoz hasonlóan - a Záró rendelkezések között, összegyűjtve találhatóak a Munka Törvénykönyvének megfelelően alkalmazandó szabályai.

A 223. §-hoz

A katonai bíró egyúttal a Magyar Honvédség hivatásos tisztje is, azonban szolgálatát a bírói tisztsége megszűnéséig a bírósági szervezetnél teljesíti. Ebből következően nem hagyhatóak figyelmen kívül a bíróra mint hivatásos állományba tartozó személyre vonatkozó szabályok sem.

A 224. §-hoz

Az Alaptörvény 9. cikkének (3) bekezdése sorolja fel a köztársasági elnök azon hatásköreit, amelyeket miniszteri ellenjegyzés nélkül gyakorol, míg a köztársasági elnök további intézkedéseihez és döntéseihez a Kormány tagjának ellenjegyzése szükséges. Törvény azonban rendelkezhet úgy, hogy a törvény által a köztársasági elnök hatáskörébe utalt döntéshez ellenjegyzés nem szükséges.

A bírák kinevezéséhez nem szükséges ellenjegyzés, azonban a törvény más hatáskörökkel is felruházza a köztársasági elnököt, amelyekről viszont az Alaptörvény nem tesz említést. Mivel ezekben az esetekben (mentelmi jog felfüggesztése, felmentés egyes szakmai követelmények alól a szabadalmi ügyekben eljáró bírók esetében, a bíró felmentése, az ülnökválasztás kitűzése) sem célszerű a köztársasági elnöki döntést ellenjegyzéshez kötni, a törvény külön rendelkezik annak szükségtelenségéről.

A 225. §-hoz

A szakasz felhatalmazó rendelkezéseket tartalmaz mind a Kormány, mind az igazságügyért felelős miniszter számára rendeletalkotásra.

A 226. §-hoz

A törvény a hatályba lépés időpontjaként 2012. január 1-jét jelöli meg, azonban bizonyos rendelkezései - más jogszabályok későbbi hatályba lépéséhez igazítottan - szintén később lépnek hatályba.

Mivel a közigazgatási és munkaügyi bíróságok csak 2013. január 1-jével kezdik meg működésüket, a közigazgatási és munkaügyi bíró beosztási pótlékára, valamint a közigazgatási és munkaügyi regionális kollégiumvezető vezetői pótlékára vonatkozó szabályok is csak 2013. január 1-jén lépnek hatályba.

A törvény európai uniós jognak való megfelelésről szóló szakasza utal a BUSINESSEUROPE, az UEAPME, a CEEP és az ESZSZ által a szülői szabadságról kötött felülvizsgált keretmegállapodás végrehajtásáról és a 96/34/EK hatályon kívül helyezéséről szóló, 2010. március 8-i 2010/18/EU tanácsi irányelvre, ami azonban csak 2012. március 8. napján lép hatályba, ezért az erre utaló szabály is csak 2012. március 8. napján lép hatályba.

A 227. §-hoz

A szakasz a hatálybalépést megelőzően hivatalt betöltött volt legfelsőbb bírósági elnöknek a korábbi jogszabályok alapján megállapított juttatásaival kapcsolatos átmeneti rendelkezést tartalmaz.

A 228. §-hoz

Nemcsak a közigazgatási és munkaügyi bíróságok kezdik meg működésüket 2013. január 1-jével, hanem ehhez az időponthoz kötődik a városi és kerületi bíróságok járásbírósággá való átalakítása is. A szóban forgó bíróságok esetén 2012. december 31-éig a régi terminológia szerinti elnevezésekkel szerepelnek.

2012. január 1-jével az ügyészségi titkár megnevezés megszűnik, helyette az alügyész elnevezést kell alkalmazni. Ez csak formális, az elnevezésben megmutatkozó, de a jogállást nem érintő változás, ami azonban átmeneti rendelkezés beépítését igényli a bírói kinevezés feltételeire vonatkozó szabályok alkalmazhatósága miatt.

A 229. §-hoz

A szakasz a hivatkozott szervek közötti jogutódlással kapcsolatos átmeneti rendelkezést tartalmaz.

A 230. §-hoz

A Bjt. 2012. január 1. napján hatályba léptetni tervezett új 138. §-a a Bjt.-nek az egyes jogállási törvényeknek az Alaptörvénnyel összefüggő módosításáról szóló 2011. évi LXXII. törvénnyel megállapított rendelkezéseit bizonyos eltérésekkel rendelte alkalmazni a felső korhatárt 2013. január 1-jét megelőzően betöltött bírák esetében. Mivel a Bjt. ezen átmeneti szabályai a Bjt. hatályon kívül helyezése miatt nem léphetnének hatályba, szükséges azok átemelése a törvénybe.

A 231-232. §-hoz

A hivatkozott szakaszok további munkaügyi tárgyú átmeneti rendelkezéseket tartalmaznak.

A 233. §-hoz

Az Európai Unió jogának való megfelelésről szóló jogharmonizációs záradékot tartalmazza.

A 234-235. §-hoz

Az igazságügyi alkalmazottak képzettségi és címpótlékát állapítja meg.

A 236. §-hoz

A Bjt. hatályon kívül helyezéséről rendelkezik.

A 237. §-hoz

A szakasz meghatározza, hogy a törvény mely részei vagy rendelkezései minősülnek az Alaptörvény szerint sarkalatosnak.

Tekintettel arra, hogy a bírák jogállásáról és javadalmazásáról szóló törvénynek mind a jogalkotásban, mind a jogalkalmazásban elterjedt rövid megjelölése a „Bjt.”, a törvény a hagyományos rövid megjelölés megtartásáról rendelkezik.