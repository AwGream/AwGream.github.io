2007. évi LXXXIII. törvény indokolása

a köztisztviselők jogállásáról szóló 1992. évi XXIII. törvény módosításáról

-----STARTING---POINT---ALTALANOS--- 

A kormányprogram a kisebb szolgáltató közigazgatás megteremtése érdekében célul tűzi ki, hogy a közszolgálatban is érvényesüljön a teljesítményelv, és a közpénzek takarékos felhasználásának követelménye. A hatékonyabb államapparátus létrehozása indokolttá teszi, hogy a közszolgálatban dolgozókkal szemben nagyobb teljesítménykövetelmények fogalmazódjanak meg, és rugalmasabbá váljanak alkalmazásuk szabályai. Ugyanakkor a jelenleginél nagyobb elismerést kell biztosítani a színvonalas teljesítménynek, korszerűsíteni kell a humánerőforrással való gazdálkodást, és ösztönözni kell a fiatal, felkészült szakemberek pályára kerülését. E célt követve került sor a köztisztviselők jogállásáról szóló 1992. évi XXIII. törvény (a továbbiakban: Ktv.) jelen módosítására, melynek főbb irányai a pályázati kötelezettség kiszélesítése, a versenyalapú kiválasztás bevezetése, a próbaidő kötelező előírása, a felmentési szabályok harmonizálása a foglalkoztatási jogviszonyokat szabályozó törvényekkel, a tartalékállomány kiterjesztése. A közszférán belüli rugalmasabb munkaerő-gazdálkodás megteremtését a kormányzati kirendelés segíti elő. A közszféra felsővezetői személyi állománya stratégiai szerepkörének teljesítményelvű megerősítését célozza, hogy a szervezet vezetőjének csak határozott idejű kinevezés adható. A Ktv. jelen módosítása több technikai jellegű, a jogalkalmazás során felmerült módosítást is tartalmaz.

-----STARTING---POINT---RESZLETES---

Az 1. §-hoz

A kormányzaton kívül eső alkotmányos alapintézmények hivatali szervezetei a rájuk vonatkozó szervezeti és működési szabályzatban eldönthetik, hogy mely munkakörök esetében és milyen eljárási rend mellett kell alkalmazniuk azokat az új rendelkezéseket, amik a próbaidőre, a versenyvizsgára, a pályázatra és a tartalékállományra vonatkoznak. E szervezetek a köztársasági elnök hivatala, az Országgyűlés hivatala az Alkotmánybíróság hivatala az országgyűlési biztos hivatala és az Állami Számvevőszék.

A 2. §-hoz

A Ktv. hatályának kiterjesztését a pályázati eljárás, versenyvizsga, illetve a toborzási adatbázis teszi szükségessé.

A 3. §-hoz

Az értelmező rendelkezések pontosító kiegészítését tartalmazza, tekintettel egyrészt a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény rendelkezéseire, a rendelkezés tartalma tekintetében nem eredményez változást, másrészt pedig a pályázati eljárás, illetve a kompetencia vizsgálat bevezetésére.

A 4. §-hoz

Politikai tanácsadói, politikai főtanácsadói munkakörbe kinevezett köztisztviselőre vonatkozóan módosítani szükséges a Ktv. rendelkezései alól adott kivételek körét, tekintettel arra, hogy e munkakörbe kinevezett köztisztviselőkre a pályázati eljárás és a versenyvizsga követelménye nem vonatkozik, kivéve ha vezető megbízással rendelkezik.

A 5. §-hoz

Az (1) bekezdés: a Ktv. általános alkalmazási feltételeinek módosítását indokolja a versenyvizsga általános alkalmazási feltétellé válása. A (2) bekezdés: az Európai Szociális Kartában vállalt kötelezettségeinknek megfelelően kerül módosításra a Ktv.

A 6. §-hoz

Az Államigazgatási Főiskolák új egyetemi szintű képzésén végző hallgatók okleveles közigazgatási menedzser diplomát kapnak. A szabályozás e változást követi le.

A 7-9. §-hoz

A pályázati kötelezettséget az államigazgatásban valamennyi köztisztviselői munkakör esetében indokolt bevezetni. A törvény azonban egyes esetekben kivételeket állapít meg, amennyiben a rugalmasság biztosításához fontosabb érdek fűződik, mint a versenyelvűséghez (pl. belső előmenetel). Bizonyos esetekben a pályázati eljárást a Kormányzati Személyügyi Szolgáltató és Közigazgatási Képzési Központ folytatja le a munkáltató nevében, ezzel is egységesebbé téve az eljárást és megkönnyítve, segítve a munkáltató számára a kiválasztást. A Kormányzati Személyügyi Szolgáltató és Közigazgatási Képzési Központ által ajánlott pályázók közül a közigazgatási szerv választja ki a számára leginkább megfelelő pályázót. A pályázati eljárás részletes szabályait a Kormány rendeletben határozza meg. A Kormányzati Személyügyi Szolgáltató és Közigazgatási Képzési Központ által vezetett nyilvántartások, az adatkezelés és az abból történő adatszolgáltatás is itt kerül szabályozásra. A Kormányzati Személyügyi Szolgáltató és Közigazgatási Képzési Központ valamennyi pályázatot egy egységes honlapon közzéteszi annak érdekében, hogy valamennyi állampolgár számára biztosított legyen a pályázatokhoz való hozzáférés, ezáltal is biztosítva a közigazgatás átláthatóságát, növelve a pályázók közötti esélyegyenlőséget.

A 10. §-hoz

A teljesítmény- és versenyelv érvényesítése érdekében a versenyvizsga fokozatos bevezetése indokolt. Első lépésként a központi közigazgatásban a vezetői kinevezés, megbízás esetén került előírásra a versenyvizsga alkalmazása. A versenyvizsga részletszabályait kormányrendelet állapítja meg.

A 11. §-hoz

Az egyes foglalkoztatási jogviszonyok tekintetében egységesen indokolt szabályozni a próbaidő jogintézményét, ennek tesz eleget e rendelkezés. A szabályozás általánossá teszi a próbaidő intézményét, a próbaidő leghosszabb időtartamát 6 hónapban határozza meg, amelyen belül 3 hónapot kötelező próbaidőként kell kikötni.

A 12. §-hoz

A szakszervezetek kérését figyelembe véve került be ez a rendelkezés. A közigazgatási szerv vezetője 2007. január 1-jétől létszámcsökkentésről dönthet. E döntése megalapozottságának segítése érdekében került be ez a rendelkezés. Továbbá ez a rendelkezés pontosítja az átszervezés miatti felmentés szabályát a regionalizációra figyelemmel.

A 13. §-hoz

Egységesen indokolt szabályozni a szakmai alkalmatlanság megállapításának jogkövetkezményeit is. Ennek megfelelően szakmai alkalmatlanság esetén 30 napos felmentési idővel kell megszüntetni a jogviszonyt.

Továbbá egységesen indokolt szabályozni a felmentési időt, mivel ágazati sajátosságok nem teszik szükségessé a differenciált szabályozást. Az egységesítés alapját a közalkalmazottakra vonatkozó szabályozás képezte, ennek megfelelően a felmentési idő differenciált a közszolgálatban töltött idő alapján.

A 14. §-hoz

Az egységes és hatékony kormányzati munkaerőforrás-gazdálkodás megköveteli a kötelező tartalékállomány bevezetését az államigazgatásban. Ez lehetővé teszi az optimális létszámviszonyok kialakítását és szervezeti, valamint működési racionalizálások esetén a létszámleépítéssel kapcsolatos költségek csökkentését. Segíti továbbá a rendszeren belüli mobilitást, valamint az újrafoglalkoztatást.

A 15. §-hoz

A címzetes főjegyzői cím adományozására vonatkozó szabályok pontosítását tartalmazza.

A 16. §-hoz

A rendelkezés pontosítást tartalmaz, tekintettel arra, hogy vezetői kinevezést, megbízást csak versenyvizsgával rendelkező köztisztviselő kaphat, a Ktv. 31. § (2) bekezdésében leírt szoros kivételtől eltekintve.

A 17. §-hoz

A vezetők stratégiai szemléletének erősítése, az eredményes működésért viselt felelősségük növekedése, valamint a szervezeti teljesítmény növelésének igénye megköveteli a vezetői jogállás teljesítményelvű módosítását. A közigazgatásban a szervezet első számú vezetője csak határozott idejű kinevezést kaphat, amelyhez kapcsolódóan meg kell határozni tevékenységének teljesítménykövetelményét. Határozott idejű alkalmazás indokolt a központi közigazgatásban adott főosztályvezetői megbízásokra is, amelynek időtartama 6 év.

A 18. §-hoz

A rendelkezés módosítása a köztisztviselők, valamint a vezetők felelősségét erősíti a továbbképzésben való részvételben, továbbá a módosítás lehetővé teszi, hogy a polgármesterek, illetve a helyi önkormányzati képviselők részt vehessenek a köztisztviselői továbbképzéseken, figyelemmel arra, hogy érdemi munkájukhoz elengedhetetlenek közigazgatási szakmai ismeretek elsajátítása.

A 19. §-hoz

E § a teljesítményértékelésre vonatkozóan tartalmaz pontosító rendelkezést.

A 20. §-hoz

A munkáltatói széttagoltság negatív hatásainak ellensúlyozására biztosítani kell, hogy a központi közigazgatásban az egységes kormányzati erőforrás-gazdálkodás keretében a Kormány a sokféle és különleges szakértelmet igénylő, kiemelt, projektszerűen végrehajtandó kormányzati feladatok (pl. államreform egyes területei, kiemelt kormányzati deregulációs programok, valamint a 2011-ben sorra kerülő magyar EU elnökség, stb.) ellátásához szükséges személyi feltételeket gyorsan és rugalmasan biztosítsa. Ehhez arra van szükség, hogy az érintett személyi kör a közigazgatásban kormányzati érdekből, „egyoldalú” intézkedéssel áthelyezhető legyen (kormányzati kirendelés) oda, ahol azt a feladat ellátása indokolja. Az ehhez szükséges feltételrendszer kialakítása szorosan összeköthető a főtisztviselői és a központi tisztikar funkciójának megújításával, amelynek működtetése szintén a kormányzati érdekből történő kötelező mozgatásra épült. A kormányzati kirendelésről a miniszterelnök dönt.

A 21. §-hoz

A nyári és téli szabadságok összehangolt kiadása érdekében a Kormány igazgatási szünetet rendelhet el. Az Alkotmánybíróság határozata szerint a Munka Törvénykönyvében egyértelműen meg kell határozni a gazdasági érdek fogalmát. Tekintettel a Ktv. hasonló szabályozására, a módosítás pontosítja a szolgálati érdek, illetve a kivételesen fontos szolgálati érdek fogalmát.

A 22. §-hoz

Az illetmény eltérítésére vonatkozó szabályok - az érdekképviseleti szervekkel történt egyeztetésnek megfelelően - pontosításra kerültek.

A 23. §-hoz

A rendelkezés a regionális államigazgatási szervek vezetői, illetve helyetteseik illetményét szabályozza.

A 24. §-hoz

A rendelkezés a bevezetésre került, új teljesítményértékelési rendszerrel összhangban állapítja meg a jutalom kifizetésének jogcímét.

A 25. §-hoz

A törvény a Miniszterelnöki Hivatalt vezető minisztert jogosítja fel a köztisztviselői teljesítményértékeléshez kapcsolódó kötelező eloszlás szabályai érvényesülésének ellenőrzésére. E jogkörében a miniszter a szabályok megsértése esetén az érintett miniszterhez fordulhat a jogsértés orvoslása érdekében.

A 26. §-hoz

E rendelkezés lehetővé teszi, hogy a Kormányzati Személyügyi Szolgáltató és Közigazgatási Képzési Központ a minisztériumok közszolgálati alapnyilvántartása tekintetében adatfeldolgozó szerepet töltsön be.

A 27-29. §-hoz

A Kormányzati Személyügyi Szolgáltató és Közigazgatási Képzési Központ a tartalékállománnyal kapcsolatos feladatokat teljes körűen látja el, ezért a nyilvántartásra vonatkozó szabályokat ennek megfelelően kellett módosítani. Továbbá a rendelkezés a Kormányzati Személyügyi Szolgáltató és Közigazgatási Képzési Központ feladataira tekintettel, az adatkezelés, feldolgozás szabályozását rendezi.

A 30. §-hoz

A Munka Törvénykönyvének a 2007. évi LXXIII. törvényben szereplő módosítása miatti pontosítást tartalmaz e §, atekintetben, hogy a Ktv. is alkalmazni rendeli a Munka Törvénykönyvének azt a rendelkezését, miszerint a szabadság nem évül el a közszolgálati jogviszony fennállása alatt.

A 31. §-hoz

A központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény rendelkezéseire figyelemmel pontosító rendelkezést tartalmaz e §.

A 32-33. §-hoz

A minisztériumoknál megnövekedtek azok a feladatok, amelyek végrehajtása - összetettségük miatt - több szakterület összehangolt együttműködését igényli. Az együttműködés szervezeti keretét biztosítják a projekt-csoportok létrehozása, amelyekben való részvétel többnyire többletfeladatként jelentkezik a projekttagok számára. Kiemelt jelentőségűek a több ágazatot érintő projektek, amelyek kezelése sajátos szabályozást igényel. Mindezek alapján a módosítás bevezeti az összkormányzati projekt-feladat végrehajtásáért járó juttatást.

A 34. §-hoz

E § a Kormány részére a szükséges körben felhatalmazást ad rendeletek alkotására.

A 35-38. §-hoz

A módosítás a Ktv. mellékleteinek pontosítását tartalmazza, célja, hogy az új jogintézmények adatai, mint pl.: a versenyvizsga és a kompetencia vizsga adatai is bekerüljenek a köztisztviselők adatait tartalmazó nyilvántartásokba.

-----STARTING---POINT---VEGE---

A 39-41. §-hoz

A törvény differenciált hatályba lépést ír elő az egyes rendelkezések tekintetében. Az új pályázati eljárás bevezetésének, valamint a versenyvizsgára történő felkészülés elősegítésére, a szabályozás fokozatosan rendeli alkalmazni a pályázati eljárásara és a versenyvizsgára vonatkozó rendelkezéseket. Emellett a törvény az általános alkalmazási feltételek fokozatos alkalmazását teszi lehetővé.

A 42-44. §-hoz

E rendelkezések a versenyvizsga kötelezettséghez kapcsolódó átmeneti szabályozást tartalmaznak.

A 45. §-hoz és a 49. §-hoz

E rendelkezések hatályon kívül helyezik a főtisztviselői karra vonatkozó rendelkezéseket. Ezen intézmény ugyanis a gyakorlatban nem váltotta be a célját. E rendelkezés kapcsolódik a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) azon rendelkezéséhez, mely a központi tisztikar megszüntetéséről intézkedik.

A kapcsolódó garanciális szabály - összhangban a Hszt.-vel - azonban előírja, hogy az érintett személyi kör részére a törvény hatálybalépésétől számított hat hónapig a korábbi főtisztviselői illetményt kell folyósítani; egyben rendelkezik e személyi kör besorolásáról és új illetményének megállapításáról.

A 46. §-hoz

A rendelkezés átmeneti szabályozást tartalmaz.

A 47. §-hoz

2007. évben a pályázati eljárás lefolytatása alól adható mentesítésre vonatkozó átmeneti szabály.

A 48. §-hoz

A vezetői kinevezés, megbízás határozott idejűvé válik meghatározott körben (lásd: 19. §). Ezzel összhangban, erre a meghatározott körre a jelenlegi vezetői kinevezések, illetve megbízások átalakulnak.

Az 50. §-hoz

Az államtitkári, illetve szakállamtitkári megbízatás megszűnésére vonatkozó rendelkezés pontosítását tartalmazza e §.

Az 51. §-hoz

A prémiumévek programról és a különleges foglalkoztatási állományról szóló 2004. évi CXXII. törvény pontosítását tartalmazza. A korábban közszolgálati jogviszonnyal rendelkező államtitkár, illetve szakállamtitkár számára lehetővé teszi e rendelkezés, hogy részt vegyenek a prémium évek programban.

Az 52. §-hoz

A központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény módosításával e § rendelkezik a kormányhivatalok vezetőinek és vezető helyetteseinek kinevezési és felmentési rendjéről.

Az 53-56. §-hoz

Az egységes kormányzati modell hatékony működéséhez nélkülözhetetlen, hogy a tárca nélküli miniszter munkáját államtitkár segítse. Mindez azért is elengedhetetlen, hogy a miniszter akadályoztatása esetén - a többi miniszterhez hasonlóan - biztosított legyen a feladatvégzés folyamatossága, valamint a megfelelően magas szintű képviselet.