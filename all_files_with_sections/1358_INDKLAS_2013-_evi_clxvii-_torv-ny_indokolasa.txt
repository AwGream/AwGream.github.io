2013. évi CLXVII. törvény indokolása

egyes törvényeknek a rezsicsökkentés végrehajtásához szükséges módosításáról

-----STARTING---POINT---ALTALANOS--- 

A Magyar Államnak alapvető kötelessége, hogy segítsen az embereknek, a magyar családoknak azzal, hogy csökkenti megélhetési költségeiket, különösen fontos ez a magas háztartási rezsiköltségek esetében. Ennek megfelelően a rezsicsökkentés nem energiapolitikai, hanem alapvetően társadalompolitikai intézkedés. Ezért szükséges, hogy a lakosság, a háztartások rezsiköltségeinek csökkentése minden érintett, közel 4 millió háztartásban maradéktalanul megvalósuljon.

E törvény célja - a 2013. január 1-jével megvalósított 10%-os rezsicsökkentésen túl - a lakossági villamosenergia, földgáz, távhő hatósági árak további, egységes, sávhatárok nélküli 11,1%-os (azaz összegszerűségében a januári csökkentéssel megegyező nagyságú) csökkentése.

-----STARTING---POINT---RESZLETES---

Az 1-2. §-hoz

Az újraszabályozás lehetővé teszi, hogy a lakossági fogyasztók mentesüljenek a pénzeszközök megfizetése alól, ami az újabb lakossági rezsicsökkentés megvalósításának fontos eleme, továbbá az új értékek belső átcsoportosítást is tartalmaznak az egyes pénzeszközök között, figyelemmel a villamos energiáról szóló 2007. évi LXXXVI. törvény 148. § (5) bekezdésére. Továbbá a módosítással lehetővé válik az év közbeni, rendkívüli ármegállapítás is.

A 3. §-hoz

A rezsicsökkentés nem kizárólag a földgázárára, hanem az azzal összefüggő, a földgáz csatlakozóvezetékek és felhasználói berendezések műszaki-biztonsági felülvizsgálatára is ki kell, hogy terjedjen a lakossági terhek csökkentése érdekében. Az egyetemes szolgáltatásra jogosult felhasználók esetében a műszaki-biztonsági felülvizsgálat költsége a földgázelosztókat terheli, továbbá felhatalmazást ad a Kormánynak arra, hogy a műszaki-biztonsági felülvizsgálattal kapcsolatos esetleg bejelentések, panaszok esetében eljáró hatóságot kijelölje.

A földgázellátásról szóló törvény új rendelkezése az egyetemes szolgáltatók földgáz forrásainak biztosítása érdekében a földgáztárolói engedélyes részére 120 millió köbméter mobilgázzá átminősített párnagáz felajánlását írja elő az egyetemes szolgáltatói engedéllyel nem rendelkező volt közüzemi nagykereskedő részére.

A 4. §-hoz

A rezsicsökkentésről való tájékoztatás célja annak biztosítása, hogy a fogyasztók meggyőződhessenek arról, hogy az ő esetükben is érvényesül a rezsicsökkentés. Ez önmagában a kedvezmény feltüntetésével nem biztosítható, hiszen ez alapján az érvényesített csökkentés mértéke nem ismerhető meg. Indokolt ezért a szolgáltatókat terhelő kötelezettség pontosítása a fogyasztók teljes körű tájékoztatása érdekében.

Indokolt ugyanakkor felhívni a figyelmet, hogy a hulladékgazdálkodási közszolgáltatás esetében bizonyos településéken a közszolgáltatási díj csökkenésének százalékban kifejezett mértéke kevesebb is lehet, mint a rezsitörvényben meghatározott 10%-os érték. Ennek oka, hogy a hulladékgazdálkodási közszolgáltatásért fizetendő díj bázisát a 2012. április 14. napján alkalmazott díj legfeljebb 4,2 százalékkal megemelt összege képezte, és az időközben végrehajtott esetleges díjváltozások miatt a 2013. július 1. utáni időszakra előírt 90%-os mérséklés összességében, a bázisidőszakhoz képest 10%-os csökkenést nem feltétlenül eredményez. Ahol viszont a 2012. április 14. és 2013. június 30. között a hulladékgazdálkodási közszolgáltatási díj mértéke nem változott a kimutatható díjcsökkenés százalékban kifejezett értéke: 10%.

Az 5. §-hoz

Annak maradéktalan biztosítása érdekében, hogy a rezsicsökkentés a jogszabály által meghatározott mértékben, minden lakossági fogyasztó esetén a számla végösszegében is érvényre jusson, indokolt egyértelművé tenni, és azt törvényi szinten szabályozni, hogy a 20%/11,1%-os célértéket - azonos energia felhasználás esetén - a számla egészére kell kiterjeszteni, illetve értelmezni.

A törvényi rendelkezések azonos elvek mentén szabályozzák a gáz, a villany és a távhő esetében a fenti elvárásokat, hogy a lakossági fogyasztók számláiban ténylegesen is realizálódjon a rezsicsökkentés. A fogyasztó számára a hatályos szabályozás biztosítja, hogy a szolgáltató tájékoztatása révén megbizonyosodhasson arról, hogy az ő esetében is realizálódik a rezsicsökkentés.

-----STARTING---POINT---VEGE---

A 6. §-hoz

Hatályba léptető rendelkezések. A számlaképre vonatkozó előírások későbbi hatályba lépésének indoka az alkotmányossági szempontból nélkülözhetetlen kellő felkészülési idő biztosítása jelen esetben a számlázási programok módosítására.