2010. évi CXV. törvény indokolása

a hagyatéki eljárásról szóló 2010. évi XXXVIII. törvény módosításáról

-----STARTING---POINT---ALTALANOS--- 

A hagyatéki eljárásról szóló 2010. évi XXXVIII. törvény (a továbbiakban: Hetv.) 2010. március 12-én került kihirdetésre.

A Hetv. és annak végrehajtási rendeletei a hagyatéki eljárásról szóló 6/1958. (VII. 4.) IM rendeletet (a továbbiakban: He.) váltják fel. A törvény 2011. január 1-jei hatálybelépéssel az öröklési jog anyagi jogi szabályainak érvényesülését biztosító eljárást szabályozza; erre tekintettel a törvényelőkészítő munkálatok során annak számos jogintézménye (pl. cselekvőképesség, végrendeleti végrehajtó, hagyatéki gondnok stb.) a Polgári Törvénykönyvről szóló 2009. évi CXX. törvény (a továbbiakban: új Ptk.) szabályaira épült. Az Alkotmánybíróság 51/2010. (IV. 28.) AB határozata pár nappal az új Ptk. hatálybalépése előtt megsemmisítette annak hatályba léptető rendelkezéseit. A Polgári Törvénykönyvről szóló 2009. évi CXX. törvény hatályba nem lépéséről, valamint az ezzel összefüggő törvénymódosításokról szóló 2010. évi LXXIII. törvény 1. §-a pedig egyértelműen rendelkezett arról, hogy az új Ptk. „nem lép hatályba”. Mivel sem e törvény, sem az AB döntése nem rendelkezett más jogszabályokról, indokolt a Hetv. módosítása annak érdekében, hogy az 2011. január 1-jén a hatályos, a Polgári Törvénykönyvről szóló 1959. évi IV. törvény (a továbbiakban: Ptk.) rendelkezéseivel összhangban legyen. A hagyatéki eljárásról szóló 2010. évi XXXVIII. törvény módosításáról szóló törvény (a továbbiakban: törvény) rendelkezéseinek legnagyobb része a Hetv. ezen okból érintett rendelkezéseit módosítja.

A törvény a fentiek mellett szövegpontosító kiegészítéseket is tartalmaz, illetve további három jogintézményt is megújít: a perfeljegyzéshez hasonló tájékoztatást hoz létre a megismételt hagyatéki eljárás megindulásáról, a jegyző ingatlan-nyilvántartási lekérdezési jogosultságát szélesíti ki és az elaprózódott mezőgazdasági termelést szolgáló földeknek a Magyar Állam javára ajándékozását szabályozza.

-----STARTING---POINT---RESZLETES---

Az 1. §-hoz

A törvény egy ultima ratio illetékességi szabályt hoz létre arra az esetre, ha az elhunyt magyar állampolgárnak az állampolgárságon kívül semmilyen, az illetékességet meghatározó kapcsolata (lakóhelye, tartózkodási helye, elhalálozásának helye vagy vagyona fekvése) nincs Magyarországgal. Ilyenkor az öröklésben érdekelt kérelmére a Magyar Országos Közjegyzői Kamara az eset összes körülményeinek (például a közjegyző nyelvtudása) figyelembevételével dönt arról, hogy ki legyen az eljárás lefolytatására illetékes.

A 2. §-hoz

Tekintettel arra, hogy a végrendeleti végrehajtóra és a végintézkedéssel létesített alapítványra vonatkozó, az új Ptk.-ban lévő szabályok nem lépnek hatályba, szükséges a Hetv. ezen jogalanyra és jogintézményre vonatkozó értelmező rendelkezéseinek átstrukturálása és kiegészítése.

A végrendeleti végrehajtó intézménye jelenleg a He. 77-80. §-aiban van szabályozva; ezt az új Ptk. nemcsak átvette, hanem a jogintézményre vonatkozó rendelkezéseket ki is egészítette volna. A Hetv. rendelkezéseinek 2011. január 1. napjával történő hatálybalépésével egyidejűleg a He. hatályon kívül helyeződik, így a végrendeleti végrehajtó intézménye is - tekintettel az új Ptk. hatályba nem lépésére - törlődne a jogrendszerből. E helyett a törvény a szükséges szabályozást rögzíti a Hetv.-ben.

Az új Ptk. jóval részletesebben szabályozta volna a végintézkedéssel létesített alapítvány jogintézményét is; ehhez a Hetv. megfelelő eljárásjogi biztosítékokat (leltározási kötelezettséget és eljárásjogi státust) rendelt. A törvény erre tekintettel a „feltételes” jogalanyiságot kimondó szabályozást a hatályos Ptk. módosításával, az egyéb eljárásjogi kérdések rendezését pedig a Hetv.-ben biztosítja.

A 3. §-hoz

Az egyes elektronikus eljárások módosításáról szóló 2010. évi LIX. törvény több eljárás (polgári peres és nem peres; ideértve a fizetési meghagyásos eljárást is) vonatkozásában időben eltolta a papír alapút felváltó elektronikus kézbesítés bevezetését. E törvénybe - tekintettel arra, hogy a Hetv. módosítása a szaktárcánál már folyamatban volt - a Hetv. ugyanerre vonatkozó rendelkezéseinek módosítása nem került bele; az egységes kormányzati szándékot végrehajtó rendelkezéseket a törvény tartalmazza.

Az elektronikus kézbesítést alkalmazók köre a hagyatéki eljárásban igen széles: vonatkozhat bíróságra, önkormányzatra, közjegyzőre, jogi képviselővel eljáró személyre, gazdasági társaságra, illetve bármely egyéb résztvevőre (pl. örökös, végrendeleti végrehajtó, ügygondnok, tanú), aki az elektronikus kézbesítést vállalja és az ahhoz szükséges infrastruktúrával rendelkezik. A Hetv. érintett §-ait a törvény úgy módosítja, hogy a bíróságokra (kivéve a cégbíróságokat), a vállalkozásokra és a jogi képviselővel eljárókra kötelezően csak 2012. július 1. napjától írja elő az elektronikus kézbesítést; egyebekben nem változik a 2011. január 1-jei hatálybalépés (a közjegyző és a hatóságok elektronikus úton leveleznek - ideértve a jegyző leltármegküldését - és a fél is szabadon választhatja az elektronikus kézbesítést).

A 4. §-hoz

A végintézkedéssel létesített alapítványra vonatkozó eljárási szabály szerepel e rendelkezésben.

Az 5. §-hoz

A módosítás elválasztja a leltár elkészítését annak továbbküldésétől annak érdekében, hogy az elektronikus úton történő továbbküldésre vonatkozó rendelkezések 2012. július 1. napján (az infrastrukturális háttér megteremtése után) történő hatálybaléptetéséről külön rendelkezni lehessen. A rendelkezés hatályba nem lépéséig a Hetv. 2. § (1) bekezdése alapján a hagyatéki eljárás háttérjogszabályaként alkalmazandó, a polgári perrendtartásról szóló 1952. évi III. törvény rendelkezései irányadóak - azaz eltérő rendelkezés hiányában a kézbesítés postai úton történik.

A módosítás tartalmában kapcsolódik a Hetv. 11. §-ához, amelyet a törvény 3. §-a módosít. Közös céljuk, hogy elektronikus kommunikációt (a bíróságok, a jegyző, illetve a közjegyző között) a megfelelő biztonsági szintű infrastrukturális háttér megteremtése előtt a Hetv. ne írjon elő.

A 6-7. §-hoz

Az új Ptk. a korlátozott, illetve teljes cselekvőképtelenség vonatkozásában lényegesen átalakította volna a hatályos szabályozást (ügycsoportokra bontás); a Hetv. ennek megfelelő szóhasználatot alkalmazott olyan esetekre, amikor a hagyatéki eljárásban résztvevők cselekvőképessége nem teljes. A törvény a Hetv. cselekvőképességre vonatkozó rendelkezéseit úgy módosítja, hogy a hatályos Ptk. rendelkezéseivel összhangba kerüljön.

A 8. §-hoz

Tekintettel arra, hogy az ingóságok értékéről való nyilatkozattétel az örökösök joga és annak elmaradása nem jár jogvesztéssel, az erre való „figyelemfelhívás” helyett elegendő a „tájékoztatás” előírása a Hetv.-ben; ezt vezeti át a törvény.

A 9. §-hoz

Az életbiztosítások és a halálesetre szóló balesetbiztosításokkal kapcsolatos teendők főszabály szerint nem részei a hagyatéki eljárásnak. A biztosítás kedvezményezettje lehet örökös vagy más személy; az is előfordulhat, hogy az illető nem tud arról, hogy kedvezményezett, illetve a szerződésről az örökhagyón és a biztosítón kívül más nem tud. A törvény értesítési kötelezettséget ír elő arra az esetre, ha a hagyatéki leltár felvételekor előkerül a szerződés; így a biztosító hivatalosan értesül a biztosított haláláról és elkerülhető, hogy a kedvezményezett - ha e státusáról nem tud - ne kapja meg jogos részesedését. Az esetlegesen szükséges további adat megküldéséről - a másik oldalról - rendelkezik a biztosítókról és a biztosítási tevékenységről szóló 2003. évi LX. törvény 157. § (1) bekezdés d) pontja annak kimondásával, hogy a biztosítási titok megtartásának kötelezettsége nem áll fenn a hagyatéki ügyben eljáró közjegyzővel szemben, ha az írásbeli megkereséssel fordul hozzá.

Az új Ptk. vezette volna be a támogató személy jogintézményét; a törvény a Hetv.-ből - tekintettel bevezetésének elmaradására - törli azt.

A 10-11. §-hoz

A törvény a Hetv. cselekvőképességre vonatkozó rendelkezéseit - a 6-7. §-hoz fűzött részletesebb indokolás alapján - úgy módosítja, hogy a hatályos Ptk. rendelkezéseivel összhangba kerüljön.

A 12. §-hoz

Az új Ptk. teremtette volna meg a hagyatéki gondnok jogintézményét. A Hetv. a hagyatéki gondnok eljárására vonatkozó számos rendelkezést tartalmaz (kirendelése, feladatának végrehajtása); a hagyatéki eljárás során alkalmazott biztosítási intézkedések szabályozása kifejezetten az új Ptk. ezen új jogintézményére tekintettel történt. A törvény alapján e jogintézmény a Hetv.-ből úgy törlődik, hogy a biztosítási intézkedések keretében szükséges résztevékenységeket a hasonló feladatokat - egyébként más jogszabályok alapján - végző személyek látják majd továbbra is el (zár-, ügy- és eseti gondnok).

A 13. §-hoz

A törvény a Hetv. cselekvőképességre vonatkozó rendelkezéseit - a 6-7. §-hoz fűzött részletesebb indokolás alapján - úgy módosítja, hogy a hatályos Ptk. rendelkezéseivel összhangba kerüljön.

A 14. §-hoz

A törvény a Hetv. hagyatéki gondnokra vonatkozó rendelkezéseit - a 12. §-hoz fűzött részletesebb indokolás alapján - úgy módosítja, hogy a hatályos Ptk. rendelkezéseivel összhangba kerüljön.

A 15. §-hoz

A törvény nyelvtani pontosítást tartalmaz a vagyontárgyon fennálló rendelkezési jog jogosultjának meghatározása céljából.

A 16. §-hoz

Tekintettel arra, hogy a felelős őrzés szabályait jogszabályi rendelkezések határozzák meg, a törvény az erre való „figyelemfelhívás” helyett „tájékoztatási” kötelezettséget ír elő.

A 17. §-hoz

Az írásbeli végintézkedésnek - fő szabály szerint - az eredeti példányát kell beszerezni, a törvény ezt egészíti ki azzal az esettel, ha az eredeti példány őrzése jogszabályi kötelezettség, és emiatt kerül sor hiteles másolat vagy kiadmány beszerzésére.

A 18. §-hoz

A törvény célja a Hetv. szövegében lévő jogintézmények tisztább szerkezeti elkülönítése.

A 19. §-hoz

A törvény a Hetv. cselekvőképességre vonatkozó rendelkezéseit - a 6-7. §-hoz fűzött részletesebb indokolás alapján - úgy módosítja, hogy a hatályos Ptk. rendelkezéseivel összhangba kerüljön.

A 20. §-hoz

Az új Ptk. rendelkezései lényegesen újraszabályozták volna a házastárs öröklésének, illetve haszonélvezeti joga megváltásának a Ptk.-ban szabályozott rendjét. Az ebből eredő esetleges viták megfelelő fórumon való elbírálása érdekében a Hetv. a közjegyző előtt, a hagyatéki eljárás keretein belül történő megváltás lehetőségét csak az összes érintett egyetértése esetére korlátozta; egyebekben a klasszikus kontradiktórius, komplex bizonyítást lehetővé tévő eljárás (bírói út) állt volna a felek rendelkezésére. A törvény egyrészt figyelembe veszi, hogy a hatályos Ptk. e speciális jogintézményre az „özvegyi jog” kifejezést használja; másrészt a Hetv.-t a He.-ben meglévő „régi” szabályoknak megfelelően módosítja.

A 21. §-hoz

A törvény időben pontosítja az öröklésben érdekeltek azon nyilatkozati lehetőségét, hogy nem kérnek tárgyalást; kimondja, hogy azt már az elhalasztás előtt is megtehetik (pl. ha a közjegyző egyetlen feladata, hogy az örökhagyó bankszámláját megkeresse, de ilyet nem talál), és utólag is nyilatkozhatnak arról (pl. attól függően kérnek tárgyalást, hogy milyen új adatra derül fény az elhalasztás során).

A 22. §-hoz

A törvény törli a hagyatéki eljárás költségei közül az eseti gondnok díját; ez akkor merül fel, ha egy nem teljes cselekvőképességgel rendelkező személy és törvényes képviselője között ellenérdekeltség áll fenn. Ilyenkor a gyámhatóság eseti gondnok kirendelésével biztosítja az eljárási jogok gyakorolhatóságát; ennek költségét vette volna be a Hetv. az eljárás költségei közé. Ezen a garanciális jellegű intézmény működtetésével kapcsolatban felmerülő költségek azonban nem terhelhetőek a hagyatéki vagyonra, illetve általában az örökösökre; ha másra nem terhelhető (gyámhatóság állapíthatja meg, a közjegyző ebben közreműködhet), a költséget a garanciát biztosító államnak kell állnia.

A Hetv. 16. § (3) bekezdése alapján a hagyatéki eljárásban a magyar hatóságok térítésmentesen teljesítik a megkereséseket; egyes külföldi hatóságok a megkeresés teljesítését bizonyos összeg megfizetésének fejében végzik, illetve megkeresésükkel kapcsolatban felmerülnek fordítási költségek is. A törvény az ezekre kifizetendő összegeknek a hagyatéki eljárás költségeibe való bevonásáról rendelkezik.

A 23. §-hoz

A törvény időben pontosítja azt az időszakot, ameddig a közjegyző az ingatlan-nyilvántartási eljárás folyamatban létét, illetve lezárultát (azt az eredményét, hogy az ingatlannak az örökhagyó halálakor már más tulajdonosa volt) a hagyatékba tartozó vagyon megállapítása céljából figyelembe veheti. A rendelkezés nem érinti az eljárás felfüggesztésére, illetve a rész-hagyatékátadásra vonatkozó rendelkezéseket.

A 24. §-hoz

A törvény a „földhivatal” megjelölést pontosítja az ingatlan-nyilvántartásról szóló 1997. évi CXLI. törvényben (Inytv.) lévő „ingatlanügyi hatóságra”.

A 25. §-hoz

A törvény az „özvegyi jog” megjelölés átvezetését célozza a 20. §-hoz fűzött részletesebb indokolás alapján.

A 26. §-hoz

A törvény időben pontosítja a hagyatéki tárgyak ideiglenes használatára és a velük való rendelkezésre vonatkozó szabályok (utasítások) fennállását; azok - hiszen a hagyatékátadással a használati jog, illetve a rendelkezési jog jogosulti köre meghatározásra kerül - az eljárás lezárultát követően nem állhatnak fenn.

A 27. §-hoz

A törvény a Hetv. cselekvőképességre vonatkozó rendelkezéseit - a 5-7. §-hoz fűzött részletesebb indokolás alapján - úgy módosítja, hogy a hatályos Ptk. rendelkezéseivel összhangba kerüljön.

A 28. §-hoz

A többszöri öröklések következményeként a földrészletek egy része tulajdonosi tekintetben olyan nagymértékben elaprózódott, ami gyakorlatilag forgalomképtelenséget eredményez, illetve az ingatlan-nyilvántartásban is kezelhetetlenné vált. A törvény lehetővé teszi, hogy a továbbaprózódás helyett a Ptk. 674. § (2) bekezdés b) pontja (ilyen örökségrész külön visszautasításának lehetősége) alapján - a Hetv. 94. § (2) bekezdésben foglalt egyezség mintájára - a Magyar Állam javára fel lehessen ajánlani a mezőgazdasági termelés célját szolgáló földet, a hozzá tartozó berendezéseket, felszerelési tárgyakat, állatállományt és munkaeszközöket. Az ilyen ajándékot az állam automatikusan elfogadja. Az értéktelen hagyaték-rész a gyakorlatban, mint végső törvényes örökösre szállna automatikusan az államra, hiszen azt az örökösök lényegében visszautasítják; az ajándékozással és annak elfogadásával az eljárás jelentősen lerövidül, hiszen nem kell beszerezni a visszautasítás miatt kiesett örökösök helyébe lépő örökösök visszautasító nyilatkozatait (először az egyenes ági, majd az oldalági örökösöket kell felkutatni, idézni stb.).

Az illetékekről szóló 1990. évi XCIII. törvény 5. § (1) bekezdés a) pontja alapján teljes személyes illetékmentességben részesül a Magyar Állam. A 10. § (1) bekezdése szerint annak a terhére, aki a megnyílt hagyatékból rá eső örökséget vagy egy részét a hagyaték tárgyalása során más örökösnek ingyen átengedi, az átengedett rész után öröklési illetéket kiszabni nem lehet. Ennek a rendelkezésnek az alkalmazása alapján az ajándékozó is mentesül az illetékfizetési kötelezettség alól.

A felajánlás nem szünteti meg az örökös felelősségét; már nem az örökség tárgyával (cum viribus), hanem annak értékéig magánvagyonával (pro viribus) felel a hagyatéki tartozásokért. Ezért a felajánlás csak ténylegesen értéktelen ingatlanrészeknél fordulhat elő. Amennyiben ennek ellenére nagy értékű vagyon kerül felajánlásra és az örökös magánvagyona annál kisebb, a hagyatéki hitelezők a fedezetelvonó szerződés megtámadásának lehetőségével élhetnek.

A 29-31. §-hoz

A törvény az „özvegyi jog” megjelölés átvezetését célozza a 20. §-hoz fűzött részletesebb indokolás alapján.

A 32-36. §-hoz

A törvény a végrendeleti végrehajtóra vonatkozó rendelkezéseket - a 2. §-hoz fűzött részletesebb indokolás alapján - úgy módosítja, hogy a hatályos Ptk. rendelkezéseivel összhangba kerüljön, illetve a jogintézmény a He. hatályon kívül helyezését követően is a jogrendszer része maradjon.

A 37. §-hoz

A törvény az „özvegyi jog” megjelölés átvezetését célozza a 20. §-hoz fűzött részletesebb indokolás alapján.

A 38. §-hoz

A törvény a Hetv. cselekvőképességre vonatkozó rendelkezéseit - a 6-7. §-hoz fűzött részletesebb indokolás alapján - úgy módosítja, hogy a hatályos Ptk. rendelkezéseivel összhangba kerüljön.

A 39. §-hoz

A megismételt hagyatéki eljárás ingatlan-nyilvántartásba való feljegyzésének lehetőségét az Inytv. módosításával teremti meg a törvény 49. §-a. A Hetv.-ben szükséges azonban tisztázni a közjegyző eljárását abban az esetben, ha már a megismételt hagyatéki eljárás megindításának ingatlan-nyilvántartásba való feljegyzése előtt megszerezte harmadik személy az ingatlan tulajdonjogát az ingatlan-nyilvántartásba bejegyzett örököstől. Ilyenkor a közjegyző döntésével nem kötelezheti az ingatlanügyi hatóságot, hogy a bejegyzett örökös tulajdonjogát törölje és az általa megállapított más személy tulajdonjogát jegyezze be; eljárása lezárásakor csupán a feljegyzés törléséről gondoskodhat. Az érintetteknek pert kell indítani, ahol a harmadik személy (adott esetben több személy „láncolata”) perben állása kötelező, illetve a bíróság a széleskörű bizonyítási eljárás során tisztázhatja, hogy kit illet az ingatlan tulajdonjoga.

A bíróság által lefolytatandó hagyatéki per és tulajdonjogi per perjogi értelemben nem a hagyatéki eljárásban hozott jogerős döntés megfellebbezésére indul, de lényegét tekintve a közjegyzői eljárás magasabb fórumon való folytatása. Ha a közjegyző eljárását követően az érintettek perre mennek, a feljegyzés nem alakul át automatikusan perfeljegyzéssé, erről külön rendelkezni kell. A másik oldalon azonban a bejegyzett tulajdonos érdekét sértené, ha a feljegyzés - lezárt közjegyzői eljárás után, de bírói döntés hiányában - indokolatlanul hosszú ideig maradna az ingatlan-nyilvántartásban, a feljegyzés törléséről ennek megfelelően kell rendelkezni.

Fontos továbbá annak előírása is, hogy a közjegyzőt az új jogintézmény bevezetéséből eredően fokozott tájékoztatási kötelezettség terheli.

A 40. §-hoz

A törvény a Hetv. özvegyi jogra és a hagyatéki gondnokra vonatkozó rendelkezéseit - a 6-7. §-hoz és a 12. §-hoz fűzött részletesebb indokolás alapján - a fellebbezési jogról szóló szabályozás tekintetében is úgy módosítja, hogy a hatályos Ptk. rendelkezéseivel összhangba kerüljön.

A 41-42. §-hoz

A törvény a Hetv. cselekvőképességre vonatkozó rendelkezéseit - a 6-7. §-hoz fűzött részletesebb indokolás alapján - úgy módosítja, hogy a hatályos Ptk. rendelkezéseivel összhangba kerüljön.

A 43. §-hoz

A törvény a Hetv. hagyatéki gondnokra vonatkozó rendelkezéseit - a 12. §-hoz fűzött részletesebb indokolás alapján - úgy módosítja, hogy a hatályos Ptk. rendelkezéseivel összhangba kerüljön.

-----STARTING---POINT---VEGE---

A 44-46. §-hoz

A törvény a Hetv. eredeti hatálybalépéséhez igazodóan állapítja meg saját hatályba léptető rendelkezéseit, illetve figyelembe veszik az elektronikus kézbesítés bevezetésének időbeli eltolódását a 3. §-hoz fűzött részletesebb indokolás alapján.

A 47. §-hoz

A törvény a végrendeleti végrehajtó eljárását megelőző alcím hatályba nem lépéséről rendelkezik; a Hetv.-ben lévő szabályozásnál ugyanis - a 32-36. §-hoz fűzött részletesebb indokolás alapján - szükséges a nagyobb terjedelmű (több paragrafusból álló) normaszöveg. A korábbi szerkezeti tagolást módosítani kell.

A 48. §-hoz

A törvény - a 3. §-hoz fűzött részletesebb indokolás alapján - a Ptk.-nak a végintézkedéssel létesített alapítványra vonatkozó rendelkezéseit egészíti ki.

A 49. §-hoz

A megismételt hagyatéki eljárás megindításakor az ingatlan-nyilvántartásba a korábban meghozott végzés alapján az örököst, mint tulajdonost már bevezették; az ingatlan forgalomképes és harmadik személy jóhiszeműen szerezhet rajta tulajdon- vagy egyéb jogot. A korábbi eljárás lezárultát követő egy éven belül megindított [Hetv. 105. § (2) bekezdés], ugyanazon közjegyző által lefolytatott megismételt hagyatéki eljárás azonban megváltoztathatja az öröklés rendjét, így az ismételten függővé vált jogi helyzetet indokolt a közhiteles nyilvántartásban, tájékoztató céllal közzétenni. Ezzel megegyező célú a perfeljegyzés jogintézménye, amit az Inytv. 64. § (1) bekezdés b) pontja határoz meg („A bíróság - az ügyfél kérelmére - előzetesen végrehajtható végzéssel megkeresi az ingatlanügyi hatóságot az ingatlan tulajdonjogát érintő per megindítása tényének feljegyzése iránt”); a hagyatéki eljárásban a közjegyző döntéshozatala minősül elsőfokú bírósági eljárásnak, így azt és az ingatlan-nyilvántartás adataiban bízó állampolgárokat ugyanolyan biztosíték illeti meg. A törvény megteremti a megismételt hagyatéki eljárás megindítása tényének az ingatlan-nyilvántartásba való feljegyzésének lehetőségét a perfeljegyzésre irányadó szabályok megfelelő alkalmazásával.

Az Inytv. 70. §-a jelenleg a hagyatéki eljáráshoz csak a közjegyző részére teszi lehetővé a név szerint történő lekérdezést a számítógépes ingatlan-nyilvántartásból. Előfordul azonban, hogy az örökösök nem tudják az örökhagyó tulajdonában lévő ingatlanok adatait, így a jegyző által felvett leltár hiányos lesz; annak kiegészítése a közjegyző feladata. A törvény lehetővé teszi, hogy a jegyző - aki az adóeljárás tekintetében már rendelkezik ilyen lekérdezési jogosultsággal - az ingatlan-nyilvántartásban név szerint rákereshessen az örökhagyó ingatlanaira; ezzel a leltár teljesebbé válhat, az eljárás közjegyzői szakasza pedig lerövidülhet.

Az 50. §-hoz

A törvény a hagyatékban szereplő visszautasítható, illetve a Magyar Állam javára felajánlható, a Ptk. szóhasználata alapján a Hetv.-ben is alkalmazott „mezőgazdasági termelés célját szolgáló föld” szövegrészt beilleszti a kezeléséről rendelkező jogszabály fogalomrendszerébe.

Az 51. §-hoz

Mivel a Hetv. létrehozta a közjegyzői letét jogintézményét, ezért e tekintetben ki kell terjeszteni a közjegyzőkről szóló 1991. évi XLI. törvénynek a károkozás esetére képzett alapra, illetve felelősségbiztosításra, valamint a levéltári pénzkezelésre vonatkozó rendelkezéseit.

Az 52. §-hoz

A módosítás a fizetési meghagyásos eljárásról szóló 2009. évi L. törvény (a továbbiakban: Fmhtv.) gyakorlati alkalmazása során felmerült problémákat orvosolja.

Az (1) bekezdés célja annak a rendelkezésnek a hatályon kívül helyezése, mely szerint a közjegyzőnek lehetősége van arra, hogy a res juidicata vizsgálata céljából elektronikus úton és automatizált módszerrel betekintsen a bíróság ügylajstromába; ennek indoka, hogy jelenleg nincsenek meg a betekintés technikai feltételei, így a rendelkezés lényegében normatív tartalom nélküli, nem hatályosul.

Az Fmhtv. 54. §-a módosításának célja, hogy a végrehajtási lap visszavonása iránti kérelem esetében szűnjön meg a formakényszer, azaz a kérelmet ne kelljen űrlapon benyújtani, hozzájárulva ezzel az adósokra nehezedő adminisztratív terhek csökkentéséhez.