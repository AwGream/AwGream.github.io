2013. évi LV. törvény indokolása

a nemzeti köznevelésről szóló 2011. évi CXC. törvény módosításáról

-----STARTING---POINT---ALTALANOS--- 

A nemzeti köznevelésről szóló törvény alkalmazása során felmerült egyes gyakorlati és értelmezési problémák, valamint a változó jogszabályi környezet miatt szükséges a nemzeti köznevelésről szóló törvény módosítása. A módosítások többnyire technikai jellegűek, más jogszabályokkal, más jogszabály módosulásával teremtik meg az összhangot, illetve ennek kapcsán a törvény belső koherenciáját is megteremtik.

-----STARTING---POINT---RESZLETES---

Az 1. §-hoz

A 3. §-ban foglalt módosítással összefüggő rendelkezés, amely alapján bizonyos kivételes esetben nem köznevelési intézmény is elláthat pedagógiai-szakmai szolgáltatási (tehát egyes köznevelési) feladatokat.

A 2. §-hoz

Amennyiben a Híd II. program részszaképesítés megszerzésével és komplex szakmai vizsgával zárul, akkor erről nem tanúsítványt, hanem bizonyítványt kell kiállítani összhangban a szakképzési jogszabályokkal.

A 3. §-hoz

A nemzeti köznevelésről szóló 2011. évi CXC. törvény (a továbbiakban: Nkt.) 19. § rendelkezései meghatározzák a pedagógiai-szakmai szolgáltatásban történő közreműködés kereteit, a pedagógiai-szakmai szolgáltatás formáit. A kihirdetett törvény és a kapcsolódó végrehajtási rendelet keretei pontosan szabályozzák a köznevelési közfeladatok ellátásával kapcsolatos szabályokat. Azonban a törvény jelenleg nem teszi azt lehetővé, hogy európai vagy más nemzetközi forrásból megvalósuló fejlesztések során, a projektekben vállalt célok és a programok fenntarthatóságának megvalósítása során azok a feladatok, - így pl. a pedagógus-továbbképzések, vagy más, a pedagógusok neveléssel-oktatással kapcsolatos szakmódszertani felkészítésének és személyiségük fejlesztésének körébe tartozó képzések - nem az állami köznevelési közfeladat-ellátás során, nem köznevelési intézmény révén, és nem az állami intézményfenntartó központon keresztül valósuljanak meg, miközben jelentős számban vannak olyan szervezetek, köztük központi költségvetési szervek is, amelyek hasonló projektek kedvezményezettjei. A módosítás megnyitja a lehetőséget arra, hogy jogszabályban meghatározott feltételek esetén az oktatásért felelős miniszter engedélyével egyéb szervezet is bekapcsolódhasson ezekbe a feladatokba és az elnyert támogatások pedagógiailag helyes célok érdekében és az oktatásért felelős miniszter által ellenőrzött eljárás keretei között valósulhassanak meg.

A 4. §-hoz

A módosítás lehetővé teszi, hogy a közös igazgatású köznevelési intézményben az iskolai feladat ellátását nem kizárólag egy-egy alapfeladatot ellátó iskolánkénti önálló intézményegységként lehet megszervezni, hanem egységes iskolaként vagy összetett iskolaként is. Nem indokolt ugyanis kizárni annak lehetőségét, hogy a közös igazgatású intézményben többféle iskolai feladatot egységes iskola vagy összetett iskola láthasson el és emellett önálló intézményegységként működjön például az alapfokú művészetoktatási iskola vagy kollégium feladatait ellátó intézményegység.

Az 5. §-hoz

A szülők intézményválasztási szabadsága és az intézmények befogadóképessége alapján nem minden esetben van lehetőség új osztály indítására, ha a maximális létszámnál több gyermeket tanulót kell elhelyezni egy csoportban, osztályban. A módosítás figyelembe veszi a szakképző iskolák speciális igényeit is.

A 6. §-hoz

Részint szövegpontosítás, amely egyértelművé teszi, hogy a mindennapos testnevelést a szakképző intézményekben csak azokon a tanítási napokon kell megszervezni, amikor nem kizárólag gyakorlati képzésben vesznek részt a tanulók. A törvény eredetileg elfogadott szövege szerint sem kell azokban az osztályokban megszervezni a mindennapos testnevelést, ahol közismereti oktatás egyáltalán nem folyik. Több esetben előfordul azonban, hogy az adott osztályban közismereti oktatás is folyik, viszont az ennek körébe tartozó órákat a hét bizonyos napjain „tömbösítve” tartják meg, ezért a többi tanítási napon, amikor kizárólag gyakorlati oktatásban vesznek részt a tanulók, indokolatlan a mindennapos testnevelés kiterjesztése, amely a törvény jelenleg hatályos szövegének szó szerinti értelmezéséből következik. A mindennapi testnevelésóra keretében heti egy alkalommal úszásoktatás miatt két testnevelésóra összevonható.

A 7. §-hoz

Az egyházaktól érkezett kérés alapján indokolt lehetővé tenni, hogy bizonyos feltételek mellett az egyházi fenntartású iskolákban az etika tantárgyat a hittan tantárggyal válthassák ki.

A 8. §-hoz

A módosítás a hat és nyolc évfolyamos gimnáziumok 5-8. évfolyamára is kiterjeszti az erkölcstan oktatással kapcsolatos szabályok alkalmazását, lehetővé téve, hogy ezen intézményeknek az általános iskola felső tagozatának megfelelő évfolyamain is választható legyen a hit- és erkölcstan óra. Ezen kívül következetesen szétválasztja az erkölcstan helyett választható hit- és erkölcstan oktatás, valamint a szülő, a tanuló által szabadon választott hitoktatás fogalmát, szabályait, ezzel egyértelművé téve, hogy azon nevelési-oktatási intézményekben, illetve évfolyamokon, ahol az erkölcstan nem váltható ki hit- és erkölcstan oktatással vagy az utóbbi nem szervezhető meg ott is biztosítani kell a fakultatív hitoktatás lehetőségét, összhangban az Nkt. alapelveivel.

A 9. §-hoz

A migrációs politika 2004-től hangsúlyosabbá vált a magyar oktatás terén is. Számos hazai és nemzetközi statisztika kérdez rá az állampolgárságra. Ahhoz, hogy központi kimutatásokat, statisztikákat készítsünk szükséges, hogy a köznevelési intézmények nyilvántartsák az állampolgárságot és külföldi személy esetén, a Magyarország területén való tartózkodás jogcímét és a tartózkodásra jogosító okirat megnevezését és annak számát. Az óraadók esetében is előfordulhat külföldi állampolgárság, így az információs önrendelkezési jogról és az információszabadságról szóló 2011. évi CXII. törvényben (a továbbiakban: Infotv.) meghatározottakkal összhangban és a pedagógus alapú finanszírozási és a hozzá kapcsolódó ellenőrzési rendszer működése miatt szükség van az állampolgárság és a tartózkodással kapcsolatos adatok nyilvántartására. A közalkalmazottak jogállásáról szóló 1992. évi XXXIII. törvény 5. melléklete alapján a közalkalmazott esetén is nyilvántartott adat az állampolgárság, igaz a tartózkodás jogcíme és tartózkodásra jogosító okirat száma azonban nem. E tekintetben szükség van a Kjt. módosítására.

A 10. §-hoz

A hatályos Nkt. alapján a jegyző vezeti az óvoda-kötelesek, a járási hivatal a tankötelesek nyilvántartását. Az (1) bekezdés alapján a KIR működtetője kérelemre átadhatja a jegyzőnek és a járási hivatalnak a jogszabályban előírt nyilvántartásaik vezetéséhez szükséges adatokat, így a jegyző és a járási hivatal időt és költséget takaríthat meg, ugyanis egy szervtől megkapja mindazt az információt, ami ahhoz szükséges eleget tegyen a törvényben előírt kötelezettségének.

A (2) bekezdés a KIR-ben nyilvántartott adatok körét bővíti az alkalmazotti nyilvántartás esetében a nemre és az állampolgárságra vonatkozó adatokkal. A nemzetközi és hazai statisztikai adatszolgáltatás részét képezi a személyekkel (gyermek, tanuló, pedagógus, óraadó) kapcsolatosan az is, hogy milyen arányt képviselnek az egyes kimutatásokban a nők. Szükség van emiatt arra, hogy a KIR személyekről szóló adatbázisában szerepeljen az egyes személy neme és állampolgársága is, ugyanis e szakmai rendszer adatai alapján készülnek el nagyobb részt a statisztikai célú intézményi jelentések. Az Infotv. alapján a két adat kezeléséhez szükség van törvényi felhatalmazásra.

A 11. §-hoz

Az Európai Uniós csatlakozásunk utáni években kismértékben, de emelkedik a nevelési-oktatási intézményekben óvodai vagy tanulói jogviszonyt létesítő nem magyar állampolgárok száma. A külföldi személy az Nkt. 92. §-a szerinti feltételekkel létesíthet óvodai, tanulói jogviszonyt. Ha a külföldi állampolgár a törvényi feltételeknek megfelel, tankötelessé válik Magyarországon, így a tanuló külföldre távozásakor bizonytalan a gyakorlatban annak megítélése, hogy az Nkt. 53. §-a alapján meg szüntethető-e vagy sem ilyen esetekben a tanulói jogviszony. E kérdést rendezi a módosítás.

A 12-13. §-hoz

Az államháztartási jogszabályokból is következő értelemszerű módosítás, melynek lényege, hogy az állami intézményfenntartó központ saját hatáskörben nem dönthet az általa fenntartott köznevelési intézmény létesítéséről, átszervezéséről, megszüntetéséről, tevékenységi körének módosításáról. A Klebelsberg Intézményfenntartó Központ (a továbbiakban: KIK) speciális struktúrája is indokolja ezt, hiszen a szóban forgó döntések a KIK alapító okiratának módosítását igénylik, amelyet csak az irányító szerv, jelen esetben az oktatásért felelős miniszter tehet meg.

A 14. §-hoz

Az átszervezés fenntartói döntéshozatalra és a működési engedély iránti kérelem benyújtására vonatkozó júliusi határnapja a működési engedély megszerzése vonatkozásában a nyilvántartásba vételi határozat elkészülte, a fellebbezési határidő miatt nem megfelelő. Az engedélyeztetési és nyilvántartásba vételi eljárás lefolytatása gyakran két, esetleg három hónapot is igénybe vesz, ezáltal a július végéig meghozott intézményátszervezésre vonatkozó fenntartói döntések alapján a nyilvántartásba vétel és az engedélyeztetési eljárás nem fejezhető be a szeptemberi tanévkezdésig. Emiatt szükséges az Nkt. 84. § (8) bekezdésének, így a júliusi határidőnek a törlése, illetve az ún. egyéb átszervezésekre vonatkozó döntések júliusi határidejének májusi határidőre történő módosítása. A hivatkozott jogszabályi rendelkezésekkel összefüggésben, az eljárás tanévkezdésig történő befejezése érdekében a fővárosi és megyei kormányhivatalok feladatainak felülvizsgálata során merült fel a módosítás.

A (2) bekezdés azzal összefüggésben, hogy az állami intézményfenntartó központ által fenntartott intézmények vonatkozásában bizonyos döntéseket az oktatásért felelős miniszter jogosult meghozni, pontosítja a nemzetiségi önkormányzatok egyetértési jogára vonatkozó szabályozást.

A (3) bekezdés szövegpontosítás, amely egyértelművé teszi, hogy az intézményátszervezés, -megszüntetés, fenntartóváltás időpontjára vonatkozó korlátozó szabályok többcélú intézmény esetében csak az érintett nevelési-oktatási intézményegységre vonatkoznak. Az eredeti jogalkotói szándék is ez volt, ugyanakkor hiányzott a többcélú intézményekre vonatkozó szabályozás, ezt pótolja a rendelkezés.

A 15. §-hoz

A rendelkezés részletezi, hogy a köznevelési feladatokat milyen költségvetési forrásokból kell teljesíteni.

A 16. §-hoz

A 3. §-sal összefüggő módosítás, amely megadja a felhatalmazást az oktatásért felelős miniszternek arra, hogy rendeletben határozza meg a nem köznevelési intézményként, nem nevelési-oktatási intézményfenntartóként működő költségvetési szerv, gazdálkodó szervezet pedagógiai-szakmai szolgáltatásokban való közreműködésének szabályait.

A 17. §-hoz

A megyei intézményfenntartó központok (a továbbiakban: MIK) működésével összefüggő egyes kormányrendeletek módosításáról szóló 419/2012. (XII. 29.) Korm. rendelet értelmében a megyei intézményfenntartó központok 2013. március 31-én a Szociális és Gyermekvédelmi Főigazgatóságba történő beolvadással megszűnnek. Annak érdekében, hogy a MIK-ek fenntartásában lévő köznevelési intézmények a megfelelő szakmai irányítás alá kerüljenek, illetve az állami köznevelési közfeladatellátás egységes rendszerben, a Klebelsberg Intézményfenntartó Központ (a továbbiakban: KIK) fenntartásában lévő köznevelési intézményekben valósulhasson meg, szükséges, hogy ezen intézmények is a KIK fenntartásába kerüljenek. A fenntartóváltás, az államháztartási jogszabályokkal is összefüggésben, beolvadással történő megszűnéssel mehet csak végbe, hiszen a KIK csak jogi személyiségű szervezeti egységek formájában tudja fenntartani a köznevelési intézményeket. Mindezek végrehajtása érdekében szükséges a nevelési-oktatási intézményekre vonatkozóan a tanítási év közbeni fenntartóváltás és megszüntetés tilalma alól, kizárólag ebben a meghatározott esetben felmentést adni.

A 18. §-hoz

Tekintettel arra, hogy a szakképzési kerettantervek még nem készültek el, módosítani kell a pedagógiai program átdolgozásának határidejét, kizárólag a szakképző intézmények és a szakmai program vonatkozásában. Ezzel az intézkedéssel, és tekintettel arra, hogy a szakképzési kerettantervek tervezete már márciusban megismerhető lesz az érintettek számára, biztosítottá válik a végrehajtáshoz szükséges kellő felkészülési idő.

A 19. §-hoz

Az oktatásért felelős miniszter által kiadott kerettantervekben olyan speciális, szabadon választható tantárgyak is megjelennek, illetve megjelenhetnek (pl. sakk, vízi jártasság stb.), amelynek megfelelő hazai felsőfokú képzés nincs. A meglévő szabályozás alapján nem lenne alkalmazható pedagógus a szóban forgó tantárgyak tanítására. Ugyancsak problémaként merül fel a tantárgyi modulok és komplex (több műveltségi terület vagy tantárgyi tartalom összevonásával kialakított) tantárgyak tanításához szükséges végzettségű és szakképzettségű pedagógus alkalmazása, melyet szintén kezel a módosítás.

A szakképzés elméleti tantárgyainál felmerülő végzettségi problémákat kezeli. Ha van hazai szakirányú felsőfokú képzés, de nincs tanári képzés, akkor megfelelő a szakirányú felsőfokú végzettség és valamilyen tanári szakképzettség, ha pedig még szakirányú felsőfokú képzés sincs, akkor szükséges a felsőfokú tanári szakképzettség, és középfokú szakirányú szakképesítés mestervizsgával.

Átmeneti jelleggel enyhíti a mindennapos testnevelés felmenő rendszerben történő bevezetése során fellépő ideiglenes szakemberhiányt.

A 20. §-hoz

Egyértelműsíti a két tanítási nyelvű oktatásban az alkalmazási feltételeket, illetve a nemzetiségi nyelvoktatásban lehetővé teszi az idegen nyelvtanár, valamint az idegen nyelv oktatásában a nemzetiségi nyelvtanár alkalmazását, mivel indokolatlan és folyamatos ellátási feszültségeket okoz, hogy a nemzetiségi nyelvoktatásban csak a nemzetiségi tanító, illetve a nemzetiségi nyelvtanár végzettséggel és szakképzettséggel rendelkező pedagógusok taníthattak csak.

A 21. §-hoz

Az állami intézményfenntartó központ által fenntartott köznevelési intézmények szervezetileg nem különülnek el fenntartójuktól, a KIK-től. Mivel a KIK által fenntartott intézmények egy költségvetési szerv részei, szervezeti egységei, ezért nem nevezhetjük működésük alapdokumentumát alapító okiratnak, mivel egy költségvetési szerv vonatkozásában több alapító okirat nem értelmezhető. Ennek megfelelően a törvény egész szövegén át kell vezetni az új, az alapító okirattól eltérő megnevezést.

Ezen kívül további értelemszerű, a jogszabály koherenciáját megteremtő szövegpontosításokat tartalmaz a bekezdés.

A 22. §-hoz

A pedagógus szakszervezetekkel történt megállapodás alapján a Hídprogramok kedvezményezett intézménytípusa a szakiskola. Egyrészt ezt hajtja végre a módosítás.

Tekintettel arra, hogy az óvodai nevelés települési önkormányzati kötelező feladat maradt, korrigálni kell az óvoda helyben történő megszervezésére irányuló kötelezettségre vonatkozó szabályban, a kötelezettség címzettjét, amely nem lehet az állami intézményfenntartó központ, hanem csak a települési önkormányzat.

A 23. §-hoz

Az Nkt. 84. § (8) bekezdés hatályon kívül helyezése összefügg a 83. § (2) bekezdésének a módosításával.

-----STARTING---POINT---VEGE---

A 24. §-hoz

Rendelkezik a hatálybalépésről.

A 25. §-hoz

Lehetővé teszi 10 éves kor alatt is a kollégiumi felvételt.