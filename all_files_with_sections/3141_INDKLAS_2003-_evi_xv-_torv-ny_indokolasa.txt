2003. évi XV. törvény indokolása

a pénzmosás megelőzéséről és megakadályozásáról

-----STARTING---POINT---ALTALANOS--- 

A jelen pénzmosás elleni törvény szabályozási indokai megegyeznek a pénzmosás megelőzésről és megakadályozásáról szóló 1994. évi XXIV. törvény (a továbbiakban: Pmt.) indokaival.

Magyarország 2001. júliusában felkerült az OECD mellett működő Pénzmosás Ellenes Akciócsoport (Financial Action Task Force, a továbbiakban: FATF) pénzmosási szempontból nem együttműködő országok és területek „fekete listájára”. Ez a tény, illetve a 2001. szeptember 11-i tragikus események sürgős és azonnali törvényalkotási feladat elé állították a magyar törvényhozást. Ennek eredményeképpen született meg a terrorizmus elleni küzdelemről, a pénzmosás megakadályozásáról szóló rendelkezések szigorításáról, valamint az egyes korlátozó intézkedések elrendeléséről szóló 2001. évi LXXXIII. törvény (a továbbiakban: Terror tv.), amelynek 2. §-a tartalmazza a hatályos Pmt. átfogó módosítását.

A módosítás orvosolta az FATF által felvetett hiányosságokat és harmonizálta a Pmt.-t a pénzügyi rendszer pénzmosási célra történő felhasználásának megakadályozásáról szóló 91/308/EGK irányelvvel, valamint az azt módosító 2001/97/EK irányelvével (a továbbiakban: Irányelv).

A Terror tv. által történt módosítás eredményeként a Pmt. hatálya alá kerültek azok az új szakmák, amelyeket az  Irányelv felsorol. A független jogászi szakmákra, így az ügyvédekre és a közjegyzőkre vonatkozó részletes szabályozás kidolgozásával kapcsolatban a Terror tv. kötelezte a Kormányt, hogy 2002. november 30-ig terjessze az Országgyűlés elé a jogi szakmákat szabályozó pénzmosás elleni szabályokat.

Megoldásra várt továbbá az, a törvény végrehajtása szempontjából lényeges kérdés is, hogy az új szakmák tekintetében mely szerv látja el a pénzmosás elleni szabályok ellenőrzését, illetve mely szerv milyen szankciókat alkalmazhat a jogszabályi előírások be nem tartásának észlelésekor.

Az új szakmák Pmt. hatálya alá vonása miatt új szabályozási koncepció kidolgozására volt szükség, tekintettel arra, hogy a hatályos Pmt. szerkezete a hagyományosan pénzügyi intézményekre alkalmazható előírásokat tartalmaz, és nem kezeli megfelelően az új szakmák sajátosságait.

A törvénytervezet messzemenőkig figyelembe veszi az Irányelv és az FATF kívánalmait is, a szabályozás alanyi körét tekintve pedig a hatályos Pmt.-hez képest új típusú kötelezettségek előírására nem kerül sor, csupán a meglévők pontosítása, egyértelműsítése történik.

Beépítésre kerültek a törvénytervezetbe azok a definíciók (pl. ügyfél, üzleti kapcsolat, bejelentési kötelezettség, azonosítás), amelyek hiánya miatt a hatályos Pmt.-t számos támadás érte, ugyanakkor a jelenlegi keretek között megoldhatatlan volt a fogalmak következetes és érthető átvezetése.

-----STARTING---POINT---RESZLETES---

Az 1. §-hoz

A törvény hatálya kiterjed a gazdaság azon szereplőire, akik tevékenységük során ki vannak téve annak, hogy szolgáltatásaikat pénzmosásból származó vagyon legalizálására használják fel.

Az Irányelvnek való megfelelés indokolta a törvény személyi hatályának kiterjesztését a következő tevékenységek gyakorlóira: pénzügyi szolgáltatási, kiegészítő pénzügyi szolgáltatási tevékenység, befektetési szolgáltatási, kiegészítő befektetési szolgáltatási, befektetési alapkezelési tevékenység, biztosítási, biztosításközvetítői, biztosítási szaktanácsadási tevékenység, árutőzsdei tevékenység, postai pénzforgalmi közvetítői tevékenység, postai készpénzátutalás, nemzetközi postautalvány működtetés, ingatlanügylettel kapcsolatos tevékenység, könyvvizsgálói tevékenység, könyvviteli (könyvelői), adószakértői, okleveles adószakértői, adótanácsadói tevékenység, amennyiben megbízási, illetve vállalkozási jogviszony alapján folytatják, játékkaszinó működtetés, nemesfémmel, drágakővel, ezekből készült tárgyakkal, ékszerekkel, kulturális javakkal, művészeti alkotásokkal kereskedés, továbbá a törvény hatálya kiterjed az önkéntes kölcsönös biztosítópénztárra, az ügyvédekre, beleértve az ügyvédi irodákat is, a közjegyzőkre, valamint a fentiek ügyfelére, vezetőjére, alkalmazottjára, illetőleg segítő családtagjára.

A törvény hatálya tevékenységi formák szerint lett meghatározva, függetlenül attól, hogy az adott tevékenységet a szolgáltató milyen külön jogszabályban meghatározott szervezeti forma szerint végzi (gazdálkodó szervezetként, külföldi székhelyű vállalkozás magyarországi fióktelepeként, egyéni vállalkozóként).

A pénzmosás elleni kötelezettségek kiterjesztése az ügyvédekre és a közjegyzőkre az ügyvédi titoktartás szabálya miatt érzékeny terület, ugyanakkor a kiterjesztés az általuk ellátott tevékenység jellegére tekintettel megfelelő eltérésekkel indokoltnak mutatkozik. Az ezen tevékenységekre vonatkozó eltérő szabályozás az Irányelvvel összhangban áll.

A kibővített személyi körbe az alapirányelvbe a módosító irányelv 1. cikkének (2) bekezdésével beiktatott 2a. cikk 5. pontja bevonja a közjegyzőket és az egyéb független jogi hivatások gyakorlóit is, pénzügyi vagy ingatlanügyletben történő közreműködés esetén. A törvény személyi hatálya alá tartozik fentiek miatt az, aki a Magyar Köztársaság területén ügyvédként, ügyvédi irodaként vagy közjegyzőként működik. A törvény hatálya kiterjed az ügyvéd, ügyvédi iroda vagy közjegyző alkalmazottaira is, így az alkalmazott ügyvédre, az ügyvédjelöltre, a közjegyző-helyettesre, és a közjegyzőjelöltre, valamint az ügyvéddel, vagy közjegyzővel munkaviszonyban álló egyéb alkalmazottakra is. A kiterjesztés azonban kizárólag a törvény 14-15. §-aiban szabályozott ügyvédi tevékenységével összefüggésben áll fenn. Amennyiben az ügyvéd, mint adótanácsadó, vagy ingatlanközvetítő jár el, úgy nem ügyvédként, hanem adótanácsadó, illetve ingatlanközvetítő minőségében kell eljárnia, vagyis ebben az esetben nem vonatkoznak rá az ügyvédet megillető kivételek a törvényi kötelezettségek alól (14-15. §).

Nem tartozik a törvény személyi hatálya alá a jogtanácsos, a jogtanácsosi iroda a következő indokok alapján:

A jogtanácsosi tevékenységről szóló 1983. évi 3. tvr. (a továbbiakban Tvr.) 2. § (1) bekezdése alapján a jogtanácsos a jogi tevékenységet munkaviszonyban (tagsági viszonyban) vagy jogtanácsosi iroda tagjaként fejti ki. A Tvr. értelmében a jogtanácsos feladata, hogy a jog eszközével elősegítse az általa képviselt szervezetek működésének eredményességét, közreműködjön a törvényesség érvényre juttatásában, segítséget nyújtson a jogok érvényesítéséhez, valamint a kötelezettségek teljesítéséhez. A jogtanácsos e feladatát munkaviszony (tagsági viszony) keretében látja el, megbízást csak a Tvr.-ben meghatározottak szerinti korlátozott esetben fogadhat el. A jogtanácsos tehát jogi hivatásának gyakorlásában nem teljesen független, a munkáltatója által meghatározott körben és utasításai szerint járhat el, így rá a törvény hatályát kiterjeszteni nem lenne indokolt. A jogtanácsos csak akkor lehet érintett a pénzmosás megelőzésében, ha munkáltatója tevékenységének jellege miatt egyébként is a törvény hatálya alá tartozik (bank, biztosítótársaság stb.). A jogtanácsosi iroda pedig e törvénnyel egyidejűleg megszűnik. A jogtanácsosi iroda tagjai az ügyvédekről szóló 1998. évi XI. törvény szabályai szerint ügyvédi irodát alapíthatnak vagy tevékenységüket egyéni ügyvédként folytathatják. Megszűnik továbbá a jogtanácsos azon jogosultsága, hogy más szervezettől jogi tevékenység ellátására megbízást fogadjon el.

A 2. §-hoz

A törvény meghatározza azon kifejezéseket, melyek a törvény értelmezése, alkalmazása, illetve a büntetőjogi felelősség egyértelmű meghatározása szempontjából nélkülözhetetlenek.

Az értelmező rendelkezések között került rendezésre az egyes szolgáltatók felett állami vagy szakmai felügyeletet ellátó szervek pontos megjelölése, elkerülvén ezzel a pénzmosási szempontok alapján felügyeleti feladatokat ellátó szervek pozitív, illetve negatív hatásköri összeütközését.

A 3. §-hoz

A 3. § szabályozza a pénzmosás elleni szabályozási rendszerben kiemelkedő fontosságú azonosítási kötelezettséget, illetve az azonosítási kötelezettség teljesítése alóli kivételeket.

Különbség az 1994. évi XXIV. törvényhez képest, hogy nemcsak az ügyfelet, hanem az ügyfél nevében a szolgáltatónál eljáró meghatalmazottját, a rendelkezésre jogosultat (jogi személy, illetve jogi személyiséggel nem rendelkező társaság esetén) is azonosítani kell, legyen az tartós üzleti kapcsolat, vagy egyedi ügyleti megbízás.

A (10) bekezdés egyértelműen rögzíti a szolgáltató azon kötelezettségét, miszerint ha az ügyfél jogi személy, illetve más szervezet, akkor nemcsak annak meghatalmazottját, illetve a rendelkezésre jogosultat, képviselőt kell azonosítani, hanem magát a jogi személyt, illetve más szervezetet is.

A törvény meghatározza azokat az eseteket, amikor a szolgáltatóknak azonosítási kötelezettségüket teljesíteni kell. Az azonosítási kötelezettség három alapesete a következő:

Az (1) bekezdés tartalmazza a szolgáltató által teljesítendő azonosítási kötelezettség leggyakrabban alkalmazandó esetét, nevezetesen az üzleti kapcsolat létrejöttét. Az üzleti kapcsolat az írásban létrejövő, tartós jogviszonyokat foglalja magába.

A (2) bekezdés szerint olyan esetben szükséges a szolgáltatóval kapcsolatba lépő ügyfél azonosítása, amikor ugyan nem jön létre tartós üzleti kapcsolat, de a megkötendő ügylet értéke eléri, vagy meghaladja a 2 millió forintot. A (3) bekezdés szerint a hatályos Pmt.-ben is szereplő ún. összefüggő ügyletek esetén a (2) bekezdésben előírt 2 millió forintos értékhatárra tekintet nélkül el kell végezni az azonosítást.

Az azonosítási kötelezettség harmadik esete, ha az azonosításra az 1-2. pont alapján még nem került sor és a szolgáltató pénzmosásra utaló adatot, tényt, körülményt észlel.

Az (5)-(13) bekezdések az azonosítási kötelezettség speciális eseteinek felsorolását tartalmazzák.

Az (5) bekezdés a kaszinókra szigorúbb, az Irányelvvel összhangban lévő ügyfélazonosítási kötelezettséget ír elő. A játékkaszinónak ugyanis azonosítani kell ügyfelét a kaszinó területére való belépéskor, függetlenül attól, hogy az ügyfél milyen értékben vásárol zsetonokat.

A (6-9) bekezdés beiktatásának indoka szintén az Irányelvvel való harmonizálás volt. A nemzetközi pénzmosás tárgyában lefolytatott nyomozás során szerzett tapasztalatok azt mutatják, hogy bizonyos csoportos biztosításokat, nyugdíjbiztosításokat nem lehet eredményesen pénzmosási célra felhasználni. Ezen indokból a törvény kivonja az azonosítási kötelezettségi kör alól ezen biztosításokat, valamint az alacsonyabb értékű élet-, és nyugdíjbiztosításokat, továbbá az ún. tömegbiztosításokat.

A (11) bekezdés azt az esetet szabályozza, amikor a bekezdésben szereplő három feltétel egyidejű fennállása esetén nem kell rögzíteni az ügyfél adatait, hanem elegendő a törvény által meghatározott közokiratok bemutatásával meggyőződni arról, hogy az adatlapon szereplő ügyfél, meghatalmazott, rendelkezésre jogosult, illetve az általuk képviselt jogi személy, vagy más szervezet azonos a korábbi azonosítás során felvett személlyel, illetve szervezettel.

A (12) bekezdés mentesíti a szolgáltatót az azonosítási kötelezettség alól, amennyiben az ügyfél az ügylettel kapcsolatos fizetési kötelezettségét hitelintézetnél, saját nevén vezetett számláról teljesíti, hiszen ilyenkor azonosítása már megtörtént egy másik szolgáltatónál.

A (13) bekezdés az ún. levelezőbanki szolgáltatások igénybevételére ír elő kötelező előírásokat, nevezetesen a hitelintézet, a befektetési szolgáltató, illetve a posta csak olyan külföldi intézménnyel léphet levelezőbanki szolgáltatási jogviszonyba, amely az intézmény székhelye szerinti ország joga szerint pénzügyi intézménynek minősül. A (10) bekezdés kiveszi az azonosítási kötelezettség alól az ún. bankközi műveleteket.

A 4-5. §-hoz

A szolgáltató a 3. §-ban meghatározott esetekben köteles az ügyfél, a meghatalmazott, illetve a rendelkezésre jogosult személy, továbbá a képviselő azonosítását elvégezni. A törvény szerint az azonosítás két tevékenységből tevődik össze:

- az ügyfél, a meghatalmazott, a rendelkezésre jogosult, a képviselő személyazonosságáról meghatározott dokumentumok alapján történő meggyőződés

- a törvényben meghatározott adatok írásban történő rögzítése.

A szolgáltató azonosítási kötelezettségének teljesítése csak olyan közokiratok ügyfél által történő bemutatásával lehetséges, amelyekből megállapíthatók mindazon adatok, amelyeknek rögzítését a törvény előírja. A törvény különböző okmányok bemutatását írja elő, attól függően, hogy az azonosítandó természetes vagy jogi személy, illetve belföldi vagy külföldi. A törvény meghatározza azt az adatkört, amelynek rögzítésével az ügyfél azonosítása megfelelően megtörténhet.

A hosszabb ideig fennálló üzleti kapcsolat ideje alatt szükséges, hogy a szolgáltató ügyfeléről naprakész nyilvántartással rendelkezzen, ennek érdekében az ügyfél köteles értesíteni az adataiban bekövetkezett változásokról a szolgáltatót. Ezen kötelezettség teljesítésének elősegítése érdekében a szolgáltatónak fel kell hívnia ügyfelei figyelmét a közlésre (pl. üzletszabályzatában vagy hirdetményeiben). Amennyiben ennek az ügyfél nem tesz eleget, a következő személyes találkozáskor kell elvégezni az adatfelvételt.

A pénzügyi intézményeknek egyenlegközlő értesítésükben kell felhívniuk az ügyfelek figyelmét a változásbejelentésre, amennyiben a számlán két éve nem került sor semmiféle megbízás teljesítésére.

Ha az ügyfél adatai nem állapíthatók meg az azonosítási eljárás során, a szolgáltató köteles megtagadni az üzleti kapcsolat létesítését, ügyleti megbízás teljesítését.

Háromszázezer forint értéket elérő, illetve azt meghaladó összegű pénzváltás esetén szintén azonosítási kötelezettséget ír elő törvény, azzal az eltéréssel, hogy a bizonylaton elegendő egy szűkebb adatkör feltüntetése, de szükséges rögzíteni valamennyi adatot.

A 6. §-hoz

A tényleges tulajdonos megállapítására vonatkozó külön szabályokat tartalmazza. A tényleges tulajdonos fogalmát az értelmező rendelkezések között találhatjuk. A tényleges tulajdonos meghatározására az ügyfél írásbeli nyilatkozatával kerül sor. Az ügyfél nyilatkozatának tartalmaznia kell a tényleges tulajdonos nevét, illetve címét/székhelyét. A tényleges tulajdonos azonban nem tévesztendő össze a szolgáltatónál az ügyfél nevében eljáró megbízottal, meghatalmazottal, továbbá az ügyfél képviselőjével. A tényleges tulajdonos megnevezésekor az ügyfél arról a személyről nyilatkozik, aki az adott ügylet elvégzésére az ügyfélnek utasítást adott, függetlenül az ügyfél és a tényleges tulajdonos között fennálló jogviszony formájától.

A (3) bekezdés szerint amennyiben olyan körülmény merül fel, ami kétségessé teszi, hogy az ügyfél a tényleges tulajdonos nevében jár el, úgy a szolgáltató újabb írásbeli nyilatkozatot kér az ügyféltől. A szolgáltató köteles a birtokában lévő minden eszközzel megkísérelni a tényleges tulajdonos újraazonosítását.

A 7. §-hoz

Az Irányelvnek megfelelően a törvény kötelezi a Magyar Köztársaság határát átlépő személyeket, hogy adjanak tájékoztatást a vámhatóság számára a birtokukban lévő készpénzről, illetve más forgatható értékpapírról vagy pénzpiaci eszközről. A bejelentési kötelezettség elmulasztása szabálysértési eljárást von maga után.

A vámhatóságnak azonosítási kötelezettsége van, amennyiben pénzmosásra utaló adatot, tényt vagy körülményt észlel. Ebben az esetben az észlelő személy köteles haladéktalanul bejelentést tenni a vámhivatal parancsnokának, aki a bejelentést továbbítja az ORFK-nak. A vámhatóság köteles tíz évig megőrizni a kitöltött formanyomtatványt, illetve az azonosító és bejelentő lapot.

A 8. §-hoz

A bejelentési kötelezettséget a szolgáltató alkalmazottjának kell teljesítenie, az ún. kijelölt személy felé. Az alkalmazott a pénzmosásra utaló adat, tény, körülmény felmerülésekor, a szolgáltató által készített pénzmosás elleni szabályzat mellékletét képező bejelentőlapon tesz eleget bejelentési kötelezettségének. A bejelentőlap (formanyomtatvány) kötelező adattartalmát az a) és b) pontok határozzák meg.

A (2) bekezdés a bejelentés ORFK-nak történő továbbításáért felelős személy kijelöléséről, illetve a kijelölt személy adatainak az ORFK részére való megküldéséről rendelkezik. A kijelölt személy adatainak, illetve az adataiban történő változás megküldése szempontjából a törvény kétféle megoldást ismer. Az eltérő szabályozást az indokolja, hogy azok a szolgáltatók, amelyek 1994 óta a pénzmosás elleni törvény hatálya alá tartoznak, már megtették bejelentésüket a kijelölt személyről, így ebben az esetben akkor kell erről újra tájékoztatást küldeniük az ORFK-nak, amennyiben a kijelölt személy személyében változás történik.

Azon szolgáltatók esetében, amelyek már 1994 óta a pénzmosás elleni törvény hatálya alá tartoznak (az ún. hagyományos pénzügyi szolgáltatók: hitelintézetek, biztosítók, befektetési szolgáltatók, kaszinók), a kijelölésről, illetve a kijelölt személyének változásáról a kijelöléstől számított 5 napon belül kell tájékoztatni az ORFK-t.

A 2001. évi LXXXIII. törvénnyel a törvény hatálya alá került szolgáltatók (mint pl. könyvelők, könyvvizsgálók, adótanácsadók) esetén a kijelölt személyéről szóló tájékoztatást a szolgáltató által először észlelt pénzmosás gyanús tranzakcióról szóló bejelentéssel egyidejűleg kell megadni az ORFK felé.

A (3) bekezdés meghatározza, hogy ki a kijelölt személy a vámhatóság vonatkozásában.

A (4) bekezdés a bejelentés titkosságáról rendelkezik. A pénzmosás elleni rendszer lényegi eleme, hogy mind a bejelentés ténye, annak tartalma, mind a bejelentő személye titokban kell hogy maradjon harmadik személy előtt is (maga az ügyfél is annak minősül). Ugyanakkor a bejelentés teljesítése a kijelölt személy, illetve az ORFK felé nem minősül sem jogszabályban (bank-, értékpapír-, biztosítási-, stb. titok), sem magánjogi szerződésben foglalt titoktartási kötelezettség megsértésének.

A könyvvizsgálók vonatkozásában felmerült, hogy a Magyar Nemzeti Könyvvizsgálati Standard olyan előírást tartalmaz, mely szerint jogszabálysértés észlelése esetén a könyvvizsgálónak erre ügyfele figyelmét fel kell hívnia. Ez a kötelezettség azonban nem zárja ki azt, hogy a könyvvizsgáló bejelentési kötelezettségét teljesítse és a bejelentés tényét ügyfele előtt titokban tartsa.

A (7) bekezdés írja elő a bejelentés módját, amely a már említett formanyomtatványon írásban történik. Abban az esetben azonban, ha az írásbeli bejelentés késedelme veszéllyel járna, úgy a kijelölt személy előzetesen telefonon is megteheti a bejelentést, azzal, hogy az írásbeli bejelentést is eljuttatja az ORFK-hoz.

A 9. §-hoz

A szolgáltatók bizonyos köre számára a törvény kötelezettségként írja elő azon ügyletek teljesítésének felfüggesztését, amelyeknél olyan mértékben merül fel a pénzmosás gyanúja, hogy azonnali rendőri intézkedésre van szükség. A szolgáltató ebben az esetben köteles haladéktalanul értesíteni az ORFK-t. Amennyiben az ORFK 24 órán belül nem értesíti a szolgáltatót arról, hogy a büntetőeljárási törvényben meghatározott intézkedések bármelyikét elrendelte, a szolgáltató teljesíti a tranzakciót.

Az értesítés történhet faxon, levélben. A levélben történő kézbesítés megvalósulhat pl. futárposta és gyorspostai szolgáltatás igénybevételével.

A 10. §-hoz

A megőrzési kötelezettség körében a szolgáltató köteles az azonosítási kötelezettsége, illetve a bejelentési kötelezettsége körében keletkezett, ügyfélre, meghatalmazottra, rendelkezésre jogosultra, képviselőre illetve tényleges tulajdonosra vonatkozó adatokat, iratokat, okirati másolatokat 10 évig megőrizni, oly módon, hogy azok visszakereshetők legyenek. A 10 éves megőrzési idő, amennyiben az ügyfél tartós üzleti kapcsolatban volt a szolgáltatóval, úgy a kapcsolat megszakadásának időpontjától számítandó.

A (2) bekezdés ugyancsak 10 éves megőrzési kötelezettséget terhel a nyomozóhatóságra is.

A 11. §-hoz

A szolgáltató annak érdekében, hogy alkalmazottai az őket terhelő azonosítási és bejelentési kötelezettségeknek eleget tudjanak tenni, köteles gondoskodni arról, hogy az alkalmazottak képesek legyenek felismerni a pénzmosás gyanús eseteket. Ennek érdekében a szolgáltató köteles belső Szabályzatot készíteni, amelynek elkészítéséhez a szolgáltató felett állami vagy szakmai felügyeletet gyakorló szerv mintaszabályzat kibocsátásával nyújt segítséget. A szolgáltató által elkészített Szabályzatot az állami vagy szakmai felügyeletet gyakorló szerv hagyja jóvá. A belső Szabályzat tartalmára nézve a törvény előír kötelezően beépítendő elemeket.

A 12. §-hoz

A pénzügyminiszter irányelv közzétételével segíti az állami vagy szakmai felügyelettel nem rendelkező szolgáltatókat (ingatlanügylettel foglalkozók, könyvelők, adószakértők, okleveles adószakértők, adótanácsadók, nemesfémmel, drágakővel, ékszerrel, kulturális javakkal kereskedők) belső szabályzatuk kialakításában. Ezen szolgáltatóknak az irányelv megjelenésétől számított 90 napon belül kell Szabályzatukat megalkotniuk és az ORFK-nak megküldeniük. Az ORFK-hoz nem jóváhagyásra kell a Szabályzatokat megküldeni (eltérően az állami vagy szakmai felügyeletektől).

A 13. §-hoz

Az állami vagy szakmai felügyelettel nem rendelkező szolgáltatók esetén az ORFK ellenőrzi a Szabályzat meglétét, illetve, hogy a szolgáltatók tevékenysége megfelel-e a törvényben foglalt azonosítási, bejelentési, adat- és iratmegőrzési, valamint az alkalmazottak oktatására és képzésére vonatkozó előírásoknak. A törvényben foglalt kötelezettségek be nem tartóival szemben az ORFK intézkedést, illetve az intézkedés ismételt be nem tartása, késedelmes és hiányos teljesítése esetén pénzbírságot alkalmazhat. A bírság összege 10 000-100 000 Ft-ig terjedő összeg. Az ORFK bírságot, intézkedést alkalmazó határozatával szemben az országos rendőrfőkapitányhoz lehet fellebbezni.

Az ORFK ezen ellenőrzési jogosítványait az államigazgatási eljárásról szóló törvény rendelkezései szerint végezheti. Az (1) és a (2) bekezdés pontosan megszabja azokat a kereteket, amelyek közt az ORFK eljárhat, a helyszíni ellenőrzés során kizárólag a törvényben foglalt kötelezettségek teljesítését igazoló iratokba tekinthet be.

A 14. §-hoz

A kibővített személyi körbe tartoznak a közjegyzők és az egyéb független jogi hivatások gyakorlói is, pénzügyi vagy ingatlanügyletben történő közreműködés esetén. A törvény tárgyi hatályát úgy határozza meg, hogy az eleget tegyen az Irányelv által meghatározott követelményeknek, és az ügyvédi, valamint a közjegyzői tevékenységre vonatkozó törvényi szabályozásnak.

Az ügyvédekről szóló 1998. évi XI. törvény (a továbbiakban: Ütv.) különbséget tesz ún. „klasszikus ügyvédi tevékenység” és kiegészítő ügyvédi tevékenység között. Az Ütv. 5. § (1) bekezdése (a-e pontok) felsorolja a klasszikus tevékenységeket: az ügyfél képviseletét, a büntetőjogi védelmet, a jogi tanácsadást, az okiratszerkesztést, pénz és értéktárgy letéti kezelését. Ezek végzésére - a (2) bekezdés szerint - ellenérték fejében, rendszeresen kizárólag ügyvéd jogosult.

Az 5. § (3) bekezdése (a-f pontok) azokat a tevékenységeket sorolja fel, amelyek végzését a mai gazdasági élet követeli meg az ügyvédtől. Gyakori, hogy az ügyvéd adótanácsadói, társadalombiztosítási tanácsadási, pénzügyi és egyéb üzletviteli tanácsadási, ingatlanközvetítési, szabadalmi ügyvivői tevékenységgel egészíti ki az ügyvédi tanácsadást. E tevékenységeket az ügyvéd akkor láthatja el, ha ez irányú megfelelő végzettséggel rendelkezik.

A (3) bekezdésben felsorolt tevékenységek tekintetében azonban az ügyvédek nem tartoznak a törvény hatálya alá. Mint az az 1. §-hoz fűzött indokolásban már szerepelt, amennyiben az ügyvéd a törvény 1. § (1) bekezdés f) pontjában meghatározott ingatlanközvetítői tevékenységet, vagy az h) ponthoz sorolható adótanácsadói tevékenységet végez, úgy nem ügyvédként, hanem adótanácsadói, illetve ingatlanközvetítői minőségében eljárva tartozik a törvény hatálya alá, a törvény általános szabályai szerint.

A közjegyzőkről szóló 1991. évi XLI. törvény rendelkezései szerint a közjegyzők a következő tevékenységeket végezhetik: nemperes eljárások; közjegyzői tanúsítványok, hiteles kiadmány készítése, másolat, kivonat és bizonyítvány kiadása; közjegyzői okiratok (végrendelet) szerkesztése; okirat, pénz és érték megőrzése, közjegyző által közokiratba foglalt nyilatkozat joghatásának kiváltása érdekében eljárás a hatóságok előtt.

A törvény tárgyi hatálya csak azokat az ügyvédi és közjegyzői tevékenységi köröket öleli fel, amelyeknél felmerül a kockázata annak, hogy e jogi hivatást gyakorlók szolgáltatásaival pénzmosásra irányuló, vagy azzal összefüggő visszaélés történik.

Az alapirányelv 6. Cikkének a módosító irányelv 1. Cikke (5) bekezdésével módosított (3) bekezdésének második francia bekezdése a védelemhez való jog biztosítása és az ügyvédi titoktartás tiszteletben tartása érdekében lehetőséget ad rá, hogy a jogalkotó bizonyos esetekben mentesítse az ügyvédeket és a közjegyzőket a pénzmosási törvényben meghatározott kötelezettség alól.

A törvényi rendelkezés a mentesítési lehetőség alapján az alábbi két esetben mentesíti az ügyvédet a törvényben előírt kötelezettségek alól.

A büntetőeljárás egésze, illetve egyéb ügyekben a bírósági eljárás során megismert adatok, tények és körülmények tekintetében. A mentesség kiterjed az eljárás előkészítése során, illetve az eljárással összefüggésben megismert adatokra, tényekre és körülményekre is. A mentesség nem terjed ki a cégbírósági eljárás vagy annak előkészítése során, illetve azzal összefüggésben megismert adatokra, tényekre és körülményekre.

Azon tények vonatkozásában, amelyek az ügyvédnek büntető, illetve polgári peres eljárás során ellátandó védelem illetve képviseleti feladatok elvállalásával (ügyvédi meghatalmazás elfogadása) kapcsolatban, továbbá polgári peres, illetve nem peres eljárások esetén az eljárás megindításának szükségességével kapcsolatban adott jogi tanácsadás során jutott a tudomására.

Az Ütv. 8. §-a alapján az ügyvédet titoktartási kötelezettség terheli minden olyan tényt és adatot illetően, amelyről a hivatásának ellátása során szerzett tudomást. E kötelezettség független az ügyvédi megbízási jogviszony fennállásától és az ügyvédi működés megszűnése után is fennmarad. A titoktartási kötelezettség kiterjed az ügyvéd által készített és a birtokában levő egyéb iratra is, ha ez a titoktartás körébe tartozó tényt, adatot tartalmaz. Az ügyvédnél folytatott hatósági vizsgálat során az ügyvéd nem tárhatja fel a megbízójára vonatkozó iratokat és adatokat, de a hatóság eljárását nem akadályozhatja. A megbízó, a jogutódja és a törvényes képviselője a titoktartási kötelezettség alól felmentést adhat. Az olyan tényről és adatról, amelyről mint védő szerzett tudomást, az ügyvéd és az alkalmazott felmentés esetén sem hallgatható ki tanúként.

A közjegyzői törvény alapján a közjegyzőt az eljárás során tudomására jutott adat és tény tekintetében titoktartási kötelezettség terheli, e kötelezettsége a közjegyzői működésének megszűnése után is fennmarad. A fél, jogutódja és törvényes képviselőjük a titoktartási kötelezettség alól felmentést adhat.

A törvény céljával lenne ellentétes, ha a titoktartási kötelezettség akadályozná meg az ügyvédet és a közjegyzőt bejelentési kötelezettségének teljesítésében. A törvény szerint ezért az ügyvéd és a közjegyző bejelentési kötelezettségének teljesítése nem tekinthető a külön törvényen alapuló titoktartási kötelezettsége megsértésének.

A 15. §-hoz

Az alapirányelv 6. cikkének a módosító irányelv 1. Cikke (5) bekezdésével módosított (3) bekezdésének első francia bekezdése szerint a jogalkotó kijelölheti az ügyvédek és a közjegyzők önkormányzati szerveit is a bejelentések fogadására. Ebben az esetben szabályoznia kell az önkormányzati szerv és a pénzmosás elleni küzdelemért felelős hatóságok együttműködését. A rendelkezés ennek alapján rendezi a bejelentési kötelezettség teljesítésének szabályait. Az ügyvéd és a közjegyző a bejelentését annál a területi kamaránál teljesíti, amelynek tagja. Alkalmazottaik a bejelentést a munkáltatói jogokat gyakorló ügyvédnél, illetve közjegyzőnél teszik meg, aki azt haladéktalanul továbbítja a területi kamarának. Így a munkáltatói jogokat gyakorló ügyvéd, illetve közjegyző is megismeri a pénzmosásra utaló adatot, tényt, illetve körülményt. Az ügyvédi iroda alkalmazottja a taggyűlés által kijelölt személynek teszi meg a bejelentést, aki azt haladéktalanul továbbítja annak a kamarának, amely az irodát nyilvántartásba vette. A kamarához tett bejelentéseket a kamara által kijelölt személy továbbítja.

A törvény 11. §-ának (2) bekezdése értelmében a törvény hatálya alá tartozó személyek és szervezetek kötelesek belső szabályzatot készíteni. A belső szabályzat kidolgozásához a szakmai felügyeletet gyakorló szerv iránymutatásokat és mintaszabályzatokat bocsát rendelkezésükre. A közjegyzői és az ügyvédi kamarákra vonatkozó külön törvényi rendelkezések alapján e feladatot a Magyar Országos Közjegyzői Kamara, illetve a Magyar Ügyvédi Kamara látja el. A szabályzatot, illetve az iránymutatást az igazságügyminiszter hagyja jóvá. Az igazságügyminiszter, hasonlóan az általa jóváhagyott más szabályzatokhoz, kizárólag azt vizsgálhatja, hogy a szabályzat megfelel-e a jogszabályok előírásainak.

-----STARTING---POINT---VEGE---

A 16. §-hoz

A törvény rendelkezéseire való felkészülés miatt a törvényalkotó megfelelő határidőt hagyott (90 nap) a szolgáltatók számára, hogy az állami vagy szakmai felügyeleti szervek által kibocsátott mintaszabályzat, valamint a pénzügyminiszter által rendelkezésre bocsátott irányelv alapján elkészítsék belső pénzmosás ellenes szabályzatukat.

Azon szolgáltatóknak, amelyek rendelkeznek állami vagy szakmai felügyelettel és tevékenységüket a törvény hatályba lépését követően kezdik meg, az e törvényben meghatározott felügyeleti szerveknek kell megküldeniük belső szabályzatukat jóváhagyás céljából. Azon szolgáltatóknak, amelyek már a törvény hatálybalépése előtt megkezdték működésüket, a törvény 90 napos határidőt biztosít a már meglévő szabályzatuk átdolgozására, amelynek ellenőrzését a hatáskörrel bíró felügyeleti szervek jogosultak ellenőrizni. Az átdolgozott szabályzatokat nem kell ismét beküldeni jóváhagyásra az állami vagy szakmai felügyeleti szerveknek. Az állami vagy szakmai felügyeleti szervek ellenőrzéseik során vizsgálják meg a felügyeletük alatt álló szolgáltatók átdolgozott szabályzatát.

E törvény hatálybalépésekor ügyvédi tevékenységet folytatók a 16. § (4) bekezdésében meghatározott időpontig kötelesek belső szabályzataikat kidolgozni.

Az állami, illetve szakmai felügyelettel nem rendelkező szolgáltatók vonatkozásában a felügyeletet e törvény hatálybalépését követően az Országos Rendőr-főkapitányság látja el. Így a felügyelettel idáig nem rendelkező szolgáltatók újonnan megalkotott, illetve a törvény rendelkezéseinek megfelelően átdolgozott már meglévő Szabályzataikat az ORFK-nak kötelesek a megadott 90 napos határidőn belül megküldeni.

A 17. §-hoz

Az 1. §-hoz adott indokolás szerint a 6. és 7. bekezdéseiben szerepel, hogy a jogtanácsosi iroda megszűnik. A törvény hatályba lépésével egyidejűleg köteles felfüggeszteni tevékenységét, a megszűnés időpontja e törvény erejénél fogva 2003. december 31.

A 18. §-hoz

Az új Pmt. hatálybalépését követően hatályon kívül helyezésre kerül az 1994. évi XXIV. törvény, illetve a végrehajtására kibocsátott kormányrendelet és azok valamennyi módosítása, azzal, hogy rendelkezéseiket a szolgáltatóknak a 16. §-ban meghatározottak szerint meglévő Szabályzataik átdolgozásáig, illetve új Szabályzataik kidolgozásáig alkalmazniuk kell.

A 19. §-hoz

Az új törvény felelősségi rendszerének és terminológiájának megfelelően módosítani szükséges a Btk. 303/B. § pénzmosással kapcsolatos bejelentés elmulasztásának tényállását, oly módon, hogy az tükrözze a Pmt. bejelentési kötelezettségének elmulasztásáért fennálló büntetőjogi felelősséget.

Módosítani szükséges továbbá a szerencsejáték szervezéséről szóló törvény 7. § (4) bekezdését, mivel a Szerencsejáték Felügyelet nem rendelkezett olyan egyértelmű jogosítvánnyal, ami alapján ellenőrizhette a játékkaszinók tevékenységét pénzmosási szempontból.

A 20. §-hoz

A jogalkalmazás elősegítése érdekében szükséges kimondani, hogy ahol más jogszabályok a korábbi törvényre utalást tartalmaznak, az alatt a továbbiakban ezt a törvényt kell érteni.

A 21. §-hoz

A Magyar Köztársaság és az Európai Közösségek és azok tagállamai között társulás létesítéséről szóló, Brüsszelben 1991. december 16-án aláírt Európai Megállapodás kihirdetéséről szóló 1994. évi I. törvény (a továbbiakban: Társulási megállapodás) alapján Magyarország a Közösségbe történő gazdasági és jogi integrációjának egyik alapvető előfeltétele az ország jelenlegi és jövőbeni jogszabályainak a Közösség jogszabályaihoz történő közelítése.

Az általános indoklásban részletesen kifejtetteknek megfelelően hivatkozik a törvény a pénzmosás elleni 91/308/EGK EU irányelvre, illetve annak módosítására.