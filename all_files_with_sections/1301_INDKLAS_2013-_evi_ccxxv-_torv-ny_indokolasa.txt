2013. évi CCXXV. törvény indokolása

a megváltozott munkaképességű személyek ellátásairól és egyes törvények módosításáról szóló 2011. évi CXCI. törvény módosításáról

-----STARTING---POINT---ALTALANOS--- 

A megváltozott munkaképességű személyek ellátásairól és egyes törvények módosításáról szóló 2011. évi CXCI. törvény (a továbbiakban: Mmtv.) 2012. január 1-jei hatálybalépéssel szabályozza a megváltozott munkaképességű személyek ellátásait. A törvény hatálybalépésével meghatározásra kerültek a komplex minősítésre, a megváltozott munkaképességű személyek foglalkoztatásának támogatására vonatkozó rendelkezések, és 2012. július 1-jétől megkezdték működésüket a rehabilitációs szakigazgatási szervek. A törvény az Mmtv. hatálybalépését követően eltelt időszakban a gyakorlatban felmerült módosításokat tartalmazza.

A törvény érinti a rokkantsági ellátásban részesülők keresőtevékenységére vonatkozó szabályozást, a rokkantsági/rehabilitációs ellátás megállapításához szükséges előzetes biztosítási idő újraszabályozását, valamint kitér a megváltozott munkaképességű személyek ellátásaival kapcsolatos felelősségi szabályokra, a külföldi szerv által folyósított azonos célú ellátások rendszeres pénzellátásként való figyelembe vételére. Pontosítja ezen túl a rehabilitációs hozzájárulás fizetési kötelezettséggel érintett munkáltatói és személyi kört.

-----STARTING---POINT---RESZLETES---

Az 1. §-hoz

Az Mmtv. 1. § (2) bekezdés 10. pontjának módosításával egyértelművé tehető az a jogalkotói szándék, hogy rendszeres pénzellátásként kell figyelembe venni a szociális biztonsági tárgyú nemzetközi egyezmények, továbbá az uniós rendeletek alapján külföldi szerv által folyósított azonos típusú ellátásokat.

A 2. §-hoz

A megváltozott munkaképességű személyek ellátásaira való jogosultság megállapításához - egyéb feltételek teljesülése mellett - öt éven belül 1095 nap biztosítási idő megléte szükséges.

Ugyanakkor előfordul, hogy a kérelmező hosszú, esetenként több évtizedes biztosítási előzménnyel rendelkezik, azonban a kérelem benyújtását megelőző öt éven belül nem rendelkezik 1095 nap előzetes biztosítási idővel. A probléma legnagyobb arányban a 45-60 év közötti személyek esetén jelentkezik, ugyanakkor esetükben feltételezhető az, hogy a korábbi időszakokban rendelkeznek előzetes biztosítási idővel. Annak biztosítása érdekében, hogy a megváltozott munkaképességű személyek ne maradjanak rendszeres ellátás nélkül, indokolt az előzetes biztosítási időre vonatkozó szabályozás módosítása, mely igazságosabbá teszi az ellátórendszert.

A 3. §-hoz

A rehabilitációra nem javasolt megváltozott munkaképességű személyek számára biztosított rokkantsági ellátás mellett végzett kereső tevékenység esetén a folyósítás megszüntetésre kerül, ha a kereső tevékenységből származó jövedelem három havi átlagában meghaladja a minimálbér havi összegének 150%-át, 2013-ban 147 000 Ft-ot. Abban az esetben, ha az ellátásban részesülő, kereső tevékenységet folytató személy egy évben egyszer a minimálbér másfélszeresét lényegesen meghaladó többletjuttatásban részesül, például jubileumi jutalmat, végkielégítést, vagy egyéb rendkívüli juttatást kap, megszűnik az ellátásra való jogosultsága, azonban a rendes havi jövedelme nem változik.

Ennek elkerülése érdekében indokolt, hogy a rokkantsági ellátás melletti kereső tevékenység folytatása esetén az ellátásra való jogosultság csak akkor szűnjön meg, ha a kereső tevékenységből származó jövedelem három hónapon keresztül meghaladja a minimálbér 150%-át. A törvény pontosítja az egyéni vállalkozókra vonatkozó szabályozást is.

A 4-7. §-hoz

A megváltozott munkaképességű személyek ellátásai az egészségbiztosítás pénzbeli ellátásai, ugyanakkor magukon hordozzák a folyamatosan, de legalábbis hosszú távon folyósított ellátások, mint a nyugellátások sajátosságait is. Az ellátás jogalap nélküli igénybe vételére, a felelősségre, az ellátások visszakövetelésére, megtérítésére vonatkozóan a jelenleg hatályos szabályozás a kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) vonatozó rendelkezéseit rendeli alkalmazni. Ugyanakkor a gyakorlati tapasztalat igazolta az Ebtv.-től való eltérések szükségességét. A törvény ezen szükséges eltérések meghatározását tartalmazza.

A 8. és 13. §-hoz

A rehabilitációs hatóság feladatai közé tartozik a rehabilitációs szolgáltatásokhoz történő hozzáférés biztosítása, ennek keretében pl. rehabilitációs célú munkaközvetítést végez. A módosítás alapján létrejövő nyilvántartás szükséges ahhoz, hogy a rehabilitációs hatóság ezt a feladatát hatékonyan tudja ellátni. Az állami foglalkoztatási szerv nyilvántartásával létrejövő közvetlen adatkapcsolat pedig biztosítja, hogy a munkaügyi szervezet egyes területei közvetlen módon hozzáférjenek a feladatellátáshoz elengedhetetlenül szükséges, naprakészen vezetett nyilvántartásban szereplő adatokhoz. Az adatkapcsolat törvényi feltételeinek megteremtése érdekében a foglalkoztatás elősegítéséről és a munkanélküliek ellátásáról szóló 1991. évi IV. törvényt is szükséges módosítani.

A 9. §-hoz

A szakasz a rehabilitációs hozzájárulás fizetésével kapcsolatos pontosító jellegű rendelkezést tartalmaz. Rendezi a rehabilitációs hozzájárulás teljesítésére vonatkozó rendelkezéseket azon megváltozott munkaképességű munkavállalók vonatkozásában is, akik többes munkaviszonyban állnak.

A 10. §-hoz

Az Mmtv. hatályos rendelkezései értelmében a rehabilitációs járadék - amely az ellátórendszer átalakítását megelőzően a rehabilitálható, III. csoportos rokkantak ellátása volt - folyósítását követően megállapított megváltozott munkaképességű személyek ellátásának összegét, amennyiben kereső tevékenységből származó jövedelem nem volt, a minimálbér alapulvételével kell számítani.

Ennek eredményeként számos esetben előfordul, hogy noha az érintett személy egészségi állapota romlott, az ellátás összege lényegesen kevesebb, mint a korábban folyósított rehabilitációs járadék összege.

A módosítás értelmében a megváltozott munkaképességű személyek ellátásának összege - figyelembe vehető jövedelem hiányában - úgy kerül megállapításra, hogy a rehabilitációs járadék összegének 140%-át kell alapul venni az új ellátási összeg kiszámításakor. A módosítás indoka az, hogy a rehabilitációs járadékot kizárólag a III. csoportos rokkantnak minősített személyek kapták. Azok, akiknek rehabilitációja nem volt javasolható, nem rehabilitációs járadékban, hanem rokkantsági nyugdíjban részesültek, jelenleg - életkoruktól és rehabilitálhatóságuktól függően - rokkantsági vagy rehabilitációs ellátásban részesülhetnek. Amennyiben a rehabilitációs járadék időszaka alatt a rehabilitáció nem volt sikeres, úgy számukra is indokolt biztosítani a magasabb összegű ellátást.

Amellett, hogy a törvény a foglalkozási rehabilitáció sikeressége érdekében biztosítja a rehabilitációs járadékban részesülők számára a támogatott foglalkoztatásban való részvétel további lehetőségét, biztosítja azt is, hogy az ellátási összeg emelkedjen.

A 11. §-hoz

A foglalkozási rehabilitáció sikeressége érdekében szükséges biztosítani a támogatott foglalkoztatásban való részvételét azoknak is, akik rehabilitációs járadékban részesülnek.

Tekintettel arra, hogy a rehabilitációs járadék egy kifutó ellátás, a törvény az Mmtv. - a támogatott foglalkoztatásban résztvevők tekintetében átmeneti szabályozást tartalmazó - 38. § (3) bekezdését módosítja.

A 12. §-hoz

Szövegcserés módosítások.

A 14. §-hoz

Hatályukat vesztő rendelkezések.

-----STARTING---POINT---VEGE---

A 15. §-hoz

A törvény 2014. január 1-jével történő hatálybalépését határozza meg.