2000. évi LVII. törvény indokolása

a férfi és a női munkaerőnek egyenlő értékű munka esetén járó egyenlő díjazásáról szóló, a nemzetközi munkaügyi konferencia 1951. évi 34. ülésszakán elfogadott 100. számú Egyezmény kihirdetéséről

Indokolás

A Nemzetközi Munkaügyi Szervezet alapvető jogokat érintő egyezményei közül a nemek alapján történő megkülönböztetés tilalmát a féri és a női munkaerőnek egyenlő értékű munka esetén egyenlő díjazásáról szóló, 1951. június 29-én elfogadott 100. számú Egyezmény fogalmazza meg.

Az Egyezmény rendelkezései értelmében a Nemzetközi Munkaügyi Szervezet minden tagállama köteles biztosítani, hogy a férfi és a női munkaerőt egyenlő értékű munka esetén egyenlő díjazás illesse meg. Az Egyezmény meghatározza a díjazás, az egyenlő értékű munka esetén járó egyenlő díjazás fogalmát, valamint előírja azokat a rendelkezéseket, amelyekkel az egyenlő díjazáshoz való jog érvényesítését a tagállam előmozdítani köteles.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1956. június 8. napján ratifikálta. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a tagállam megerősítő okiratát nyilvántartásba vették. Ennek megfelelően Magyarországon rendelkezéseit 1957. június 8. napjától kell alkalmazni.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-nak első bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni.