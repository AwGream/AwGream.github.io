2009. évi CXL. törvény indokolása

a bányászatról szóló 1993. évi XLVIII. törvény módosításáról

-----STARTING---POINT---ALTALANOS--- 

A víz a legfontosabb természeti erőforrásaink egyike. Ezen kincs megőrzésének biztosítása sürgető, és határozott lépéseket kívánó feladat. Az éghajlatváltozás következtében várhatóan számolnunk kell a hazai vízforrások mennyiségének csökkenésével.

Ez még fontosabbá teszi a meglévő víztartalékok minőségének megóvását és javítását, ami az Európai Unió Víz Keretirányelvének is egyik fő célja. Magyarország felszíni vizei tekintetében szélsőségesen kiszolgáltatott a szomszédos országoknak, ahonnan vizeink mintegy 95 százaléka érkezik. Elsődleges érdekünk, hogy régiónkban kezdeményezői és elősegítői legyünk egy olyan vízpolitika kialakításának, mely felelősen bánik ezzel a korlátos erőforrással, és biztosítja a jó minőségű ivóvíz rendelkezésre állását a ma élő és a jövő nemzedékek számára.

Az élővizek szennyező forrásainak felszámolásában az elmúlt évtizedekben jelentős előrelépések történtek a kommunális és ipari szennyvíz-kezelés területén. Ahhoz, hogy ezek az erőfeszítések ne válhassanak semmivé egy váratlan esemény következtében, elengedhetetlen, hogy megelőzzük az olyan tevékenységek megvalósulását, amelyek súlyos kockázatot jelentenek a felszíni vizek minőségére nézve. Ilyen kockázatos tevékenységnek kell tekintenünk a ciánvegyületek alkalmazásával folytatott bányászati eljárásokat. Hogy ezek mekkora veszélyt jelenthetnek, azt hazánknak a 2000. évi nagybányai balesetet követő tiszai szennyezés nyomán közvetlenül kellett megtapasztalnia. Annak érdekében, hogy ehhez hasonló balesetek ne ismétlődhessenek meg, ki kell mondani, hogy ennek a bányászati technológiának az alkalmazása nem kívánatos a Magyar Köztársaság területén. Más országok - pl. Csehország - éppen a tiszai ciánszennyezés tapasztalataiból okulva ezt a lépést már korábban megtették (Csehország a 1988. évi XLIV. törvény, azaz a bányászati törvény 2002-es módosításával).

Tekintettel a ciánt és cianidokat felhasználó bányászati technológiák jelentős környezeti kockázatára indokoltnak látjuk, hogy az Országgyűlés a Tiszát ért 2000. évi szennyezés 10. évfordulóján rendelkezzen ennek a bányászati technológiának a betiltásáról.

-----STARTING---POINT---RESZLETES---

Az 1. §-hoz

A jelenlegi technológiai eljárások mellett a cianid-vegyületek előállítása, szállítása és bányászatban való felhasználása során az elfogadhatónál nagyobb mértékű környezeti kockázatok jelentkeznek. Ezen veszélyek megelőzése érdekében szükséges a cián, illetve a cianid-vegyületek bányászatban történ ő alkalmazásának betiltása.

-----STARTING---POINT---VEGE---

A 2. §-hoz

Hatályba léptető rendelkezés. A cianidos technológia jelentette veszélyek megszüntetése sürgős feladat, ezért indokolt a folyamatban lévő bányászati tevékenységekre is e törvény rendelkezéseit alkalmazni.