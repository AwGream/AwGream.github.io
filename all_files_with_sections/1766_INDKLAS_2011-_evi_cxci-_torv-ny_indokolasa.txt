2011. évi CXCI. törvény indokolása

a megváltozott munkaképességű személyek ellátásairól és egyes törvények módosításáról

-----STARTING---POINT---ALTALANOS--- 

A törvény a megváltozott munkaképességű személyek számára biztosított ellátások egységes rendszerét hozza létre, melynek célja az, hogy megteremtse a feltételeket a megváltozott munkaképességű személyek megmaradt, fejleszthető képességeire épülő foglalkoztatás központú rehabilitációjának, társadalmi reintegrációjának, foglalkoztatásának elősegítésére.

A törvény tartalmazza emellett a kieső jövedelem miatti keresetpótlás érdekében szükséges egészségbiztosítási pénzbeli ellátásokra és rehabilitációs szolgáltatásokra, a foglalkoztatáshoz nyújtott támogatásokra vonatkozó szabályozást is. Az ellátórendszer egységességét fejezi ki az, hogy - az egészségi állapot, foglalkoztathatóság, rehabilitálhatóság mértékét figyelembe véve - azonos alapelveken működő egészségbiztosítási pénzbeli ellátásokban részesülhetnek mindazok, akiknek egészségi állapota 60%-os, vagy attól kisebb mértékű, és munkavégző képességük megváltozása miatt kereső tevékenységet nem tudnak folytatni. Ez jelentős előrelépés a jelenlegi ellátórendszerhez képest, ahol a 40-50%-os egészségkárosodással rendelkezők nyugdíjszerű szociális ellátásokban részesültek, míg az 50%-feletti mértékben egészségkárosodottak - az egyéb jogosultsági feltételek teljesülése esetén - rokkantsági nyugellátásra szerezhettek jogosultságot.

Az egészségkárosodott személyek ellátórendszere az elmúlt évtizedek alatt széttagolttá vált, a különböző típusú ellátások eltérő szabályozás és fogalmi keretek mellett nyújtottak segítséget az egészségkárosodott, megváltozott munkaképességű személyek számára, és eltérő mértékben tartalmaztak rehabilitációs, a munkaerő-piacra való visszatérést segítő és ösztönző elemeket. A jelenleg működő ellátórendszer a pénzbeli ellátások tartós igénybevételére és nem a rehabilitációra, az ellátás folyósítása nélküli munkavégzésre ösztönöz.

A törvény fő alapelve ennek a szemléletnek a tartós és hatékony megváltoztatása, a rehabilitáció előtérbe helyezése annak érdekében, hogy a megváltozott munkaképességű személyek hatékonyabb segítséget kapjanak a munkavállaláshoz, a keresőtevékenység végzéséhez, amellyel saját és családjuk fenntartásáról gondoskodni képesek. Mindez hozzájárulhat az állami gondoskodás lehetőségeitől való függőség megszüntetéséhez, az egyenlő esélyek biztosításához, lehetőséget teremtve a tejes értékű munka végzésére, az önfenntartásra, az életszínvonal növelésére.

A rehabilitáció fontosságát fejezi ki a törvényben az is, hogy szakítva az eddigi gyakorlattal az egészségkárosodás százalékos mértékének meghatározása helyett az ellátásokra való jogosultság alapja a megtartott egészség mértékén és a rehabilitációra, foglalkoztatásra való egyéni esélyeken, és azok irányának meghatározásán alapuló komplex vizsgálat. Ennek érdekében a törvény az egészség fogalmát is komplexen kezeli, figyelembe véve az egyén fizikai, mentális és szociális körülményeit is.

Mindezek érdekében a törvény két fő hangsúlyos területet tartalmaz. Egyrészt tartalmazza a kieső jövedelem pótlását célzó pénzbeli ellátásokat, másrészt pedig a rehabilitációt segítő szolgáltatásokat.

Az első fő területet az új minősítési rendszeren alapuló jövedelempótló pénzbeli ellátások jelentik. A korábbi évek széttagolt rendszerétől eltérően a keresőtevékenységet folytatni már nem tudó megváltozott munkaképességű személyek számára két ellátási forma biztosítja a kieső jövedelem pótlását.

Az orvosi, foglalkoztatáspolitikai és szociális szempontokon alapuló minősítéstől függően a rehabilitációra, foglalkoztatásra javasolható személyek számára a rehabilitáció időtartamára, de legfeljebb három évre a rehabilitációs ellátás, a rehabilitációra, foglalkoztatásra nem javasolható személyek számára a jogosultsági feltételek fennállásáig a rokkantsági ellátás kerülhet megállapításra.

A törvény a jelenleg is érintett ellátásokban - rokkantsági, baleseti rokkantsági nyugdíj, rendszeres szociális járadék, átmeneti járadék - részesülő személyek számára biztosítja a szerzett jogok érvényesülését, a rehabilitálhatóság és foglalkoztathatóság szempontjait figyelembe véve kezeli az érintett ellátási csoportokat, szem előtt tartva a létbiztonságot. Az átalakítás legnagyobb mértékben a nyugdíjkorhatár betöltése előtt több mint öt évvel álló személyek közül azokat érinti, akiknek a jelenlegi, egészségkárosodáson alapuló rendszerben legfeljebb hetven százalékos mértékű egészségkárosodást állapítottak meg.

A másik fő terület a rehabilitációs szolgáltatások rendszere, melyek a jelenleg is elérhető európai uniós programokból és hazai forrásokból finanszírozott, foglalkoztatást elősegítő támogatások, a Start munka program, illetve az új lehetőségként bevezetésre kerülő Rehabilitációs kártya.

A rehabilitációs ellátásban részesülők foglalkoztatási támogatásának új, egyszerűen alkalmazható, kevés adminisztrációt igénylő formája kerül bevezetésre, a munkáltatót érintő terhek alóli kedvezményt nyújtó Rehabilitációs kártya formájában.

A már jelenleg is létező, és a munkáltatókat a megváltozott munkaképességű személyek foglalkoztatására ösztönző rehabilitációs hozzájárulás szabályozása is a törvény részét képezi a célok elérése érdekében. Eddig a foglalkoztatás elősegítéséről és a munkanélküliek ellátásáról szóló 1991. évi IV. törvényben (a továbbiakban: Flt.) volt szabályozva a rehabilitációs hozzájárulási kötelezettség teljesítésének szabályrendszere. Tekintettel arra, hogy ez a szabályozási terület a megváltozott munkaképességű munkavállalók foglalkoztatásával kapcsolatos szabályokat tartalmaz, célszerű, hogy ez a szabályrendszer a továbbiakban e törvény keretei közé kerüljön át. Változik a rehabilitációs hozzájárulás szabályainak alkalmazása során használt megváltozott munkaképességű személyek fogalmi köre, szűkül a szakvélemény, szakhatósági állásfoglalás melletti kedvezményre jogosító feltételek száma. Új elemként kerül szabályozásra a rehabilitációs hozzájárulás fizetési kötelezettség teljesítésének kiváltási lehetősége.

A megváltozott munkaképességű munkavállalókat foglalkoztató munkáltatók minősítésének, akkreditációjának rendszere is új alapokra épül. Egységes akkreditációs rendszer kerül bevezetésre, amely megnyitja az akkreditációs tanúsítvány megszerzésének lehetőségét és a támogatásokhoz való hozzájutás feltételeinek teljesítését minden - a kormányrendeletben részletezett követelménynek megfelelő - munkáltató előtt.

A törvény tartalmazza a foglalkoztatási törvénynek kisebb terjedelmű módosítását. Annak a célnak a szem előtt tartása érdekében, hogy az álláskereső részére ellátás helyett elsősorban munkát kell biztosítani, a törvény a hatályos szabályozásnál kedvezőbb mértékben állapítja meg a foglalkoztatás bővítését célzó bértámogatás mértékét, ha a munkaadó szociális szövetkezet. Úgyszintén ennek a célnak szem előtt tartása érdekében a törvény a munkaerőpiaci képzéshez nyújtható keresetpótló juttatás mértékét a hatályos szabályozással szemben nem kötelező legkisebb munkabérhez, hanem a közfoglalkoztatási bérhez viszonyítottan állapítja meg. Az előzőekben foglaltakon túlmenően a törvény rendelkezéseinek alkalmazása során szerezett tapasztalatok alapján szükségessé vált kisebb pontosításokat tartalmaz. Módosítja a törvény rendelkezéseit annak érdekében, hogy az önkéntes tartalékos katonai szolgálat teljesítése ne jelentsen hátrányt az álláskeresési járadékra való jogosultsági idő megállapításánál, továbbá, hogy ilyen esetben az álláskeresési járadék folyósítása ne megszüntetésre, hanem szüneteltetésre kerüljön.

A munkáltatókkal kialakítandó új típusú, elsősorban a közigazgatás szolgáltató jellegére, a vállalkozások hatékony működésének elősegítésére épülő kapcsolatrendszer szükségessé teszi a munkavédelmi ellenőrzés hatásköri és intézkedési rendszerének átgondolását.

A hatásköri szabályok pontosítása mellett szükségessé vált az intézkedési rendszer - ezen belül elsődlegesen a munkavédelmi bírság kivetése és felhasználása szabályainak - felülvizsgálata is, figyelemmel a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 2010. január 1-jétől hatályos - a 94. § rendelkezéseit érintő - módosításával és a kis- és középvállalkozásokról, fejlődésük támogatásáról szóló 2004. évi XXXIV. törvény (a továbbiakban: Kkv.) 2011. január 1-jétől hatályos módosításával való összhang megteremtésére.

Az intézkedési rendszer felülvizsgálatának kiemelt eleme annak egyértelmű rögzítése, hogy a munkavédelmi hatóság számára csak a súlyos munkavédelmi veszélyeztetés fennállása esetén van lehetőség a munkavédelmi bírság azonnali megállapítására.

A törvény a bírság mértékének a kötelezett személye szerinti megkülönböztetésével, valamint a mérlegelési körülmények egyértelművé tételével a kis- és középvállalkozások terheinek csökkentését tűzi ki céljául.

A törvény továbbá számos olyan, önmagában ugyan kisebb jelentőségű módosítást tartalmaz, amelyek összességükben a kis- és középvállalkozások adminisztratív terheinek érzékelhető csökkenését eredményezik.

A törvény mindezeken túlmenően a hatósági jogalkalmazás tapasztalataiból merítve, a hatékony és ezáltal eredményes munkavédelmi hatósági feladatellátáshoz szükséges módosításokat, továbbá egyes jogszabályhelyek egyszerűbb, kereszthivatkozásoktól, illetve az előírások megismétlésétől mentes megfogalmazását tartalmazó rendelkezéseket állapít meg.

Az Alkotmánybíróság 39/2011. (V. 31.) AB határozata megállapította, hogy a jogalkotó mulasztásban megnyilvánuló alkotmányellenességet valósított meg azáltal, hogy nem teremtette meg a cselekvőképtelen nagykorú személyek munka- vagy egyéb jogviszonyon alapuló foglalkoztatásának törvényi feltételeit és garanciáit és felhívta az Országgyűlést, hogy jogalkotói feladatának 2011. december 31-ig tegyen eleget. A törvény e kötelezettség végrehajtását szolgálja azzal, hogy sajátos (különös) szabályokat hoz létre az érintett személyi kör esetében és ezzel - e foglalkoztatási forma kiegyensúlyozott szabályainak megteremtésével - támogatni kívánja a cselekvőképtelen személyek munkaviszonyban való foglalkoztatását.

A törvény Munka Törvénykönyvét érintő egyéb rendelkezései a hatályos szabályozás kiegészítésével, az Európai Tanács 2010. március 8-i, a BUSINESSEUROPE, az UEAPME, a CEEP és az ESZSZ által a szülői szabadságról kötött, felülvizsgált keretmegállapodás végrehajtásáról és a 96/34/EK irányelv hatályon kívül helyezéséről szóló 2010/18/EU irányelvvel történő jogharmonizációs kötelezettségnek kívánnak megfelelni.

A törvény hatékonyabbá teszi a főbb tevékenységi körök, szakmák, ágazatok ellenőrzési rendszerét. Az államigazgatás hierarchikus rendszeréből adódóan a munkaügyi hatóság hatékonyabban, gyorsabban és egyszerűbben tud reagálni a foglalkoztatásban bekövetkező nem kívánatos folyamatokra.

A törvény célja a munkaügyi hatóság hatáskörének szűkítésével a szabálysértésekre vonatkozó párhuzamos hatáskörök és a párhuzamos bírságolás elkerülése. Ezért megszűnik a munkaügyi hatóság szabálysértési jogköre.

A törvény kisebb terjedelemben, de néhány kérdésben koncepcionálisan módosítja a szociális igazgatásról és szociális ellátásokról szóló 1993. évi III. törvényt (a továbbiakban: Szt.), a gyermekek védelméről és a gyámügyi igazgatásról szóló 1997. évi XXXI. törvényt (a továbbiakban: Gyvt.) és a családok támogatásáról szóló 1998. évi LXXXIV. törvényt (a továbbiakban: Cst.).

Az Szt. pénzbeli támogatásokat szabályozó részének módosítását elsősorban a természetben nyújtott segélyek arányának növelése, továbbá a szociális ellátásban részesülő személyek együttműködési kötelezettségének erősítésére irányuló szándék indokolja.

Az Szt. szerinti pénzbeli ellátások közül az időskorúak járadéka, a foglalkoztatást helyettesítő támogatás, továbbá az ápolási díj nem nyújtható természetben. A természetben történő nyújtás lehetőségének megteremtése a foglalkoztatást helyettesítő támogatás vonatkozásában - tekintettel a támogatások hasonló jellegére - a rendszeres szociális segélynél már meglévő szabálynak megfelelően (azaz a családban élő védelembe vett gyermekre tekintettel, a támogatás célhoz kötöttségének biztosítása érdekében) indokolt.

Az Szt. 2011. szeptember 1-jétől hatályos módosítása nyomán a lakásfenntartási támogatást elsősorban természetbeni szociális ellátás formájában kell nyújtani az arra jogosult háztartások számára. A természetbeni forma elsődlegességének célja a támogatás megfelelő felhasználásának szavatolása. Az ellátás természetben történő nyújtásának eljárási részletszabályai mind ez idáig nem kerültek központi szinten meghatározásra. Feltehetően ez az egyik oka annak, hogy jelenleg a megállapított lakásfenntartási támogatások összegének mindössze 30%-a kerül természetben biztosításra. A módosítás újabb lépést tesz a természetbeni forma preferálása felé azáltal, hogy meghatározza a szolgáltató és az önkormányzat közötti, az ügyfél pontos azonosításához szükséges adatcsere tartalmát.

A törvény részét képezi az Szt. személyes gondoskodást nyújtó szociális szolgáltatásokra vonatkozó egyes szabályainak módosítása. A módosítások közül kiemelendő, hogy a teljes önköltség megfizetése mellett lehetővé válik az idősek otthonába gondozási szükséglet vizsgálata nélküli bekerülés a férőhelyszám 15%-ának erejéig.

A költségvetési források indokolatlan kiáramlásának megakadályozását szolgálja a szociális, gyermekjóléti és gyermekvédelmi intézmények egyházi fenntartásba adásának korlátozása az egyházi kiegészítő támogatás megfizetése alóli mentesülés megszüntetésével.

A törvény hangsúlyos módosítása továbbá, hogy a nem állami házi segítségnyújtást biztosító szolgáltatók - ide nem értve az egyházi fenntartásúakat - a jövőben csak akkor kaphatnak állami normatív hozzájárulást, ha működésükhöz az ellátási területük szerint illetékes önkormányzat(ok) hozzájárulásával rendelkeznek. A hozzájáruló nyilatkozat megkövetelése egyrészt visszaszorítja az indokolatlan terjeszkedést, másrészt várhatóan minőségi tisztulást eredményez a szolgáltatók között.

A Gyvt. tekintetében a törvény legfontosabb módosítása a térítési díj szabályok átalakítása. Az új rendelkezések várhatóan hozzájárulnak egy átláthatóbb, igazságosabb és fenntarthatóbb finanszírozási rendszer létrehozásához.

A törvény a gyermekvédelmi területen a fentieken túlmenően tartalmaz néhány, a jogalkalmazói gyakorlatban felmerült probléma megoldását szolgáló pontosító rendelkezést, így például egyértelműsíti a gyermekjóléti alapellátások igénybevételének szabályait, nevesíti a gyermekjóléti alapellátások keretében biztosított gyermekek napközbeni ellátásának formáit, valamint meghatározza az alternatív napközbeni ellátási formák szolgáltatási tartalmát.

-----STARTING---POINT---RESZLETES---

Az 1. §-hoz

A törvény 1. §-a tartalmazza a rokkantsági és rehabilitációs ellátás megállapításához, a jogosultsági feltételek, illetve a megszüntetési okok bekövetkezésének vizsgálatához szükséges alapfogalmak - közöttük az egészségi állapot, és a rehabilitáció fogalmának -  meghatározását.

A 2. §-hoz

A törvény 2. §-a határozza meg a megváltozott munkaképességű személyek ellátásaira való jogosultság feltételeit. Megváltozott munkaképességű személyek ellátásaira jogosult az, akinek az egészségi állapota a komplex minősítés alapján 60%-os, vagy attól kisebb mértékű. Ez az egészségkárosodás mértékének jelenlegi meghatározása szerint azt jelenti, hogy az ellátásokra a jelenlegi rendszer szerinti legalább 40%-ban egészségkárosodott személyek szerezhetnek jogosultságot. A megváltozott munkaképességű személyek ellátásai jövedelempótló jellegűek, tehát megállapításuk abban az esetben lehetséges, ha a megváltozott munkaképességű személy állapota miatt keresőtevékenységet folytatni nem tud.

Mivel az ellátások egészségbiztosítási pénzbeli ellátások, ennek megfelelően csak azoknak állapíthatók meg, akik a törvényben meghatározott idejű biztosítási előzménnyel rendelkeznek. A megfelelő átmenet értelmében a rendelkezést nem kell alkalmazni azokra, akik az átalakítással érintett ellátások valamelyikében 2011. december 31-én részesültek.

A 3-5. §-hoz

A törvény 3-5. §-ai meghatározzák a megváltozott munkaképességű személyek ellátásainak két fő típusát. Ennek megfelelően rehabilitációs ellátás kerülhet megállapításra annak a személynek, aki a komplex minősítés eredményeként rehabilitálható, tehát foglalkoztathatósága rehabilitációval helyreállítható, vagy tartós foglalkozási rehabilitációt igényel.

Rokkantsági ellátásban részesülhet az, akinek a komplex minősítés eredményeként rehabilitációja nem javasolható, tehát egészségi állapota alapján foglalkoztathatósága rehabilitációval helyreállítható, vagy tartós foglalkozási rehabilitációt igényel, azonban a komplex minősítés szakmai szabályairól szóló rendeletben meghatározott egyéb körülményei miatt foglalkozási rehabilitációja nem javasolt, továbbá kizárólag folyamatos támogatással foglalkoztatható, vagy egészségkárosodása jelentős és önellátásra nem vagy csak segítséggel képes.

A 6. §-hoz

A törvény 6. §-a meghatározza a rehabilitációs ellátás keretében az eredményes rehabilitáció érdekében elérhető szolgáltatásokat, és a rehabilitációból eredő kötelezettségeket, melyek a személyre szabott rehabilitációs tervben kerülnek rögzítésre.

A sikeres rehabilitáció megvalósulása érdekében a rehabilitációs ellátásban részesülő személy a rehabilitációs szervvel együttműködésre köteles. Az együttműködési kötelezettség részletszabályai meghatározzák az együttműködés tartalmát. Mindez együttműködési, értesítési kötelezettséget jelent, de magában foglalja az aktív munkahelykeresést, továbbá a felajánlott képzési vagy munkaerő-piaci programban való részvételt, illetve a rehabilitációs hatóság által felajánlott munkalehetőség elfogadását.

A 7. §-hoz

A törvény 7. §-a a rehabilitációs ellátás folyósításának időtartamát határozza meg, amely maximum három év. A rendelkezés szabályozza továbbá az időtartam számításával kapcsolatos kérdéseket is.

A 8. §-hoz

A törvény 8. §-a a rehabilitációs szolgáltatások tartalmi elemeit szabályozza. A munkaerő-piacra való visszatérés érdekében a rehabilitációs hatóság biztosítja a megfelelő munkahelyen történő munkavégzésre való felkészítéshez szükséges szolgáltatásokat, és rehabilitációs célú munkaközvetítést végez.

A 9. §-hoz

A törvény 9. §-a meghatározza a pénzbeli rehabilitációs ellátás összegét, amely függ a megtartott munkaképesség, illetve a rehabilitálhatóság valamint a kereső tevékenységből származó havi átlagjövedelem mértékétől. Az ellátás évenkénti emelése a nyugellátással azonos mértékben történik.

A 10. §-hoz

A törvény 10. §-a a rehabilitációs ellátás megszűnésének és megszüntetésének eseteit szabályozza. Meg kell szüntetni az ellátást abban az esetben, ha az ellátás időtartama eltelt, az ellátásban részesülő személy kérte, vagy egészségi állapota nem indokolja, illetve nem teszi lehetővé a rehabilitációt, de meg kell szüntetni az ellátást akkor is, ha az ellátott nem tesz eleget együttműködési kötelezettségeinek, vagy ha az ellátott foglalkoztatására a foglalkoztatásra irányuló jogviszony létesítéséhez szükséges jognyilatkozat hiányában került sor. Ebben az esetben az ellátottnak visszafizetési kötelezettsége is keletkezik.

A 11-12. §-hoz

A 11-12. §-ok tartalmazzák a rokkantsági ellátás megállapítására és az ellátás összegére vonatkozó rendelkezéseket.

A rokkantsági ellátás a rehabilitációra nem javasolt megváltozott munkaképességű személyek tartós ellátása. Az ellátás összege függ a megtartott munkaképesség valamint a kereső tevékenységből származó havi átlagjövedelem mértékétől. Az ellátás évenkénti emelése a nyugellátással azonos mértékben történik.

A 13. §-hoz

A törvény 13. §-a a rokkantsági ellátás megszűnésének és megszüntetésének eseteit szabályozza. A rokkantsági ellátást többek között meg kell szüntetni, ha az ellátott nem tesz eleget bejelentési és felülvizsgálati kötelezettségének.

A rokkantsági ellátás folyósítása mellett keresőtevékenység folytatható, azonban az abból származó jövedelem háromhavi átlaga nem haladhatja meg a mindenkori minimálbér 150%-át. Ebben az esetben az ellátást meg kell szüntetni. Ugyancsak meg kell szüntetni az ellátást, ha az ellátott foglalkoztatására a foglalkoztatásra irányuló jogviszony létesítéséhez szükséges jognyilatkozat hiányában került sor.

A 14. §-hoz

A 14. § a megváltozott munkaképességű személyek ellátásainak igénylésével kapcsolatos szabályozást tartalmazza. Az ellátások a rehabilitációs hatóságtól igényelhetők. A rehabilitációs hatóság feladatkörébe tartozik a pénzbeli ellátásokra való jogosultság megállapítása, a jogosultsági feltételek fennállásának vizsgálata, az ellátás megszüntetése, a komplex rehabilitációból eredő feladatok elvégzése, koordinálása. A rendelkezés tartalmazza továbbá az ellátások megállapításához szükséges, más szerveket érintő adatszolgáltatási kötelezettségeket is.

A 15-16. §-hoz

A törvény 15. §-a a rehabilitációs hatóság komplex minősítésre vonatkozó feladatait, és a rehabilitációs javaslat elkészítésére vonatkozó rendelkezéseket, a 16. § a komplex minősítéssel összefüggésben az egyént érintő megjelenési kötelezettséget és annak elmulasztása esetére megállapítható jogkövetkezményt tartalmazza.

A rehabilitációs javaslat a komplex minősítés eredményeire támaszkodva a rehabilitáció lehetséges irányait határozza meg. Így nevesítésre kerülnek azok a foglalkozások, foglalkozási csoportok, alcsoportok, amelyek betöltésére a megváltozott munkaképességű személy a komplex rehabilitáció segítségével alkalmassá tehető.

A 17. §-hoz

Az együttműködési kötelezettség részét képezi a megváltozott munkaképességű személy 17. §-ban rögzített bejelentési kötelezettségének teljesítése. Amennyiben az ellátott a rendelkezésben meghatározott körülményeket a hatóságnak felróható okból nem jelenti be, az ellátását meg kell szüntetni.

A 18. §-hoz

A törvény 18. §-a az ellátások folyósítására vonatkozó szabályokat tartalmazza.

A 19. §-hoz

A törvény 19. §-a a rehabilitációs hatóság felülvizsgálati kötelezettségeit határozza meg, így különösen a soros felülvizsgálatokat, amelyekre az ellátást megállapító döntésben megjelölt időtartam elteltét követően kerül sor. A rendkívüli felülvizsgálatok akkor rendelhetőek el, ha tartós állapotrosszabbodás következett be, vagy ha olyan tény jutott a hatóság tudomására, amely alapján vélelmezhető, hogy a komplex minősítés során megállapított körülmények nem álltak fenn. A rendelkezés tartalmazza továbbá a célzott vizsgálatok (szúrópróba szerinti felülvizsgálatok) elrendelésének lehetőségét is.

A 20. §-hoz

A 20. § a jogtalanul felvett pénzellátás visszafizetésére vonatkozó eljárásrendet szabályozza.

A 21. §-hoz

A törvény 21. §-a az adatkezelésre vonatkozó rendelkezéseket tartalmazza annak érdekében, hogy a megfelelő információk, adatok az eljáró hatóság rendelkezésére álljanak a megváltozott munkaképességű személyek ellátásai megállapítása, folyósítása, megszüntetése céljából.

A 22. §-hoz

A rendelkezés a megváltozott munkaképességű személy fogalmát határozza meg a rehabilitációs hozzájárulás fizetési kötelezettség teljesítése kapcsán. Az eddigiektől eltérően egyszerűbben, könnyebben értelmezhető formában segíti a jogalkalmazók tevékenységét. A továbbiakban fogyatékossági támogatáson és a vakok személyi járadékán kívül megváltozott munkaképességű személynek tekinteni valakit csak a rehabilitációs hatóság szakvéleménye, szakhatósági állásfoglalása alapján lehet. A törvény átmeneti rendelkezései között kellő felkészülési időt tartalmaz az új rendelkezések alkalmazásához.

A 23. §-hoz

A rehabilitációs hozzájárulás fizetési kötelezettségére vonatkozó szabályokat a foglalkoztatás elősegítéséről és a munkanélküliek ellátásáról szóló 1991. évi IV. törvény tartalmazza, azonban ez a rendelkezés 2012. január 1-jétől hatályon kívül helyezésre kerül. A tartalmi összefüggés okán a szabályokat kisebb változtatásokkal e törvénybe kell átemelni. Teljesen új elemet tartalmaz a (6) bekezdés, amely törvényi szinten megnyitja a lehetőségét a rehabilitációs hozzájárulás megfizetési kötelezettség alóli mentesülésnek, ezzel biztosítja a fizetési kötelezettség kiváltásának a lehetőségét. A rendelkezés a fentieken túl a rehabilitációs hozzájárulás fizetési kötelezettség munkáltatói önbevalláson alapuló teljesítéséhez szükséges alapdokumentumok tartalmát, őrzési idejét szabályozza.

A 24. §-hoz

A rehabilitációs hozzájárulás továbbra is a központi költségvetés bevételét képezi.

A 25. §-hoz

Ez a rendelkezés a megváltozott munkaképességű munkavállalók foglalkoztatásához nyújtandó támogatások kapcsán a munkáltatók körében egy egységes szabályozás alapján működő jogintézményt vezet be, az akkreditált munkáltató jogintézményét. Ezzel felváltja az oly sok kritikát kiváltó és esetenként egymásnak feszülő védett foglalkoztatók és akkreditált foglalkoztatók eddigi rendszerét, valamint felváltja az eddigi akkreditációs eljárási rendszert is. A továbbiakban bármely munkáltató kérheti akkreditáltatását, de csak az a munkáltató részesülhet rehabilitációs célú munkahely átalakítási támogatásban, vagy pályázat útján bér-és költségtámogatásban, amely munkáltató a Kormány rendeletében előírt szabályok szerint lebonyolított sikeres akkreditációs eljárást követően megkapta az erről szóló tanúsítványt.

A megváltozott munkaképességű személyek ellátásában részesülők foglalkoztatásához nyújtható támogatások feltételeit az eddigiekhez hasonlóan kormányrendelet szabályozza majd.

A 26. §-hoz

Ez a rendelkezés a rehabilitációs ellátásban részesülők után nyújtható kedvezményről, a Rehabilitációs kártya eszközéről rendelkezik. A Rehabilitációs kártya a jelenleg működő START kártya rendszerbe illesztve kerül bevezetésre és mentességet biztosít a munkabért terhelő munkaadói terhek befizetésének teljesítése alól. A munkaadót a foglalkoztatás nettó bérköltsége terheli a foglalkoztatás teljes időtartama alatt. A Rehabilitációs kártyára vonatkozó részletszabályok a törvény értelmében a kapcsolódó törvények módosításai között a pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény rendelkezései közé kerülnek beépítésre.

A 27. §-hoz

A megváltozott munkaképességű munkavállalók foglalkoztatásával kapcsolatos szabályok mellett célszerű a törvény keretei között rendezni a foglalkozási rehabilitációs szakértőkkel kapcsolatos törvényi rendelkezéseket.

-----STARTING---POINT---VEGE---

A 28. §-hoz

A § a végrehajtáshoz szükséges felhatalmazó rendelkezéseket tartalmazza.

A 29-39. §-hoz

A törvény 29-39. §-ai a záró rendelkezések között a hatálybaléptetéssel és a rendszer átalakításával összefüggő átmeneti rendelkezéseket tartalmazza.

A 40-42. §-hoz

Technikai módosítások, a rokkantsági nyugdíjrendszer átalakítására vonatkozó, vagy azzal összefüggő szabályokat rendezik.

A 43. és 49. §-hoz

2012. január 1-jén hatályba lép a szociális hozzájárulási adó.

A 44. §-hoz

Az Flt. 14. § (9) bekezdése megtiltja keresetpótló juttatás folyósítását azokra a napokra, amelyeken a képzésben résztvevő személy neki felróható okból óralátogatási kötelezettségének nem tesz eleget. Nem rendelkezik azonban arról, hogy keresetpótló juttatás folyósítása a többi napokra hogyan történik. A módosítás ezt a rendelkezést pótolja.

Az eddigi gyakorlat szerint a minimálbérhez kötött keresetpótló juttatásnál az a tapasztalat mutatkozott, hogy sok esetben a regisztrált álláskeresők nem a foglalkoztatási esélyeik növelésére irányuló új szakma megszerzése miatt, hanem a magas összegű keresetpótló juttatás miatt jelentkeztek a képzésekre. 2011. szeptember 1-jétől hatályba lépett az új közfoglalkoztatási törvény, amely esetén a megszerezhető bér alacsonyabb összegben került meghatározásra a kötelező legkisebb munkabérnél. A keresetpótló juttatás összegének változatlanul hagyása azt okozhatná, hogy a képzésben részt vevők magasabb jövedelemhez jutnának, mint a 8 órában közfoglalkoztatás keretében foglalkoztatottak. E két csoport között feszültséget okozna, illetve csökkentené a közfoglalkoztatásban történő részvétel hajlandóságát. A fentiek okán kerül sor a keretpótló juttatás összegének a kötelező legkisebb munkabér helyett a közfoglalkoztatási bérhez történő igazítására.

A 45. §-hoz

A szociális szövetkezet egyik célja többek között, hogy álláskereső tagjai számára munkaehetőséget biztosítson és szervezzen. E cél megvalósításának elősegítése érdekében a törvény a szociális szövetkezet munkaadó számára nyújtható foglalkoztatás bővítését célzó bértámogatás felső határára vonatkozóan magasabb mértéket állapít meg. Ennek feltétele, hogy a támogatott foglalkoztatással érintett munkavállalót a szociális szövetkezet a támogatás folyósítási időtartama 50 százalékának mértékéig tovább foglalkoztassa.

A 46. §-hoz

A honvédelemhez fűződő társadalmi érdek érvényesülésének biztosítása érdekében a törvény biztosítja, hogy az álláskeresési járadék folyósítása az önkéntes tartalékos tényleges szolgálatteljesítése miatt ne megszüntetésre, hanem szüneteltetésre kerüljön.

A 47. §-hoz

Technikai módosítások, a rokkantsági nyugdíjrendszer átalakítására vonatkozó, vagy azzal összefüggő szabályokat rendezik.

A 48. §-hoz

A honvédelemhez fűződő társadalmi érdek teljesülése érdekében a törvény biztosítja, hogy az önkéntes tartalékos katonai szolgálat teljesítése miatt igénybevett fizetés nélküli szabadság harminc napot meghaladó időtartama az álláskeresési járadékra való jogosultságot megalapozó munkaviszony időtartamába beszámításra kerüljön.

Az 50. §-hoz

Szintén az állami foglalkoztatási szerv adminisztratív terheinek csökkentése érdekében a terhességi-gyermekágyi segély, a gyermekgondozási díj, valamint a gyermekgondozási segély igénybevétele esetén - a korábbi szabályokat megváltoztatva - a nyilvántartásból való törlés helyett a nyilvántartás szüneteltetését írja elő.

Az 51. §-hoz

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása következtében a foglalkoztatási és közfoglalkoztatási adatbázis a jövőben tartalmazza majd a megváltozott munkaképességű munkavállalók közfoglalkoztatásával kapcsolatos adatokat is. A törvény a gyakorlati tapasztalatok alapján pontosítja a jegyzőre vonatkozó adatrögzítési szabályokat.

Az 52. §-hoz

2011. szeptember 1-jétől módosult az álláskeresési ellátások rendszere. Ennek keretében megszűnt az álláskeresési járadék folyósítási idejének két szakasza, jelentős mértékben lerövidült a folyósítási időtartam. Az Flt. nem tartalmazott átmeneti szabályt arra vonatkozóan, hogy ha az álláskereső a folyósítási idő alatt elhelyezkedik, és az állami foglalkoztatási szerv a hátralévő időtartamra járó álláskeresési járadék törvény által meghatározott mértékét egy összegben kifizeti, mely időpontban hatályos szabályokat kell alkalmazni. A törvény az Flt-t az erre vonatkozó átmeneti szabállyal kiegészíti.

Az 53. §-hoz

A törvény a gyakorlati tapasztalatok alapján pontosítja az Flt. szabályait. Öt évről három évre csökkenti le azt az időtartamot, amely alatt az álláskeresési járadék megállapításához szükséges jogosultsági idővel az álláskeresőnek rendelkeznie kell. A migráns munkavállalók részére járó ideiglenes ellátás időtartamát 180 nap helyett 60 napban állapítja meg. A nyugdíj előtti álláskeresési segély esetében 90 nap helyett 45 napban állapítja meg a törvény által előfeltételként előírt álláskeresési járadék folyósítási időtartamát. Egységes szabályt állapít meg az álláskereső bejelentési kötelezettségének határidejeként mind az ellátásban nem részesülő álláskereső, mind pedig az ellátásban részesülő álláskereső tekintetében.

Az 54. §-hoz

A munkaügyi hatóságnak az álláskeresők részére jogalap nélkül nyújtott támogatások jogalap nélküli igénybevételével kapcsolatos hatáskörének, valamint az ezen alapuló jelzési kötelezettségének törlése a szervezeti változások miatt indokolt.

Figyelemmel arra, hogy 2011. szeptember 1-jétől jelentősen lerövidült az álláskeresési járadék folyósítási időtartama, indokolt az álláskeresési járadék folyósításának későbbi időpontban történő megkezdésének, mint szankciónak a megszüntetése.

Az 55. §-hoz

Indokolt a kollektív szerződések nyilvántartásba vételével összefüggő adminisztratív jellegű feladatokat a miniszter helyett az állami foglalkoztatási szervre telepíteni.

Az 56. §-hoz

A törvény a 2010/18/EU irányelvnek megfelelően előírja, hogy a munkáltató köteles döntése előtt az üzemi tanáccsal véleményeztetni a családi élet és a munkatevékenység összehangolását érintő munkáltatói intézkedések tervezetét is.

Az 57-59. §-hoz

Az Alkotmánybíróság határozata szerint mulasztásos alkotmánysértés áll fenn a tekintetben, hogy a cselekvőképtelen személy foglalkoztatásának törvényi feltételei és garanciáit a jogalkotó nem rendezte. Ezt a hiányt pótolják a törvény rendelkezései.

E körben a törvény rögzíti, hogy a cselekvőképtelen személy nevében a törvényes képviselője tehet jognyilatkozatot és létesíthet munkaviszonyt. A törvény általános jelleggel szögezi le, hogy cselekvőképtelen személlyel csak olyan tevékenység (munkakör) ellátására létesíthető munkaviszony, amelynek teljesítésére az érintett egészségi állapotánál fogva alkalmas. Ennek érdekében az egészségügyi alkalmassági vizsgálatnak olyannak kell lennie, amely a konkrét munkaköri feladatok tekintetében vizsgálja a cselekvőképtelen munkavállaló alkalmasságát.

Ugyancsak a sajátos munkavégzési körülményekből következik az a rendelkezés, amely szerint a cselekvőképtelen munkavállaló csak folyamatos ellenőrzés mellett láthatja el munkakörét.

A belátási képesség teljes hiánya indokolja a cselekvőképtelen munkavállaló kártérítési felelősségének kizárását a vétkességi és az ún. objektív jellegű (megőrzési felelősség, leltárhiányért fennálló felelősség) alakzatra is kiterjedően.

Egyebekben a cselekvőképtelen munkavállalóra a fiatal munkavállalóra vonatkozó szabályok alkalmazandók.

A törvény rögzíti, hogy a cselekvőképtelen munkavállaló a külön jogszabály szerinti egyszerűsített foglalkoztatásra vagy alkalmi munkára irányuló munkaviszonyban nem foglalkoztatható.

A 60-61. §-hoz

A törvény a 2010/18/EU irányelvvel összhangban

- előírja, hogy a szülési szabadság annak a nőnek is jár, aki a gyermeket örökbefogadási szándékkal nevelésbe vette,

- biztosítja, hogy a munkavállaló által a szülői szabadság megkezdéséig megszerzett vagy megszerzés alatt álló jogok a szülői szabadság végéig változatlanok maradnak, illetőleg a szülői szabadság végével ezek a jogok érvényesülnek, beleértve a munkajogi jogszabályokból, kollektív szerződésekből és/vagy gyakorlatból származó bármely változást is,

- bővíti a munkavégzési kötelezettség alóli mentesülés esetköreit a különös méltánylást érdemlő személyi, családi vagy elháríthatatlan ok miatt indokolt távollét időtartamával,

- a gyermekek után járó pótszabadság igénybevételére bármely szülő vagy a szülők egymást közt megosztva is jogosultak.

A 62. §-hoz

A törvény kiegészíti az Mt.-t a munkaerő-kölcsönzés ideiglenességével kapcsolatos és a fizetés nélküli szabadság megállapodás útján történő megváltására vonatkozó átmeneti szabályokkal.

A 63. §-hoz

Technikai módosítás, a rokkantsági nyugdíjrendszer átalakítására vonatkozó, vagy azzal összefüggő szabályokat rendezik.

A 64. §-hoz

A törvény kiegészíti az Mt. jogharmonizációs klauzuláját a szülői szabadságról szóló irányelvre történő utalással.

A 65. §-hoz

A 2012. január 1-jén hatályba lépő Alaptörvény Alapvetés A) cikkében foglaltak szerint: „HAZÁNK neve Magyarország.”. Az Alaptörvény 2012. január 1. napján történő hatálybalépésével, illetve az Alaptörvény e rendelkezése végrehajtásának előkészülete keretében szükséges az Mt. módosítása. A módosítás emellett technikai pontosításokat tartalmaz a rokkantsági nyugdíjrendszer átalakítására vonatkozó, vagy azzal összefüggő szabályokat tekintetében.

A 66-83. §-hoz

A rendelkezések az átalakítással érintett ellátórendszerre vonatkozó, vagy azzal összefüggő szabályokat pontosítják.

A 84. §-hoz

Jelen módosítás hatékonyabbá teszi a főbb tevékenységi körök, szakmák, ágazatok ellenőrzési rendszerét. Az államigazgatás hierarchikus rendszeréből adódóan a munkaügyi hatóság hatékonyabban, gyorsabban és egyszerűbben tud reagálni a foglalkoztatásban bekövetkező nem kívánatos folyamatokra abban az esetben, ha tapasztalatai és információi alapján saját maga adja ki az ellenőrzési irányelvet.

A 85. §-hoz

A módosítással a munkaügyi hatóság nem csak a fennálló, hanem a múltban elkövetett, de a munkaügyi ellenőrzéskor már fenn nem álló jogsértést is meg tudná állapítani a jövőbeni jogkövető magatartás elérése érdekében. A jelenlegi szabályozás szerint ugyanis a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) alapján csak akkor van lehetőség arra, hogy a hatóság a jogsértő foglalkoztatót figyelmeztesse, amennyiben az ellenőrzéskor még fennáll a jogsértés.

A 86. §-hoz

A kiszabott munkaügyi bírság a központi költségvetést, nem pedig a munkaügyi hatóságot illeti, ezért a törvény ezt a kérdést is egyértelműen rendezi.

A 87. §-hoz

A Met. 7/A. § módosításával megszűnik annak a lehetősége, hogy a foglalkoztatót a munkaügyi hatóság és a Bevándorlási és Állampolgársági Hivatal is ugyanazon jogsértés - a Harmtv. szerinti keresőtevékenység folytatására jogosító engedély hiánya - miatt szankcionálja.

A 88. §-hoz

A törvény a 2011. január 1. napjával bekövetkezett szervezeti átalakulás miatt szükségessé vált technikai jellegű módosítást tartalmazza.

A 2011. évi XCIX. törvénnyel beiktatott Met. 6/B. § alapján hozott megállapító határozatban foglaltak közzététele miatt szükséges pontosítani a Met. 8/C. § rendelkezéseit, mivel a bérkompenzáció végrehajtására vonatkozó rendelkezések célja csak úgy érvényesül, ha annak azonnali következménye van, azaz egy bírósági eljárás miatt nem tolódik el a közzététel időpontja.

A 89. §-hoz

Jelen módosításokat a hatásköri rendelkezések változásai teszik szükségessé.

A 90. §-hoz

A törvény Met.-et érintő hatályon kívül helyező rendelkezéseit a hatásköri rendelkezések változásai teszik szükségessé, hiszen a hatósági jogalkalmazás során felmerülő nehézségek és hatásköri összeütközések a munkaügyi hatóság hatásköreinek csökkentésével oldhatóak meg.

Az egyenlő bánásmód követelményének megtartásának ellenőrzésére eddig is - külön - önálló hatóság, az Egyenlő Bánásmód Hatóság létezett, amely ezeket a rendelkezéseket feladat- és hatáskörében a jövőben is hatékonyabban ellenőrizheti.

A szabálysértési hatáskörök elvétele a Met.-ből a Szabstv. módosításával egyidejűleg szükséges. A Met. szankciórendszere (például a munkaügyi bírságra vonatkozó szabályok között) eleve lehetőséget biztosít a foglalkoztatók mibenléte, valamint személye közötti különbségtételre, emellett a Ket. alapján is van lehetőség a foglalkoztató részéről eljáró természetes személy jogsértő magatartásának szankcionálására.

A szakszervezetek, illetve - tágabban - a munkavállalók munkahelyi érdek-képviseletei jogainak azért nem indokolt a munkaügyi ellenőrzés keretén belüli vizsgálata, mivel azokat a munkaügyi bíróságok a jövőben is hatékonyan védhetik.

A Met. 6/A. § (3) bekezdésének elhagyása azért indokolt, mivel a Ket. jelenlegi szabályai nem teszik lehetővé, hogy valamely jogkövetkezmény (ez esetben a munkaügyi bírság) alkalmazhatósága eltérő legyen a foglalkoztatói minőség alapján. Emellett fontos kiemelni azt is, hogy a hatályos rendelkezések alapján a jogkövetkezmény mértéke tekintetében az ilyen jellegű megkülönböztetés jelenleg is megoldott.

A 91. §-hoz

Szükséges az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény (a továbbiakban: Eüak.) azon rendelkezéseinek módosítása.

Az Eüak. 3. § i) pontja a munkavédelmi hatóságot hatalmazza fel az egészségügyi és a hozzájuk kapcsolódó személyes adatok kezelésére, ezért szükséges a munkavédelemről szóló 1993. évi XCIII. törvény (a továbbiakban: Mvt.) és az Eüak. összhangjának megteremtése.

A 92-120. §-hoz

A rendelkezések tartalmazzák egyes törvények módosításáról szóló rendelkezéseket, amelyek az átalakítással érintett ellátórendszerre vonatkozó, vagy azzal összefüggő szabályokat rendezik.

A megváltozott munkaképességű személyek törvény szerinti ellátásai egészségbiztosítási ellátások lesznek, ennek következtében módosításra szorul a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény és a kötelező egészségbiztosítás ellátásairól szóló 1997. évi LXXXIII. törvény is. A módosítások következtében a megváltozott munkaképességű személyek a társadalombiztosítás keretein belül egészségügyi szolgáltatásokra lesznek jogosultak, a rehabilitációs ellátásban részesülők ellátásának ideje pedig a nyugdíjjogosultság szempontjából szolgálati időként kerül figyelembe vételre.

A pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény módosítása teremti meg a Rehabilitációs kártya bevezetésének lehetőségét.

A 121-124. §-hoz

Az Szt. 2011. szeptember 1-jétől hatályos módosítása nyomán a lakásfenntartási támogatást elsősorban természetbeni szociális ellátás formájában kell nyújtani. A helyi sajátosságok és a szerteágazó közüzemi-szolgáltatói hálózatok miatt az ellátás természetbeni nyújtásának eljárási részletszabályai ez idáig nem kerültek központi szinten meghatározásra, vagyis a természetbeni támogatás biztosítása jelenleg az adott önkormányzatnál helyben szokásos módon történhet. A módosítás meghatározza a szolgáltató és az önkormányzat közötti, az ügyfél pontos azonosításához szükséges adatcsere tartalmát. Ezáltal egységesítésre kerül a szolgáltatók számára megküldendő adatok köre, ami jelentősen egyszerűsítheti a szolgáltató társaságoknál jelentkező adatfeldolgozási feladatokat, megkönnyítve ezzel a támogatás természetbeni formában történő biztosítását.

A 125. §-hoz

A lakásfenntartási támogatás megállapítása a következő évtől az önkormányzat képviselő-testületének hatásköréből jegyzői hatáskörbe kerül át. A módosítás az Szt. alapján nyújtható pénzbeli ellátási formák felsorolásánál a lakásfenntartási támogatást a jegyzői hatáskörben nyújtható ellátások között tünteti fel.

Az ápolási díj összege 2011. január 1-je óta nem az öregségi nyugdíj legkisebb összegének arányában kerül meghatározásra. Az ellátás alapösszegéről a mindenkori költségvetési törvény rendelkezik. E változás miatt a fentieken túl szükséges az ellátás felülvizsgálatára vonatkozó szabályok módosítása.

A 126-127. §-hoz

Technikai módosítások, a rokkantsági nyugdíjrendszer átalakítására vonatkozó, vagy azzal összefüggő szabályokat rendezik.

A 128. §-hoz

A normatív lakásfenntartási támogatás céljának meghatározásánál a korábbiakban nem szerepelt felsorolásszerűen, hogy a támogatás keretében mely kiadások viseléséhez nyújtható hozzájárulás. A módosítás e hiányosságot pótolja.

A törvény - az ellátottak egyéni felelősségvállalásának erősítése érdekében - lehetővé teszi, hogy a települési önkormányzat rendeletében a lakásfenntartási támogatásra való jogosultság megállapításának feltételeként írja elő a lakókörnyezet rendezettségének biztosítását.

A 129. §-hoz

Technikai módosítások, a rokkantsági nyugdíjrendszer átalakítására vonatkozó, vagy azzal összefüggő szabályokat rendezik.

A 130. §-hoz

Az ápolási díj folyósítása szolgálati időre jogosít, utána nyugdíjjárulékot kell fizetni.

A 131. §-hoz

Az uzsora jelenség visszaszorításának egyik eszköze a készpénzes segélyezés arányának csökkentése, és a természetben nyújtott segélyek arányának növelése. A módosítás révén az önkormányzatok felhatalmazást kapnak arra, hogy a foglalkoztatást helyettesítő támogatást - a rendszeres szociális segélyre vonatkozó szabályozáshoz hasonlóan - részben természetben nyújtsák, amennyiben a családban védelembe vett gyermek él.

A 132. §-hoz

A rendelkezés a megváltozott munkaképességű személyek ellátásainak átalakításából adódóan szükséges, és a törvények közötti összhang megteremtését célozza.

A 133. §-hoz

A módosítás a közterületen tartózkodó hajléktalanok jelenleginél nagyobb számban történő ellátására teremti meg a lehetőséget az éjjeli menedékhely esetében engedélyezhető férőhelyek maximális számának növelése révén. Az intézkedés különösen nagy jelentőséggel bír a téli időszakra vonatkozóan.

A 134. §-hoz

A házi segítségnyújtás biztosítása valamennyi települési önkormányzat számára kötelező feladat. Az elmúlt néhány évben megjelent a szolgáltatási területen több olyan szolgáltató, amelyek ingyenesen kínált szolgáltatásuk révén kiterjedt hálózatot építettek, így az önkormányzatok „versenytársaivá” váltak, jelentős mértékben megnövelték a költségvetési kiadásokat, ugyanakkor szakmai szempontból vitatható értékű szolgáltatást nyújtanak. A törvény célja, hogy erősítse a kötelező feladatellátást, támogassa a szakmailag minőségi ellátást biztosító önkormányzati szolgáltatót, és a hozzájáruló nyilatkozat megszerzése által csak olyan nem állami szolgáltató részesülhessen állami támogatásban, amely a feladatellátási kötelezettséggel rendelkező önkormányzat döntése szerint az adott ellátási területen szükséges és szakmailag megfelelő tevékenységet végez. A módosítás nem érinti az egyházi fenntartású házi segítségnyújtást.

A 135. §-hoz

A törvény lehetővé teszi azon idős személyek ellátásba való bekerülését, akik egészségi állapotuknál fogva ápolást-gondozást nem vagy 4 órát nem meghaladó mértékben igényelnek, illetve egyedül élnek, és biztonságérzetük növelése érdekében szeretnének idősotthonba költözni, és ehhez anyagi fedezettel is bírnak. Ellátásuk költségeit öngondoskodással teljes egészében maguk fizetik, az intézmény utánuk normatív állami hozzájárulásban nem részesül. Az ilyen szolgáltatás esetében is megkövetelendő, hogy az intézmény a szociális szakmai előírásoknak mindenben megfeleljen, ugyanakkor egyes térítési díj szabályok alkalmazása alóli felmentéssel biztosítható, hogy az ellátott a teljes önköltséget fizesse meg.

A 136. §-hoz

A közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvény 58. § (2) bekezdés d) pontja hatályon kívül helyezte az Szt. 86. § (2) bekezdés e) pontját 2012. január 1-jei hatállyal. Mivel a „köteles biztosítani” szövegrész jogtechnikai hiba miatt az e) pontban szerepelt, és nem a felsorolást követő sorban, az e) pont hatályon kívül helyezésével a „köteles biztosítani” szövegrész is eltűnt. Ezt a jogtechnikai hibát korrigálja a törvény a teljes helyes szöveg megjelentetésével.

A 137. §-hoz

A rendelkezés tartalmi változást nem okoz, csak pontosítást jelent a működési nyilvántartásra vonatkozó szabályokban.

A 138. §-hoz

A törvényhely felhatalmazást biztosít a települési önkormányzatok részére, hogy rendeletben szabályozzák a normatív lakásfenntartási támogatásra jogosult személyek részére a lakókörnyezet rendezettségének biztosítása körében előírt részletes szabályokat, valamint a rendszeres szociális segély és a foglalkoztatást helyettesítő támogatás természetbeni szociális ellátás formájában történő nyújtásának eljárási szabályait és a természetbeni juttatás formáit.

A 139. §-hoz

A foglalkoztatást helyettesítő támogatásra (korábban bérpótló juttatásra) jogosultak ellátásra való jogosultságát meg kell szüntetni, ha a jogosult a megelőző egy évben legalább 30 nap időtartamban nem vett részt közfoglalkoztatásban, keresőtevékenységben, munkaerő-piaci programban, képzésben vagy közérdekű önkéntes tevékenységben. Indokolt a törvényhely módosítása annak érdekében, hogy a 2011. január 1. és 2011. április 30. közötti, az ellátásra való jogosultság felülvizsgálatára egy korábbi módosítás alapján nyitva álló átmeneti időszakban teljesített tevékenységek időtartama is figyelembe vehető legyen az előírt kötelezettség teljesítésének vizsgálatakor.

A 140. §-hoz

A lakásfenntartási támogatáshoz kapcsolódó átmeneti rendelkezést állapít meg.

A 141. §-hoz

Az átmeneti szabály meghatározza, hogy a mentesülésre irányadó szabályok hatályon kívül helyezésére tekintettel a fenntartó csak akkor mentesül az egyházi kiegészítő támogatás megfizetése alól, ha a fenntartóváltást deklaráló működési engedély már jogerőre emelkedett, vagyis a hatálybalépéskor még folyamatban lévő fenntartóváltások esetében is meg kell fizetni az egyházi kiegészítő támogatást.

A 142. §-hoz

Pontosító jellegű módosításokat tartalmaz.

A jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 23.) Korm. határozatban meghatározott kötelezettség alapján készített Intézkedési Terv szerint szükséges a Szociálpolitikai Tanácsra és az Egyházi Fenntartók Tanácsára vonatkozó rendelkezések jogforrási szintjének kormányhatározati szintre történő csökkentése, ezért szükséges a törvényi szabályok hatályon kívül helyezése.

Az egyházi kiegészítő támogatás megfizetése alóli jogszabályi mentesülés biztosítása intézményátadási folyamatot indított el a területen, amely jelentős mértékben megemelte az egyházi kiegészítő támogatásra fordított kiadásokat. A kiadások visszaszorítása érdekében szükséges a mentesülési lehetőség megszüntetése, ezáltal az intézményátadások megfékezése.

A hatályos szabályok alapján az önköltséget az előző év adatai alapján, tárgyév április 1-jéig kell megállapítani. A tapasztalat azt mutatja, hogy ez a tervezési mód nem optimális az intézmények számára, mert a tervezés időszakában már előre látható, számukra költségnövekedést okozó tényezőket (pl. adószabályok, közüzemi díjak, foglalkoztatáshoz kapcsolódó szabályok változásai) nem tudják érvényesíteni a tárgyévi önköltségben, ha csak az előző év adataival számolhatnak. Indokolt ezért megteremteni a lehetőségét annak, hogy a fenntartó a tárgyévre tervezett költségeket vehesse alapul.

A polgármesteri tisztség ellátásának egyes kérdéseiről és az önkormányzati képviselők tiszteletdíjáról szóló 1994. évi LXIV. törvény alapján nyújtható közszolgálati járadék bár rendszeres pénzellátásnak tekinthető, az Szt. 4. § (1) bekezdés i) pontjában nem szerepel a rendszeres pénzellátások között. A pontosítás e hiányosságot pótolja.

A foglalkoztatást helyettesítő támogatás összege 2012. január 1-től az öregségi nyugdíjminimum 100%-áról 80%-ára csökken. A jogszabályhely módosítása az ellátás összegének változása miatt szükséges.

A 143. §-hoz

A hatályos rendelkezések értelmében a rendszeres gyermekvédelmi kedvezményre jogosult gyermekek évente kétszer, augusztus és november hónapokban, pénzbeli támogatásban részesülnek. A pénzbeli támogatás összege 2011. évben 5800-5800 Ft. A Gyvt. módosítása lehetővé teszi, hogy ez a támogatás - a gyámhatóságokról, valamint a gyermekvédelmi és gyámügyi eljárásról szóló 149/1997. (IX. 10.) Korm. rendeletben meghatározandó feltételek és eljárásrend szerint - természetbeni formában is biztosítható legyen.

A 144. §-hoz

Az állampolgári jogok országgyűlési biztosa az AJB-1666/2011. számú ügyben készített Jelentésében megállapította többek között, hogy „visszásságot okoz az a szabályozás, mely szerint a gyermektartásdíj előlegezése felfüggeszthető már egyetlen részlet megfizetése esetén anélkül, hogy egyébként az adott időszakban megfizetendő tartásdíj teljes összegéhez mért arányosítás megtörténne.” Az ajánlásnak eleget téve a módosítás révén a jövőben a felfüggesztésre csak akkor kerülhetne sor, ha a kötelezett legalább két egymást követő alkalommal fizetne a jogosult részére gyermektartásdíjat, melyből már alaposan feltételezhető a fizetési „szándék”. Meghatározásra kerülne továbbá a felfüggesztés tekintetében a kötelezett által közvetlenül fizetett, valamint a kötelezett rendszeres jövedelmére, egyéb vagyonára vezetett végrehajtás során fizetendő gyermektartásdíj minimum mértéke is.

A 145. §-hoz

Az Szt. a tavalyi évben rendezte a személyes gondoskodást nyújtó ellátásokról, azok igénybevételéről és a térítési díjakról szóló döntéshozatal módját társulási fenntartás esetében is. Ezzel egyidejűleg azonban a Gyvt.-ben nem került sor a kérdés szabályozására, így a társulásoknál problémát okoz, hogy mely szabályok alapján kell eljárni. Megoldásképpen a Gyvt.-ben is meghatározásra kerül, hogy a társulási megállapodásban erre kijelölt települési önkormányzat a társulási megállapodásban meghatározottak szerint alkot rendeletet.

A 146. §-hoz

A személyes gondoskodást nyújtó ellátások általános szabályainak, valamint az ellátás igénybevételével és megszűnésével kapcsolatos rendelkezések módosításának célja az egyes rendelkezések összhangjának megteremtése, az adminisztráció csökkentése, illetve a szektorokra irányadó különböző szabályok egységessé tételével az igazságosabb, átláthatóbb, könnyebben alkalmazható szabályozás kialakítása.

A 147. §-hoz

A gyermekjóléti alapellátások keretében biztosított gyermekek napközbeni ellátásának formái nem nevesítettek a törvényben, ezért a módosítás pótolja ezt a hiányt. Ugyanakkor a törvény jelenleg felsorol olyan ellátási típusokat - nyári napközis otthon, óvoda, iskolai napközi -, amelyek nem a Gyvt., hanem a közoktatási törvény hatálya alá tartoznak, ezért szükséges egyértelművé tenni, hogy mely napközbeni ellátási formák tartoznak pontosan a Gyvt. hatálya alá sorolandó gyermekjóléti alapellátások körébe.

A 148-149. §-hoz

A családi napközi, mint gyermekjóléti alapellátás létrejötte kettős célt szolgált, egyrészt alternatívát biztosít a bölcsődei, óvodai és iskolai napközi szolgáltatások mellett, kiegészítve azok kapacitását, növelve a férőhelyek számát, másrészt segítséget nyújt a gyermeket nevelő szülők számára, hogy munkát - akár részmunkaidőben is - vállalhassanak. A családi napközi, illetve a családi gyermekfelügyelet a rugalmasabb feltételei miatt sokkal jobban tud alkalmazkodni a családok szükségleteihez, mint egy intézményes ellátási forma. Rugalmasságuk nagyban hozzájárul a családi és munkahelyi élet összehangolásához, valamint elősegíti a lakókörnyezetben történő munkahelyteremtést is. Működésük és optimális kapacitáskihasználásuk érdekében szükséges lehetővé tenni, hogy több megállapodást köthessenek, mint a működési engedélyben szereplő férőhelyszám azzal, hogy az ellátást azonos időben igénybe vevő gyermekek száma nem haladhatja meg az engedélyezett férőhelyek számát.

A 150. §-hoz

A módosítás célja az alternatív napközbeni ellátási forma fogalmának meghatározása és a szolgáltatás tartalma szerinti különbségtétel annak érdekében, hogy a jogalkalmazók számára definiálja azokat az ellátási típusokat, amelyek működési engedély-kötelesek, ezzel szolgálva a jogbiztonságot.

A 151. §-hoz

A módosítás célja, hogy a 16. életévüket betöltött, 50 óránál többet igazolatlanul hiányzó tanulók esetén az iskoláztatási támogatás ne felfüggesztésre, hanem szüneteltetésre kerüljön, ezzel is ösztönözve az iskolába járást. Ugyanakkor esetükben a védelembe vétel kötelező elrendelésétől el lehet tekinteni, mert attól nem minden esetben várható eredmény. A kellő felkészülési idő biztosítása érdekében az új rendelkezéseket 2012. február 1-jétől kell alkalmazni.

A 152. §-hoz

A módosítás meghatározza azon szervek körét, amelyek a szociális, gyermekjóléti és gyermekvédelmi szolgáltatásokat igénybe vevők nyilvántartásának adataihoz hozzáférhetnek, és kiegészíti a gyermekvédelmi gondoskodásban lévőkről nyilvántartandó adatokat.

A 153. §-hoz

A módosítás kiveszi a befogadás köréből a minden esetben hatósági döntésen alapuló gyermekvédelmi szakellátást.

A 154. §-hoz

A módosítás lehetővé teszi, hogy a fenntartó a normatív hozzájáruláshoz a befogadási eljárás nélkül is hozzájuthasson, ha a változás a működési engedély módosítását az ő esetében nem teszi szükségessé. Ezzel a szociális és a gyermekvédelmi törvény szabályozása is egységessé válik e kérdésben.

A 155. §-hoz

A térítési díjra vonatkozó szabályozás átalakításának célja, hogy egy struktúrájában sokkal áttekinthetőbb, egyértelműbb és könnyebben alkalmazható szabályozás jöjjön létre. A térítési díj átalakításával olyan garanciális szabályok kerülnek bevezetésre, amelyek biztosítékot nyújtanak mind a szolgáltatók, mind az igénybe vevők számára. A személyi térítési díjnak a havi rendszeres jövedelem százalékában való meghatározása a különböző jövedelmi viszonyokat figyelembe vevő, igazságosabb finanszírozási rendszert alapoz meg. Ugyanakkor a szabályozás a továbbiakban is szem előtt tartja a rászoruló családok érdekeit. Bár a bölcsődei ellátásnál a módosítás értelmében az étkeztetésen kívül a jövőben a gondozásért is megállapítható lesz térítési díj, a Kormány családpolitikai koncepciójához igazodva a többgyermekes családok, illetve a tartósan beteg vagy fogyatékos gyermeket nevelő családok a gondozást térítésmentesen vehetik igénybe. A bölcsőde, a családi napközi és a családi gyermekfelügyelet fenntartása a normatív állami hozzájárulás mellett is jelentős anyagi terhet ró az ellátást biztosító fenntartókra, ezért sok fenntartó szabályozatlan módokon és jogcímeken anyagi hozzájárulást kér a szülőktől. A térítési díj szabályainak átalakítása ezért a jogkövető magatartást is ösztönzi.

A 156-159. §-hoz

E rendelkezések az átmeneti, a felhatalmazó, a pontosító és a hatályon kívül helyező rendelkezéseket tartalmazzák a Gyvt. vonatkozásában. Így, az Szt.-hez hasonlóan az egyházi kiegészítő támogatás megfizetése alóli jogszabályi mentesülési lehetőség megszüntetésre kerül a gyermekvédelmi területen is az intézményátadások megfékezése érdekében. Ez szükségessé teszi egy olyan átmeneti szabály meghatározását, hogy a mentesülésre irányadó szabályok hatályon kívül helyezésére tekintettel a fenntartó csak akkor mentesül az egyházi kiegészítő támogatás megfizetése alól, ha a fenntartóváltást deklaráló működési engedély már jogerőre emelkedett, vagyis a hatálybalépéskor még folyamatban lévő fenntartóváltások esetében is meg kell fizetni az egyházi kiegészítő támogatást.

A rendszeres gyermekvédelmi kedvezményhez kapcsolódó támogatás természetbeni formában történő nyújtásának feltételeit, módját és eljárásrendjét meghatározó kormányrendeleti szintű szabályok megalkotására is felhatalmazást ad a tervezet.

A módosítás biztosítja továbbá, hogy a munkavállalóként foglalkoztatottak ne kerüljenek hátrányosabb helyzetbe azért, mert egyházi fenntartású intézményben dolgoznak.

A 160-161. §-hoz

A családi pótlékra jogosultak körének pontosítása szükséges azokban az esetekben, amikor a gyermek gyámság alatt áll, és gyermekotthonban, vagy szociális intézményben van elhelyezve, illetve a gyermekvédelmi gondoskodás alatt álló gyerek javítóintézetben vagy büntetés-végrehajtási intézetben van. A módosítás kimondja, hogy a gyermek intézményi elhelyezése esetén a családi pótlék jogosultja egységesen az intézmény vezetője, függetlenül az intézmény típusától.

A 162. §-hoz

Technikai módosítások, a rokkantsági nyugdíjrendszer átalakítására vonatkozó, vagy azzal összefüggő szabályokat rendezik.

A 163. §-hoz

A módosítás célja, hogy a 16. életévüket betöltött, 50 óránál többet igazolatlanul hiányzó tanulók esetén az iskoláztatási támogatás ne felfüggesztésre, hanem szüneteltetésre kerüljön, ezzel is ösztönözve az iskolába járást. Ugyanakkor esetükben a védelembe vétel kötelező elrendelésétől el lehet tekinteni, mert attól nem minden esetben várható eredmény. A kellő felkészülési idő biztosítása érdekében az új rendelkezéseket 2012. február 1-jétől kell alkalmazni.

A 164. §-hoz

A módosítás egyértelművé teszi, hogy a heti harminc órát meg nem haladó, vagy otthoni keresőtevékenységet végző szülők esetében az „ikergyes” összege nem csökken le.

A 165-168. §-hoz

Technikai módosítások, a rokkantsági nyugdíjrendszer átalakítására vonatkozó, vagy azzal összefüggő szabályokat rendezik.

A 169. §-hoz

A rendelkezés az adatvédelmi szabályokat pontosítja.

A 170. §-hoz

A munkavédelmi szempontú előzetes vizsgálat keretében a munkáltatónak biztosítania kell, hogy az adott munkahelyen a munkakörülmények megfelelőségét, a fellépő veszélyek és ártalmak mértékét műszeres vizsgálatokkal állapítsák meg. E vizsgálat eredményei alapján kell eldönteni, hogy az eredmények kielégítik-e a jogszabályokban, illetve a szabványokban rögzített értékeket. Munkavédelmi szempontú előzetes vizsgálat keretében előfordulhat a veszélyes munkaeszköz, technológia próba- vagy kísérleti jelleggel történő üzemeltetése. A törvény alapján a veszélyes munkaeszköz, technológia próba- vagy kísérleti jelleggel történő üzemeltetését kizárólag a veszélyes munkaeszköz, technológia próba- vagy kísérleti jelleggel történő üzemeltetésétől független előzetes vizsgálatot követően lehet majd megkezdeni.

A 171. §-hoz

A törvény megoldást kínál az Mvt. 40. § (2) bekezdésével kapcsolatban a jogalkalmazás során tapasztalt azon gyakorlati problémára, amely az összehangolási kötelezettség elmulasztása miatt felelősségre vonható személy, illetve szervezet megállapításával függ össze.

A törvény főszabályként a fővállalkozói (generálkivitelezői, bonyolítói) feladatokat ellátó személyt vagy szervezetet, illetve építési munkahelyeken a fővállalkozó kivitelezőt teszi felelőssé az összehangolásért, megszüntetve ezzel a felelősségnek a láncolat alján lévő kis- és középvállalkozásokra történő áthárításának lehetőségét.

A 172. §-hoz

A törvény szerint az Mvt. 45. § (1) bekezdése szerinti mentési terv a külön jogszabály szerinti kötelező dokumentumba is beilleszthető, ezáltal egyszerűbbé válik a végrehajtás, hiszen ha egyidejűleg más, nagyobb, átfogó rokonterületre (tűz- és katasztrófavédelem) vonatkozó tervkészítési kötelezettsége is van a munkáltatónak, annak a keretében is elkészíthetik az Mvt. szerinti mentési tervet, csökkentve így a munkáltató adminisztratív terheit.

A 173. §-hoz

A munkahelyi elsősegélynyújtás tárgyi, személyi és szervezési feltételeinek biztosításakor a munkahelyen dolgozó munkavállalókat a munkavégzésből és a munkakörnyezetből származó hatásokra és egészségkárosító kóroki tényezőkre is tekintettel kell lenni, hiszen más feltételeket kell biztosítani a szellemi munkát végző, illetve a fizikai munkát végző munkavállalók esetén.

A 174. §-hoz

Az Mvt. a foglalkoztathatósági szakvélemény jogintézményét nem tartalmazza, továbbá nem ad lehetőséget arra, hogy az orvosi alkalmassági vizsgálati kötelezettség alól az egyszerűsített foglalkoztatási formában munkát végző személyek - az egyszerűsített foglalkoztatásról szóló 2010. évi LXXV. törvény 6. §-a alapján - mentesüljenek, ezért a hivatkozott rendelkezések módosítása szükséges.

A módosítás lehetőséget ad arra, hogy a végrehajtási rendelet határozza meg azt a személyi kört, amely esetében a foglalkoztathatósági szakvélemény, illetve a munkaköri alkalmassági vizsgálat a foglalkoztatás feltétele.

A 175. §-hoz

Az Mvt. jelenleg hatályos 54. § (3) bekezdése rendelkezik a kockázatértékelés elkészítésének és felülvizsgálatának kötelezettségéről. A munkáltató munkavédelmi kötelezettségei közül az egyik legnagyobb teher ennek a kötelezettségnek a teljesítése, főleg a kis- és középvállalkozások esetében.

A törvény - e terhek könnyítése érdekében - átfogóan módosítja a kockázatértékelés elkészítésére és dokumentálására vonatkozó szabályokat, így csökkentve a munkáltatók ezen jogintézménnyel kapcsolatos adminisztratív terheit.

A törvény a hatályos rendelkezések szerint kötelező éves felülvizsgálat helyett azt követeli meg, hogy a munkáltatónak a kockázatértékelést csak indokolt esetben, illetve ennek hiányában 3 évente kell elvégeznie.

A törvény fenntartja azt a munkáltatói kötelezettséget, amely szerint indokolt esetben a kockázatértékelést újból el kell végezni. Amennyiben ugyanis az alkalmazott tevékenység, technológia, munkaeszköz, munkavégzés módja (beleértve pl. a munkaszervezési módszerek és a teljesítménykövetelmények módosítását) változik meg, illetve más, a munkakörülményeket érintő változás következik be, az olyan új kockázatokkal járhat, amelyekkel a kockázatértékelés elkészítésekor még nem lehetett számolni.

A törvény egyértelműen kimondja azt, hogy a munkavédelmi kockázatok mennyiségi értékelésére (a munkahigiénés vizsgálatok elvégzésére) kizárólag az egészségvédelmi határértékkel szabályozott kóroki tényezők előfordulása esetén van szükség, ezáltal is könnyítve az ilyen kockázatokkal nem járó munkát folytató munkáltatók terheit.

A 176. §-hoz

A törvény az Mvt. 58. §-ának módosításával egyértelművé teszi, hogy a munkáltató a munkaegészségügyi szaktevékenységnek minősülő feladatokat milyen személyek, illetve szervezetek útján láthatja el.

A törvény a foglalkozás-egészségügyi szolgálat szakmai irányításával kapcsolatban rögzíti, hogy a munkavédelmi hatóság igénybe veheti a speciális szakértelemmel rendelkező munkahigiénés és foglalkozás-egészségügyi szerv szakértelmét, szakmai tudását.

A 177. §-hoz

Foglalkozási megbetegedés bejelentésére az azt észlelő orvos köteles. A hatályos szabályozás szerint a bejelentés elmulasztását sérelmező munkavállaló a területileg illetékes munkavédelmi hatósághoz fordulhat. A hatóságnak azonban nincs módjában a bejelentő sérelmét érdemben orvosilag vizsgálni, tekintettel arra, hogy a beteg vizsgálatára, diagnózis felállítására csak orvos jogosult.

A törvény kiegészíti az Mvt. 68. §-át azzal, hogy a munkavállalónak a foglalkozási megbetegedés bejelentése elmulasztását sérelmező panaszát a területileg illetékes munkavédelmi hatóság továbbítja a foglalkozási megbetegedések és fokozott expozíciós esetek bejelentéséről és kivizsgálásáról szóló jogszabályban meghatározott munkahigiénés és foglalkozás-egészségügyi szervhez. A munkahigiénés és foglalkozás-egészségügyi szerv orvosai mind a beteget, mind leleteit megvizsgálhatják és - mint észlelő orvos - a bejelentést indokoltság esetén megtehetik.

A gyakorlati tapasztalatok szerint egyre sűrűbben fordulnak a sérülést szenvedett munkavállalók a munkavédelmi hatóságokhoz, mivel munkáltatójuk a baleset során elszenvedett sérülésük esetleges következményeit (pl.: maradandó fogyatékosságukat, az önálló életvitelt gátló károsodásukat) a munkáltató utólag nem hajlandó elismerni (nem nyújt be módosító baleseti jegyzőkönyvet a munkabaleset súlyosságának megállapításával). A módosítás többlet lehetőséget ad a munkavédelmi hatóság számára, ezzel megfelel a munkavédelmi gyakorlatban felmerült igényeknek, továbbá egy eljárásjogi hiányosságot pótol.

A 178. §-hoz

Összhangban a Nemzeti Gazdasági és Társadalmi Tanácsról szóló törvény és a Kormány ügyrendjének rendelkezéseivel, módosításra kerül a Munkavédelmi Bizottság hatásköre, mely alapján a Munkavédelmi Bizottság a munkavédelemmel kapcsolatos jogszabály koncepciókkal összefüggésben foglalhat állást, illetve a jövőben lehetősége nyílik a munkavédelmi szabályokkal kapcsolatosan vélemény kialakítására. A törvény a Munkavédelmi Bizottság hatáskörét bővíti a nevelés és az oktatás területén a biztonságos életvitelre, a szakmai oktatás területén az egészséget nem veszélyeztető és a biztonságos munkavégzés szabályaira vonatkozó ismeretanyag meghatározásával kapcsolatos kérdésekben való döntésekkel.

A 179. §-hoz

A törvény a munkaügyi hatósági ellenőrzési tevékenységgel összefüggésben már 2006 óta követett gyakorlathoz hasonlóan lehetővé teszi, hogy a munkavédelmi hatóság ellenőrzési tevékenységét a központi munkavédelmi hatóság által a foglalkoztatáspolitikáért felelős miniszter által vezetett minisztérium hivatalos lapjában évente kiadott irányelv alapján végezze. Az ellenőrzési irányelv országosan egységesen határozza meg az adott évben végzendő hatósági ellenőrzések céljait és irányát, ezáltal is biztosítva az egységes, de a változó munkavédelmi helyzethez alkalmazkodó ellenőrzési gyakorlat kialakítását.

A 180. §-hoz

Az Mvt. alapján bírságolni az összehangolási kötelezettség elmulasztására hivatkozva kizárólag a munkáltatót lehetett, jelen módosítással azonban lehetővé válik az Mvt. 40. § (2) bekezdése szerinti összehangolási kötelezettségért felelős személy (aki a munkáltatótól eltérő személy is lehet) bírságolása abban az esetben, ha az összehangolási kötelezettségét elmulasztja.

A módosítással a munkavédelmi hatóság bírságkiszabásának mértékével kapcsolatos elvek kerülnek rögzítésre, mely alapján a bírság kiszabásakor figyelemmel kell lenni a veszélyeztetés mértékére, a veszélyeztetettek számára, a veszélyeztetés időtartamára, ismétlődő jellegére, a megsértett jogszabályi előírások számára, a veszélyeztetés várható következményeire, a sérülés és az egészségkárosodás mértékére, összhangban a Kkv. rendelkezéseivel a munkáltató vagy az összehangolási kötelezettséget elmulasztó személy vagy szervezet által foglalkoztatott munkavállalók számára és éves nettó árbevételére vagy mérlegfőösszegére, a határértékkel jellemzett kóroki tényezőkre megadott határérték túllépésének mértékére, valamint a bírság kiszabására okot adó veszélyeztetés kialakulására vezető egyéb mulasztás személyi és tárgyi körülményeire.

A munkavédelmi bírságok kiszabásával kapcsolatos részletszabályokat külön kormányrendelet fogja szabályozni, erősítve ezzel a hatósági intézkedések kiszámíthatóságát.

A 181. §-hoz

Az Eüak. 2. § i) pontja a munkavédelmi hatóságot hatalmazza fel az egészségügyi és a hozzájuk kapcsolódó személyes adatok kezelésével, ezért szükséges az Mvt. és az Eüak. összhangjának megteremtése.

A 182. §-hoz

A törvény megteremti az összhangot az Mvt. és az Európai Parlament és Tanács 2006. december 18-i 1907/2006/EK rendelete (REACH), illetve a honvédelemmel kapcsolatos jogszabályok fogalmi rendszere között.

A 183. §-hoz

A közérdekű önkéntes tevékenységről szóló 2005. évi LXXXVIII. törvény bevezette a közérdekű önkéntes tevékenység fogalmát. A közérdekű önkéntes tevékenységet végző személyt és a szabálysértési eljárás alapján közérdekű munkára kötelezett személyt megilleti a biztonságos és egészséges munkafeltételekhez való jog, melyet a jogalkotó a szervezett munkavégzés fogalmának pontosításával biztosít a közérdekű önkéntes tevékenységet végző személy számára.

Mivel az egyszerűsített foglalkoztatásról szóló 2010. évi LXXV. törvény már nem tartalmazza a természetes személy munkáltató háztartásában történő munkavégzés fogalmát, ezért figyelemmel az Mvt. 87. § 9. pontjában foglaltakra szükséges a természetes személy munkáltató háztartásában történő munkavégzés fogalmának rögzítése, mivel ennek hiánya a munkavédelem területén bizonytalan jogalkalmazást eredményezne.

A megfelelő szintű érdekképviselet érdekében rögzítésre kerül az Mvt.-ben - összhangban a Nemzeti Gazdasági és Társadalmi Tanácsról szóló törvény rendelkezéseivel - a Munkavédelmi Bizottság munkáltatói és munkavállalói oldalának képviseletére jogosultak körének meghatározása.

A 184. §-hoz

Jelen módosítás felhatalmazást ad a foglalkoztatáspolitikáért felelős miniszternek, hogy az ipari alpintechnikai tevékenység biztonsági szabályzatáról szóló FMM rendeletet módosítsa vagy az ipari alpintechnikai tevékenység biztonsági szabályaira vonatkozóan új rendeletet alkosson.

A 185. §-hoz

Jelen módosítással összhangba kerül a munkavállalók biztonságáról, egészségéről és a munkakörnyezetről szóló, a Nemzetközi Munkaügyi Konferencia 1981. évi 67. ülésszakán elfogadott 155. számú Egyezmény kihirdetéséről szóló 2000. évi LXXV. törvény és az Mvt. fogalomhasználata, mivel a 155. számú ILO egyezmény a nemzeti politika fogalmát alkalmazza, míg az Mvt. ugyanerre a fogalomra az országos program kifejezést használta.

Az Európai Unió jogának való megfelelés érdekében 2009. december 29. napján hatályba lépett a gépek biztonsági követelményeiről és megfelelőségének tanúsításáról szóló 16/2008. (VIII. 30.) NFGM rendelet (a továbbiakban: R.) Az R. a gépekről és a 95/16/EK irányelv módosításáról szóló, 2006. május 12-i 2006/42/EK európai parlamenti és tanácsi irányelvnek való megfelelést szolgálja, az irányelv 24. cikke kivételével.

Az R. 2. § 4. pontjában meghatározott EK-megfelelőségi nyilatkozat Mvt.-be történő beemelését szolgálja a módosítás. Szükséges továbbá a munkavédelemről szóló 1993. évi XCIII. törvény azon rendelkezéseinek módosítása.

A „Bányászati munkabaleset” pontosításának indoka az, hogy a bányafelügyelet vizsgálja a gázszállítói vagy elosztói engedélyesek tevékenysége során bekövetkező baleseteket (ugyanígy a PB-s iparágban bekövetkezőt is), azonban ez nem felel meg az Mvt. jelenleg hatályos szövegében szereplő bányászati tevékenységnek.

A 186. §-hoz

Az Mvt. 19. § (2) bekezdésének hatályon kívül helyezésével a törvény megszünteti a létesítésben közreműködő (tervező, kivitelező) írásbeli nyilatkozattételi kötelezettségét, tekintettel arra, hogy az építőipari kivitelezési tevékenységről szóló 191/2009. (IX. 15.) Korm. rendelet 13. § (3) bekezdésének d) pontja szerint a munkavédelmi előírások betartatása a felelős műszaki vezető feladata, ezért az Mvt. erre vonatkozó előírása okafogyottá vált.

A törvény módosítja a szervezett munkavégzéssé nyilvánítás szabályait olyan módon, hogy nem csak a súlyos, hanem valamennyi baleset bekövetkezése esetén biztosítja a munkavédelmi felügyelő részére e döntési jogkört. A módosítás a munkavállalók jogait nagymértékben védi, figyelemmel arra, hogy egy baleset esetén utólag a munkáltató „jóindulatán” múlik, hogy a felügyelő az Mvt.-ben biztosított munkavállalói kérésnek eleget tud-e tenni, és törvényben biztosított jogát gyakorolni tudja-e.

A 187. §-hoz

A szabálysértésekről szóló 1999. évi LXIX. törvény (a továbbiakban: Szabstv.) lehetővé teszi a munkaügyi és a munkavédelmi hatóság számára, hogy a jogszabályban hatáskörébe utalt szabálysértési ügyekben szabálysértési hatóságként eljárjon.

A szabálysértés miatt - ha a szabálysértést meghatározó jogszabály másként nem rendelkezik - a községi, városi, megyei jogú városi, fővárosi kerületi jegyző (a továbbiakban: jegyző) jár el.

A Szabstv. lehetővé teszi a jegyző számára, hogy ha az eljárás alá vont személlyel szemben a jegyző hatáskörébe tartozó szabálysértésen kívül más szabálysértés miatt is eljárás indul, a jegyző - a közlekedésrendészeti és a vámszabálysértések kivételével - az egyébként hatáskörébe nem tartozó szabálysértés miatt is eljárhasson.

A módosítás célja a munkaügyi hatóság hatáskörének szűkítésével a szabálysértésekre vonatkozó párhuzamos hatáskörök és a párhuzamos bírságolás elkerülése. Ezért megszűnik a munkaügyi hatóság szabálysértési jogköre.

A módosítás további indoka az is, hogy a polgári felhasználású robbanóanyagokkal és pirotechnikai termékekkel kapcsolatos szabálysértés esetén a tényállás tartalma miatt kizárólag a munkavédelmi hatóság hatásköre merülhet fel.

A 188. §-hoz

A foglalkoztatáspolitika háttérintézményeinek átalakítása kapcsán szükséges a Nemzeti Szakképzési és Felnőttképzési Intézetre történő utalás módosítása.

A 2012. január 1-jén hatályba lépő Alaptörvény Alapvetés A) cikkében foglaltak szerint: „HAZÁNK neve Magyarország.”. Az Alaptörvény 2012. január 1. napján történő hatálybalépésével, illetve az Alaptörvény e rendelkezése végrehajtásának előkészülete keretében szükséges a felnőttképzésről szóló törvény módosítása.

A 189. §-hoz

A törvény kiegészíti az egyszerűsített foglalkozatásról szóló törvényt a korábbi jogalkotás során elmaradt jogharmonizációs záradékkal.

Az egyszerűsített foglalkoztatás céljára létesített jogviszonyban a munkavállaló bérét nem terheli adó- és járuléklevonás, így a munkabér bruttó és nettó összege megegyezik. A foglalkoztatás közterheit a munkáltató fizeti meg. Az adójóváírás tervezett megszüntetése miatt a minimálbér és a garantált bérminimum várhatón úgy emelkedik 2012-ben, hogy nettó összege lényegében változatlan marad. A módosítással biztosítható, hogy a minimálbér emelkedésével az egyszerűsített foglalkoztatással megkereshető legkisebb bér összege sem változik 2012-ben.

A 190. §-hoz

Jogértelmezési vitát generálhat, hogy a 2012. január 1-jétől hatályos, a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi C. törvény 37. §-ával megállapított új egyházi fenntartó fogalom szövegében - a hatályos fogalomtól eltérően - nem szerepel gyűjtőnévként megjelölve az egyházi fenntartó sem az Szt.-ben, sem a Gyvt.-ben. Ezt pótolni szükséges úgy, hogy a rendelkezés már a pontosított szöveggel lép hatályba.

A 191-193. §-hoz

A közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvény szerint közfoglalkoztatási jogviszony - többek között - az e törvényben meghatározott feladatra, továbbá törvény által előírt állami feladatra létesíthető.

A közfoglalkoztatás eddigi tapasztalatai azt mutatják, hogy a potenciális közfoglalkoztatók - kötelezően előírt állami feladat hiányában - csak a jogszabályi feltételek megteremtését követően létesíthetnek közfoglalkoztatási célú, start munkahelyeket. A módosítás az új jogintézmény és a hatályos jogszabályi környezet összhangjának teremti meg azzal, hogy a jogszabályi környezethez igazodóan kiszélesíti a közfoglalkoztatásban ellátható feladatok körét.

A 194-197. §-hoz

Indokolt az ágazati párbeszéd bizottságokról és a középszintű szociális párbeszéd egyes kérdéseiről szóló 2009. évi LXXIV. törvény alapján ellátandó egyes adminisztratív jellegű feladatokat a miniszter helyett az állami foglalkoztatási szervre telepíteni.

A 198. §-hoz

A módosítás a családi kedvezményre vonatkozó szabályok és a családtámogatási törvény e törvénynek a 160. és 161. §-ában foglalt módosítása közötti összhangot teremti meg.

Mivel az Szja. törvény érintett rendelkezése - szintén 2012. január 1-jei hatállyal - az egyes adótörvények és azzal összefüggő egyéb törvények módosításáról szóló 2011. évi CLVI. törvénnyel is módosításra került, a koherencia-zavar elkerülésére a módosítás rendelkezik arról is, hogy az annak 8. § (1) bekezdésével elfogadott - a jelen szabályozásba beépített - rendelkezései az új szöveggel lépnek hatályba.

A 199-200. §-hoz

A módosítás értelmében előre meghatározott módon 2012. évben két ízben február 1-jétől és július 1-jétől emelkedik a dohánygyártmányok jövedéki adója.

Ezzel összefüggésben a már korábban, 2012. májusra és 2012. novemberre vonatkozó adóemelés elmarad. A rendelkezés - összefüggésben az adóemelések időpontjával - arról is szól, hogy a 2012. május 1-je előtt gyártott - a sorszámot vonalkód formájában nem tartalmazó - adójegyek is felhasználhatóak.

A 201. §-hoz

A rendelkezések beiktatását a Magyarország 2012. évi költségvetését megalapozó egyes törvények módosításáról szóló törvény, valamint jelen törvény közötti koherencia megteremtése indokolja. Mindkét törvény hatálybalépési időpontja 2012. január 1., így az eltérő törvényi tartalomból eredő koherenciazavar elhárítása, valamint a jogalkotói akarat megjelenítése indokolja a törvény e rendelkezését.