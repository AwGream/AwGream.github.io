2005. évi LXXIV. törvény indokolása

a felnőttképzésről szóló 2001. évi CI. törvény módosításáról

-----STARTING---POINT---ALTALANOS--- 

A Kormány kiemelt célja a tudásalapú, versenyképes gazdaság megteremtése, amely képzett, a társadalmi változásokhoz és a munkaerőpiac új kihívásaihoz alkalmazkodni képes munkaerőt igényel. A tanulás, ezen belül a felnőttkori tanulás támogatása, eredményességének javítása, a felnőttképzési rendszer fejlesztésének legfontosabb célkitűzései között szerepel.

A fenti célok megvalósítása érdekében a felnőttképzési normatív támogatás, valamint a felnőttképzési célú keretből nyújtott támogatások vonatkozásában is szükségessé vált a gazdaság és a munkáltatók igényeihez igazodó, az elhelyezkedést, továbbfoglalkoztatást perspektivikusan szolgáló képzések elsődleges, kiemelt támogatása jogi alapjainak megteremtése.

A fentieken túl a felnőttképzési normatív támogatás rendszerének felülvizsgálata több okból is indokolttá vált.

Egyrészt a felnőttképzési normatív támogatás 2003. évi bevezetése óta eltelt időszak gyakorlati tapasztalatai, a támogatott felnőttképzési intézmények körében végzett helyszíni ellenőrzések eredményei alapján indokolttá vált, hogy a támogatási rendszer felülvizsgálatra és ennek alapján továbbfejlesztésre kerüljön, annak érdekében, hogy az elmúlt évek mindegyikében jelentkező, számos problémát okozó támogatási túligénylés kezelhetővé váljon, illetve, hogy az állami forrás elsősorban a munkapiaci keresletnek megfelelő képzések támogatását minél hatékonyabban biztosítsa.

A felülvizsgálatot a Kormánynak a felnőttképzés fejlesztésének irányelveiről és cselekvési programjáról szóló 1069/2004. (VII. 9.) határozatában megjelölt azon célkitűzés megvalósítása is szükségessé tette, mely szerint át kell tekinteni a felnőttképzési támogatási rendszer munkapiaci eredményességét és hatékonyságát, és ennek keretében meg kell vizsgálni annak lehetőségét, hogyan alakítható át a felnőttképzési normatíva rendszere oly módon, hogy meghatározott szakmakörökben ingyenes legyen az első, az 50 évesnél idősebbek számára pedig a második szakma megszerzése, amennyiben van garantált munkalehetőségük.

Tekintettel arra, hogy az említett támogatások alapvető szabályait a felnőttképzésről szóló 2001. évi CI. törvény (a továbbiakban: Fktv.) határozza meg, a fenti célok megvalósításának első lépéseként került kidolgozásra az Fktv. jelen módosítása.

Az Fktv. módosításának további alapvető célja a Munkaerőpiaci Alap foglalkoztatási alaprészének iskolarendszeren kívüli felnőttképzési célú kerete terhére a szomszédos államokban élő magyarok számára a versenyképes tudás megszerzéséhez igénybe vehető támogatások körének kibővítése, mellyel elősegíthető a szülőföldön való boldogulás, a magyar lakta területek gyorsabb felzárkóztatása, a magyarság helyi társadalmának erősítése.

A szomszédos országokban kisebbségben élő magyarságot hasonló munkapiaci hatások és kihívások érik, mint a többségi nemzeteket. A szülőföldön való boldoguláshoz a határon túl is szignifikáns feltétel a versenyképes tudás megszerzése, így a határon túl is felerősödtek a tudás megszerzése céljából azok az elvárások, melyek az átképzési formák sokféleségére, az alternatívát nyújtó, (magyar terminológia szerint) iskolarendszeren kívüli képzési kínálat megteremtésére, bővítésére irányulnak. Mindez különösen igaz a még nem EU tagállamokban élők esetén, amely országokkal a csatlakozási tárgyalások felgyorsultak a közelmúltban.

A törvénymódosítás ezen célkitűzései összhangban vannak a Kormány határon túli magyarság szülőföldjén való boldogulását, anyagi és szellemi gyarapodását, azonosságtudatának erősítését, nyelvének és kultúrájának megőrzését és továbbfejlesztését, az anyaországgal való sokoldalú kapcsolatok fenntartását és erősítését célzó programok megvalósítására irányuló törekvésekkel.

A törvény elfogadásával lehetővé válik a szomszédos államokban élő magyarok képzéseinek, a szomszédos államokban felnőttképzési tevékenységet folytató intézmények technikai feltételei fejlesztésének, illetve a felnőttképzés érdekében végzett fejlesztő tevékenység támogatása.

-----STARTING---POINT---RESZLETES---

Az 1. §-hoz

A törvény értelmében felnőttképzési normatív támogatásban, illetve a felnőttképzési célú keretből képzési támogatásban - a fogyatékkal élő felnőttek képzése kivételével - az Országos Képzési Jegyzékben szereplő szakképesítés megszerzésére irányuló képzést szervező azon felnőttképzési intézmény részesülhet kizárólag, amely vállalja, hogy a képzés befejezését követően a támogatott képzésben részt vevő munkanélküli felnőtt foglalkoztatásáról, illetve foglalkoztatott felnőtt esetén tovább foglalkoztatásáról gondoskodik.

A felnőttképzési intézmény kötelezettségének mértéke, teljesítésének, igazolásának szabályai, valamint a kötelezettség nem teljesítéséhez fűződő jogkövetkezmények az adott támogatási rendszerre vonatkozó külön jogszabályban kerülnek meghatározásra.

A törvény megteremti a felnőttképzési célú keretből a szomszédos államokban élő magyarok képzési támogatásának lehetőségét.

A 2. §-hoz

A felnőttképzési normatív támogatás rendszerének átalakítási koncepciójához igazodóan a támogatás felhasználásának céljai kiegészítésre kerülnek az 50 év feletti felnőttek második, állam által elismert, az OKJ-ban szereplő szakképesítés megszerzésére irányuló képzéseinek támogatási lehetőségével, elősegítve ezen alanyi kör munkapiaci helyzetének javítását, megerősítését.

A törvény szerint az állam a felnőtt számára az első, állam által elismert, az OKJ-ban szereplő szakképesítés megszerzését, a fogyatékkal élő felnőttek általános, nyelvi és szakmai képzését, valamint 50 év feletti felnőtt esetében a második OKJ-ban szereplő szakképesítés megszerzését külön jogszabályban meghatározott feltételek szerint részben vagy teljesen díjmentesen biztosítja.

Fogyatékkal élő felnőttek OKJ-ban szereplő szakképesítés megszerzésére irányuló képzése esetén a normatív támogatás igénybevételének - a korábbi szabályozással ellentétben - a törvény értelmében nem feltétele e képzés programjának akkreditálása, tekintettel arra, hogy a nem fogyatékkal élő felnőttek képzése esetén sem szükséges az OKJ-s képzések akkreditációja. A felnőttképzést folytató intézmény képzési programjának akkreditálása ezen felnőttek vonatkozásában az általános, nyelvi, illetve OKJ-ban nem szereplő szakképesítés megszerzésére irányuló szakmai képzés esetén szükséges.

Meghatározásra került azon nem magyar állampolgárságú, Magyarországon tartózkodó alanyi kör, amely jogszerűen támogatásban részesülhet. A törvény értelmében támogatás nyújtható olyan nem magyar állampolgárnak is, aki Magyarországon bevándorlási vagy letelepedési engedéllyel, illetve az Európai Gazdasági Térségről szóló egyezményben részes tagállam állampolgáraként tartózkodási engedéllyel rendelkezik. A támogatásnak az említett körre való kiterjesztését az indokolja, hogy miután a hazai munkaerőpiacon vannak jelen és az államháztartás felé fennálló kötelezettségeiket éppúgy teljesítik, mint a magyar állampolgár munkavállalók, ebből adódóan részesülhessenek a hazai elvárásoknak megfelelő szakképesítés megszerzéséhez nyújtott állami támogatásból.

A jelenlegi rendszerben a támogatás nyújtásának nem feltétele, hogy a képzésben részt vevő felnőtt sikeres vizsgával zárja a képzést. A cél azonban az, hogy a munkaerőpiacon olyan szakképzett felnőttek legyenek jelen, akik „igazolható” szakképesítéssel rendelkeznek. Ezért a törvény a támogatás felhasználásán oly módon kíván szigorítani, hogy amennyiben a támogatott képzésben részt vevő felnőttek a külön jogszabályban meghatározott arányban sikeres vizsgát nem tesznek, a képző intézmény a támogatás visszafizetésére köteles.

A 3. §-hoz

A felnőttképzési célú keret szabályozására vonatkozó törvények átláthatóságának elősegítése céljából a törvény az Fktv.-t kiegészíti az Flt. felnőttképzési célú keretre vonatkozó 43.§-ának (6)-(8) bekezdéseire való hivatkozással.

A törvény értelmében a felnőttképzési célú keret felhasználásának céljai kiegészülnek a szomszédos államokban élő magyarok képzéseinek, a szomszédos államokban felnőttképzési tevékenységet folytató intézmények oktatáshoz közvetlenül kapcsolódó technikai feltételei fejlesztésének, illetve a felnőttképzés érdekében végzett fejlesztő tevékenységnek Magyarországon bejegyzett, képzési, képzésfejlesztési célú közalapítványokon keresztül történő támogatásának lehetőségével.

A szomszédos államokban élő magyarok támogatására a törvény értelmében a felnőttképzési célú keret legfeljebb 5%-a használható fel.

A 4. §-hoz

A törvény a szomszédos államokban élő magyaroknak kíván felnőttképzési támogatási lehetőséget biztosítani, ezért az értelmező rendelkezések között indokolt ezen alanyi kör pontos meghatározása. A törvény értelmében szomszédos államban élő magyarnak a szomszédos államokban élő magyarokról szóló 2001. évi LXII. törvény hatálya alá tartozó személyek minősülnek, azaz a Horvát Köztársaságban, Romániában, Szerbia és Montenegróban, a Szlovák Köztársaságban, a Szlovén Köztársaságban vagy Ukrajnában lakóhellyel rendelkező, nem magyar állampolgárságú, magukat magyar nemzetiségűnek valló személyek.

-----STARTING---POINT---VEGE---

Az 5. §-hoz

A törvény hatályba léptető rendelkezést tartalmaz. A határon túli magyarok képzési támogatására vonatkozó rendelkezések a kihirdetést követő 8. napon, a normatív támogatást szabályozó rendelkezések 2005. október 1-jétől lépnének hatályba. Az eltérő hatályba léptetési időpontot az indokolja, hogy a normatív támogatás iránti igény félévente terjeszthető elő, és a támogatás nyújtásának a jelenleginél szigorúbb szabályai megismerésére megfelelő időt kell biztosítani a képző intézményeknek. Egyébként is a képző intézmények támogatás iránti igényt legkorábban a 2006. évben induló képzéseikhez nyújthatnak be.