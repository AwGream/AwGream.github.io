2015. évi LXIII. törvény indokolása

a gyermekek védelméről és a gyámügyi igazgatásról szóló 1997. évi XXXI. törvénynek az ingyenes bölcsődei és óvodai gyermekétkeztetés kiterjesztése érdekében történő módosításáról

-----STARTING---POINT---ALTALANOS--- 

A törvény célja a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) módosításával az ingyenes bölcsődei és óvodai gyermekétkeztetés kiterjesztése.

Az ingyenes bölcsődei és óvodai gyermekétkeztetés bővítéséről szóló 1732/2014. (XII. 12.) Korm. határozat kimondja, hogy a Kormány egyetért azzal, hogy a kisgyermekeket ellátó intézményrendszerben minél szélesebb körben szükséges térítésmentesen biztosítani az étkeztetést. A kormányhatározat értelmében el kell készíteni a vonatkozó jogszabályok módosítását a bölcsődékben és az óvodákban nevelt gyermekek ingyenes étkeztetésének bővítése érdekében. A feladat végrehajtása érdekében módosulnak a Gyvt. gyermekétkeztetésre vonatkozó szabályai. A törvény értelmében bővül a bölcsődében és az óvodában ingyenesen étkezők száma, de a tehetősebb, háromnál kevesebb gyermeket nevelő szülőknek továbbra is térítési díjat kell fizetniük a jövedelemhatártól függően.

-----STARTING---POINT---RESZLETES---

Az 1. §-hoz

A bölcsődében és az óvodában az ingyenes étkeztetésre való jogosultság a törvény értelmében 2015. szeptember 1-jétől kiterjed a rendszeres gyermekvédelmi kedvezményre jogosult gyermekeken kívül a jelenleg 50%-os étkezési térítési díj-kedvezményre jogosult gyermekekre. Ők a 3 vagy több gyermeket nevelő családok gyermekei, tartósan beteg és fogyatékos gyermekek, és azon két vagy egy gyermeket nevelő szülők gyermekeire, ahol a családban az egy főre jutó jövedelem nem haladja meg a kötelező legkisebb munkabér személyi jövedelemadóval, munkavállalói, egészségbiztosítási és nyugdíjjárulékkal csökkentett, azaz nettó összegének 130%-át. (Ez az összeg 2015-ben 89 408 Ft.)

Jelenleg csak maga a tartósan beteg, fogyatékos gyermek jogosult a kedvezményes étkezésre, az egészséges testvére nem. A törvény a tartósan beteg, fogyatékos gyermeket nevelő szülő másik gyermekére is kiterjeszti az ingyenes étkezés lehetőségét, elismerve ezzel, hogy az ilyen család nagyobb terhet visel a gyermekei felnevelésével.

A törvény nem érinti az 1-8. és az azon felüli osztályos nappali rendszerű oktatásban részt vevő tanulók utáni étkezési díjkedvezmények rendszerét. A rájuk vonatkozó szabályok újrakodifikálása a bölcsődei és óvodai étkeztetési kedvezményrendszer megváltozása miatt, technikai szempontból vált szükségessé.

Az ingyenes bölcsődei és óvodai gyermekétkeztetésre való jogosultság megállapítása a szülőnek a jövedelméről való önbevallásán (nyilatkozatán) alapul. A törvény értelmében a szülői jövedelemnyilatkozatban foglaltakat sem előzetesen, sem utólagosan nem vizsgálja sem az intézmény, sem a települési önkormányzat jegyzője. A jövedelemről történő nyilatkozat benyújtása csak az egyéb okból ingyenes étkeztetésre nem jogosult családokat, azaz a háromnál kevesebb gyermeket nevelő, továbbá a tartósan beteg, fogyatékos gyermeket nem nevelő, rendszeres gyermekvédelmi kedvezményre nem jogosult családokat érinti. A törvény meghatározza, hogy a jövedelem számításánál mely személyi kört kell közös háztartásban élő családtagként figyelembe venni, továbbá rögzíti, hogy az ingyenes vagy kedvezményes étkezésre való jogosultság megállapítását a családba fogadó gyám a saját és a gyámsága alatt álló gyermekek vonatkozásában is kérheti.

A bölcsődében a fenntartó döntése alapján az étkeztetés mellett a gondozásért is kérhető térítési díj. A törvény csak az étkeztetés tekintetében bővíti a térítésmentességre jogosultak körét, a gondozási díj vonatkozásában nem.

A 2. §-hoz

A Kormány döntése értelmében - a szakképzésről szóló 2011. évi CLXXXVII. törvényben meghatározott módon - 2015. július 1-jétől a szakiskolák és szakközépiskolák fenntartásáért, illetve szakmai irányításáért az állami szakképzési és felnőttképzési szerv, a Nemzeti Szakképzési és Felnőttképzési Hivatal felel, amely ettől az időponttól közel 500 iskolát vesz át a Klebelsberg Intézményfenntartó Központtól. Emiatt szükséges a Gyvt. gyermekétkeztetésre vonatkozó szabályainak a módosítása. A Gyvt. jelenleg hatályos szövege értelmében az iskolák tekintetében a települési önkormányzatok gyermekétkeztetési feladata a Klebelsberg Intézményfenntartó Központ által fenntartott intézményekben étkezőkre terjed ki. Mivel a szakképzési rendszer júliusi átalakítása mintegy 19 ezer jelenleg is étkező tanulót érint, szükséges a Gyvt. szabályozásának módosítása. A feladat folyamatos ellátása érdekében a biztonságos és célszerű megoldást az jelenti, ha a szakképzési intézmények átvételét követően az érintett intézményekben továbbra is a települési önkormányzatok biztosítják az étkezést, a már kialakult rendszer szerint.

A szakasz emellett az ingyenes bölcsődei és óvodai gyermekétkeztetés kiterjesztése miatt szükséges szövegpontosító rendelkezéseket is tartalmazza.

-----STARTING---POINT---VEGE---

A 3. §-hoz

A hatálybalépésről rendelkezik.