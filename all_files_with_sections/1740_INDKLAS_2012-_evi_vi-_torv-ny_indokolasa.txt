2012. évi VI. törvény indokolása

a gyümölcsös ültetvények, valamint a gyümölcsös ültetvény méretet el nem érő, gyümölcsfával betelepített területek összeírásáról szóló 2006. évi XLVIII. törvény módosításáról

-----STARTING---POINT---ALTALANOS--- 

Hazánkban csupán a gyümölcsös ültetvények felmérése útján biztosíthatók pontos és megfelelő részletezettségű adatok a gyümölcsös területek termelési potenciáljának és a termelés és kínálat középtávú tendenciáinak meghatározásához, a gyümölcspiac szabályozásához és az értékesítés tervezéséhez, a kapcsolódó közösségi támogatások elnyeréséhez. Az ehhez fűződő hazai érdek mellett az összeírás elvégzését az is indokolja, hogy az ültetvényekre vonatkozó európai statisztikákról, valamint a 357/79/EGK tanácsi rendelet és a 2001/109/EK európai parlamenti és tanácsi irányelv hatályon kívül helyezéséről szóló 2011. december 13-i 1337/2011/EU rendelet az Európai Unió tagállamait a területükön található egyes gyümölcsfafajok ültetvényeire vonatkozóan statisztikai felmérés végrehajtására kötelezi. A felmérés eredményei teszik lehetővé a Bizottság számára a gyümölcsfélék piacának közös szervezésével kapcsolatos feladatai teljesítését.

Magyarországon a gyümölcsös ültetvényt használók több mint 98 százaléka egyéni gazdálkodó, akik az összes gyümölcsös terület közel háromnegyedén gazdálkodnak. A rendelet a gyümölcsfával betelepített területek legalább 95 százalékának statisztikai megfigyelését írja elő, ezért az előbbi kötelezettség teljesítése érdekében az adatszolgáltatók körébe Magyarországon természetes személyeket is be kell vonni. Mivel a felmérés keretében természetes személytől (használótól) személyes adataira vonatkozóan is történik adatgyűjtés, a statisztikáról szóló 1993. évi XLVI. törvény (a továbbiakban: Stt.) 8. §-ának (3) bekezdése értelmében azt csak törvény rendelheti el.

A felmérés négy gyümölcsfajra (alma, körte, őszibarack, kajszibarack) terjed ki, mivel a rendelet melléklete Magyarország számára ezek összeírását teszi kötelezővé.

A felmérés 2012. évben történő végrehajtását az indokolja, hogy a rendelet előírja, hogy a tagállamoknak 2012 folyamán, majd azt követően ötévenként statisztikai felméréseket kell végezniük a területükön található gyümölcsfafajok ültetvényeiről. A 2012. évi felméréssel Magyarország eleget tesz a tagországok számára kötelezően előírt gyakoriságú összeírási kötelezettségének.

A 2006. évi XLVIII. törvény (a továbbiakban: Törvény) a rendeletnek megfelelően meghatározza az összeírás végrehajtásának időpontjait és megjelöli az összeírásért felelős intézményt.

A Törvény adatszolgáltatási kötelezettséget ír elő a gyümölcsös ültetvényeket, illetve a gyümölcsös ültetvény méretet el nem érő, gyümölcsfával betelepített területet használó természetes személyekre, jogi személyekre és jogi személyiséggel nem rendelkező szervezetekre, tehát mindazokra, akik az Stt. értelmében adatszolgáltatónak minősülnek.

Tekintettel a sok apró gyümölcsös területtel jellemezhető hazai területi struktúrára, szükség van a gyümölcsös ültetvény méretet el nem érő gyümölcsfával betelepített területek (a továbbiakban: ültetvényméret alatti gyümölcsös terület) megfigyelésbe való bevonására. Az összes gyümölcsös terület több mint tíz százalékát kitevő ilyen területek a gyümölcs termés közel tíz százalékát adják. Ennek a termésmennyiségnek pedig jelentős része - mint a termelő számára felesleg - megjelenhet a piacon is.

Az összeírások során gyűjtött egyedi adatok az Stt. 18. § (1) bekezdésének megfelelően csak statisztikai célra használhatók fel.

-----STARTING---POINT---RESZLETES---

Az 1. §-hoz

A jelenlegi törvény az összeírások eszmei időpontjával, időszakával és a végrehajtás módjával kapcsolatos szabályozást külön kormányrendelet megalkotásához köti. A módosítás a törvénybe beemeli e kérdések jogi szabályozását is, ezzel egyszerűsíti a jogalkotási folyamatot.

Az 1. § (2) bekezdése kiegészíti az ültetvényméret alatti gyümölcsös területre vonatkozóan az összeírásra kerülő adatok körét a sor- és tőtávolsággal, amely eddig nem szerepelt a törvény szövegében.

A 2. §-hoz

A megfelelő minőségű adatok begyűjtéséhez be kell vonni a rendelkezésre álló, megfelelő minőségű adminisztratív adatforrásokat, amelyek a Mezőgazdasági és Vidékfejlesztési Hivatalban, illetve a Nemzeti Kataszteri Program Nonprofit Kft.-nál, állnak rendelkezésre. Ezen adatokat az adatgazdák felhatalmazása alapján a Földmérési és Távérzékelési Intézet (FÖMI) tudja szolgáltatni.

Az NKP Kft. jogelődje a Nemzeti Kataszteri Program Közhasznú Társaság (Cg: 01-14-000082) a Földművelésügyi és Vidékfejlesztési Minisztériummal (jelenleg Vidékfejlesztési Minisztérium) kötött megállapodása alapján elkészíttette az MSZ 7772-1:1997 szabvány és vonatkozó DAT szabályzatok alapján a digitális földmérési alaptérképeket, a vektoros külterületi-, különleges külterületi- és belterületi digitális földmérési alaptérképeket. Az előállított digitális alaptérképeket az NKP Kft. a befektetett eszközei között szellemi termékként tartja nyilván. A digitális alaptérképek elkészítése banki hitelből, állami kezességvállalás mellett valósult meg, melynek visszafizetése az adatszolgáltatásból befolyt összegből valósul meg.

A Mezőgazdasági és Vidékfejlesztési Hivatal nyilvántartásában regisztrálásra kerülnek az Európai Mezőgazdasági Vidékfejlesztési Alapból támogatásban részesülő új telepítésű ültetvények és a területalapú támogatást igénylő gazdálkodók mindazon adatai, amelyek a gyümölcsös ültetvény összeírás lebonyolításához szükségesek.

A mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény 23. § (4) bekezdése és 25. § (2) bekezdése alapján nem nyilvános, azaz egyedi azonosításra alkalmas támogatási adat átadható a hivatalos statisztikai szolgálathoz tartozó szervek, így a KSH részére is. A hivatalos statisztikai szolgálathoz tartozó szervek a titoktartási kötelezettség megtartását a feldolgozás során biztosítani kötelesek és - a statisztikáról szóló törvény eltérő rendelkezése hiányában - azt a későbbi egyedi azonosításra alkalmatlanná kell tenniük.

Mivel a 2007. évi XVII. törvény hivatkozott rendelkezései értelmezési bizonytalanságot rejtenek magukban azzal kapcsolatban, hogy a KSH kizárólag statisztikai számításokhoz, vagy pedig a statisztikai adminisztratív, szervezési célokra, tehát az eredeti adatszolgáltatók megkeresésére is felhasználhatja-e az átadott adatokat, szükséges, hogy az adatszolgáltatás ne a 2007. évi XVII. törvény hivatkozott rendelkezései alapján történjen, hanem a 2006. évi XLVIII. törvény önálló rendelkezései, valamint az adatszolgáltatás feltételeiről kötött megállapodás alapján.

Az adatok átadásának módját és gyakoriságát, illetve az átadás egyéb feltételeit a KSH és az MVH között együttműködési megállapodásban kell szabályozni.

Az előírt lefedettség biztosításához szükséges a támogatott ültetvények adatainak az ültetvényregiszterrel történő harmonizálása, ezért a támogatási nyilvántartásban megtalálható ültetvények hiányzó helyrajzi számainak és alrészlet betűjeleinek, illetve a MePAR rendszerben tárolt ortofotóknak az átadására, amely adatokat a FÖMI - a megállapodás alapján - tudja szolgáltatni a KSH részére. A földmérési és térképészeti állami alapadatok kezeléséről, szolgáltatásáról és egyes igazgatási szolgáltatási díjakról szóló 63/1999. (VII. 21.) FVM-HM-PM együttes rendelet 14. §-a határozza meg a díjmentes adatszolgáltatások körét, így ami nem esik ezen paragrafus rendelkezései alá, azon adatok átadása során felmerülő költségek megtérítéséről a KSH és a FÖMI között kötött együttműködési megállapodásban kell rendelkezni.

A 3. §-hoz

A szövegcserés módosítás kodifikációs pontosítást jelent.

A 4. §-hoz

A törvény szerint a gyümölcsös ültetvény összeírásra vonatkozó, 42/2007. (III. 13.) Korm. rendeletben szabályozott kérdések integrálásra kerülnek a módosítandó törvénybe. A törvényt ezért szükséges kiegészíteni azokkal a törvényi megfelelési hivatkozásokkal, amelyek a kormányrendeletben szerepeltek.

-----STARTING---POINT---VEGE---

Az 5-7. §-hoz

A hivatkozott szakaszok rögzítik a jogharmonizációs klauzulát, a hatályba léptető rendelkezést, valamint hatályon kívül helyezést kimondó rendelkezést tartalmaznak.