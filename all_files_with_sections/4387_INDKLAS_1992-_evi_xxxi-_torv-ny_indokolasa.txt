1992. évi XXXI. törvény indokolása

a kárpótlási jegyek életjáradékra váltásáról

-----STARTING---POINT---ALTALANOS--- 

A tulajdonviszonyok rendezése érdekében, az állam által az állampolgárok tulajdonában igazságtalanul okozott károk részleges kárpótlásáról szóló 1991. évi XXV. törvény alapján a Javaslat a kárpótlási jegyek életjáradékra váltásának lehetőségét szabályozza.

A kárpótlási jegyek nevesített, szabályozott felhasználási lehetőségeit bővíti ezzel a Javaslat azok számára, akik a kárpótlási jegyért életkoruk miatt nem tudnak vagyont, vagyontárgyat (termőföldet, állami tulajdonú bérlakást, állami tulajdon privatizációja során vagyontárgyat, részvényt, üzletrészt) szerezni, illetve kezelni.

A Javaslat a 65 év feletti kárpótlásra jogosultak számára biztosítja, hogy az őket megillető kárpótlási jegyért életjáradékban részesüljenek.

Az életjáradék iránti igény bejelentése, illetve annak folyósítása a társadalombiztosítás keretében, de annak egyéb feladataitól elkülönített kezeléssel, nyilvántartással történik a Javaslat szerint. Az életjáradék a kárpótlási jegy névértéke, az igénylő kora és neme szerint megállapított és életfogytig tartó havi, rendszeres kifizetés, amelynek forrása az állami vagyon privatizációjából befolyó bevétel.

-----STARTING---POINT---RESZLETES---

Az 1. §-hoz

A Javaslat a kárpótlási jegy átruházása ellenében történő életjáradék folyósítását minden olyan magánszemély számára lehetővé teszi, aki saját jogán, tehát a tulajdonviszonyok rendezése érdekében az állam által az állampolgárok tulajdonában igazságtalanul okozott károk részleges kárpótlásáról szóló 1991. évi XXV. törvény 2. §-a értelmében jogosult a kárpótlásra. További feltétel, hogy a jogosult 1991. december 31-ig töltse be 65. életévét. Aki tehát eddig az időpontig nem éri el a 65 éves kort, nem jogosult az életjáradékra.

A 2. §-hoz

Az életjáradékot havonta, forintban kell fizetni, melynek összegét a melléklet szerinti táblázat alapján kell megállapítani. Az életjáradék folyósításának feltétele az is, hogy a károsult az őt megillető kárpótlási jegyet átruházza az Országos Társadalombiztosítási Főigazgatóságra, biztosítva, hogy ugyanez a kárpótlási jegy ne jelenhessen meg az értékpapírpiacon, illetve a kárpótlási jegy ne szolgálhasson fizetőeszközül például a termőföld, állami vagyontárgy megvásárlása során.

A 3. §-hoz

A Javaslat csak a kárpótlási jegy felvételére jogosító határozat kézbesítéstől számított 90 napon belül ad lehetőséget a jogosult számára, hogy életjáradék iránti igényét bejelentse. Ha a jogosult a bejelentést menthető okból elmulasztja, igazolási kérelemnek van helye.

A 90 napos határidő hiányában ugyanis nem volna lehetséges az igények időben történő felmérése, a szükséges anyagi források biztosítása.

Az igénybejelentésben mindazokat az adatokat szerepeltetni kell, amely lehetővé teszi a törvényben foglalt feltételek meglétének ellenőrzését.

A 4. §-hoz

A Javaslat az életjáradék iránti igény elbírálására az igazgatóságot kötelezi. Az igazgatóság által hozott határozat csak pozitív lehet, ha a jogosult a törvényben foglalt feltételeknek megfelel. Az elutasító határozat ellen 15 napon belül van helye fellebbezésnek, amelyet az Országos Társadalombiztosítási Főigazgatósághoz kell benyújtani.

Az 5. §-hoz

A mellékletben megszabott életjáradék az igénybejelentés hónapjának első napjától jár a törvényes feltételeknek megfelelő jogosultnak.

A kifizetés megkezdésének azonban az a feltétele, hogy a jogosult az igény jogosságát megállapító határozat kézhezvételétől számított 60 napon belül átruházza a kárpótlási jegyét az Országos Társadalombiztosítási Főigazgatóságra.

Ebben az esetben a nyugdíjfolyósító szerv az átruházástól számított 90 napon belül megkezdi a folyósítást.

A 6. §-hoz

Az Országos Társadalombiztosítási Főigazgatóság a károsultaktól átvett kárpótlási jegyet (kárpótlási jegyet igazoló okiratot) az Állami Vagyonügynökségnek átruházza. A Javaslat rendelkezik arról is, hogy az Országos Társadalombiztosítási Főigazgatóságnak félévente tájékoztatnia kell az Állami Vagyonügynökséget az életjáradéki kifizetések várható összegéről. Ez biztosítja, hogy az Állami Vagyonügynökség a privatizációs bevételek felhasználását tervezhesse, szükség esetén elkülönítse annak megfelelő részét.

Az Állami Vagyonügynökség a havonta folyósítandó életjáradékot - figyelembe véve a Javaslatban rögzített működési költségfedezetet - a tárgyhónapot megelőző 15-ig köteles átutalni. Az átutalandó összegnek fedezetet kell nyújtani a Javaslat 7. §-ában megjelölt évenkénti járadékemelésre is.

A Javaslat alapján az Országos Társadalombiztosítási Főigazgatóság, illetve szervezete az életjáradék összegének 2%-a mértékéig számíthat fel a működéssel, kezeléssel kapcsolatban költségeket, amelyek magukban foglalják a folyósítás, illetve a működés egyszeri, beindítással kapcsolatos költségeit is.

A Javaslat előírja az életjáradékra váltás pénzügyi elszámolásainak elkülönített kezelését az ellenőrizhetőség céljából, továbbá a társadalombiztosítás alapfeladatainak finanszírozási biztonsága érdekében.

A 7. §-hoz

Minden, hosszabb időn át folyósítandó, járadék jellegű jövedelemnél fennáll az inflációs hatások következtében fellépő értékcsökkenés veszélye. A Javaslat ezért úgy rendelkezik, hogy a járadék összegét 1993-tól kezdve minden év március 1-jétől kell emelni az előző évi átlagos nyugdíjemelés 30%-ával megegyező mértékben.

A 8. §-hoz

Az életjáradék személyhez kötött, a jogosult élete végéig tartó szolgáltatás. Ezért a jogosult elhalálozása hónapjának utolsó napjával az életjáradék folyósítása - a Javaslat értelmében - megszűnik.

A 9. §-hoz

Az Állami Számvevőszék - az Országgyűlés pénzügyi-gazdasági ellenőrző szerveként - a Javaslatban foglaltak megvalósításának pénzügyi elszámolásait évente ellenőrzi. Ennek során a társadalombiztosítás egyéb feladataitól, forrásaitól történő elkülönített pénzügyi kezelést, a működési költségek indokoltságát, az életjáradék folyósításának szabályosságát, jogosultságát, a kárpótlási jegyekkel kapcsolatos elszámolásokat, illetve egyéb kérdéseket vizsgálhat.

A 10. §-hoz

A kárpótlási jegyért kapott életjáradék mentes a magánszemélyek jövedelemadója alól. Az életjáradék iránti igény bejelentésével, megszerzésével kapcsolatos államigazgatási eljárások illetékmentesek.

A 11. §-hoz

A Javaslat az e törvényben foglalt eljárásra az államigazgatási eljárás általános szabályait rendeli alkalmazni, azzal a különbséggel, hogy a határozat bírósági felülvizsgálata esetén a bíróság - e törvény erejénél fogva - a jogerős határozatot megváltoztathatja.

A 12. §-hoz

A Javaslatban foglaltak eljárási szabályainak kimunkálására a kormány kap felhatalmazást.

-----STARTING---POINT---VEGE---