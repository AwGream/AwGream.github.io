2004. évi CXXVII. törvény indokolása

a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvény, a Polgári perrendtartásról szóló 1952. évi III. törvény, valamint más, kapcsolódó törvények módosításáról

-----STARTING---POINT---ALTALANOS--- 

1. A törvény szabályozása a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvény (a továbbiakban: Ctv.), a Polgári perrendtartásról szóló 1952. évi III. törvény (a továbbiakban: Pp.), valamint más kapcsolódó törvények módosítására irányul.

A Ctv. módosításának egyik - jelentős - része az elektronikus cégeljárásról és a cégiratok elektronikus úton történő megismeréséről szóló 2003. évi LXXXI. törvény (a továbbiakban: Ectv.) szabályainak pontosítását végzi el, figyelemmel arra, hogy ezen, Európában is új jogterületre vonatkozó törvény végrehajtási jogszabályának kidolgozásakor felmerült a törvényi szabályok egyes pontjai technikai jellegű korrekciójának igénye is. Az elektronikus cégeljárás szabályainak módosítását szükségessé teszi az a tény is, hogy mind erőteljesebb igény van - mind az állam részéről, mind a jogalkalmazók részéről - az elektronikus fizetési lehetőség általánossá tételére. Ennek rendszerére vonatkozó elképzelések jelentősen megváltoztak az Ectv. megalkotása óta. Ennek értelmében a törvény új fizetési „kaput” épít be az elektronikus cégeljárás rendjébe, mely szerint az illetéket, illetve a közzétételi költségtérítést a Magyar Államkincstár elektronikus fizetési rendszerén keresztül kell majd teljesíteni. Miután az illeték és a közzétételi költségtérítés megfizetésének rendje nemcsak az elektronikus cégeljárás keretében, hanem pl. a számviteli törvény szerinti beszámolók megismerhetőségére vonatkozó rendelkezések körében is szabályozott, ez az időközben bekövetkezett szabályozási igény a törvény számos pontját érinti.

2. A törvényben a Pp. szabályainak módosítása túlnyomórészt az elektronikus cégeljárás szabályozási köréhez kapcsolódik, mivel a Pp.-ben kell általános jelleggel rendelkezni arról a kérdésről, hogy az egyes okiratfajtákról készített elektronikus okiratok (másolatok) mit bizonyítanak, milyen bizonyító erővel rendelkeznek. Az elektronikus aláírásról szóló 2001. évi XXXV. törvény részben már kísérletet tett ennek a kérdésnek a szabályozására, de az a jelenleg már meglévő gyakorlati tapasztalatok alapján megállapíthatóan nem volt teljes körű és megfelelő pontosságú.

3. Hazánknak az Európai Unióhoz történő csatlakozása következtében szintén felmerültek olyan további jogharmonizációs jellegű szabályozási kötelezettségek, amelyek más témában ugyan, de ugyancsak a Ctv. szabályainak viszonylag sürgős megváltoztatását igénylik.

Így fontos feladat, hogy azokra a közösségi jogalanyokra vonatkozóan, amelyek működését illetően a magyar jogalkotás már megteremtette a szükséges jogi kereteket, feltételeket, pontosításra kerüljenek a cégeljárás rendjének azon szabályai, amelyek az európai részvénytársaság, illetve az európai gazdasági egyesülés egyik tagállamból a másikba történő székhely-áthelyezési jogát biztosítják, vagy lehetőséget adnak a másik tagállamban - székhelyáthelyezés nélkül - kizárólag telephely létrehozására.

Ugyancsak jogharmonizációs feladat végrehajtásaként született meg a jogi személlyel szemben alkalmazható büntetőjogi intézkedésekről szóló 2001. évi CIV. törvény szabályozása. A jogi eszköz alkalmazási lehetőségének megteremtése mellett azonban olyan szabályok megteremtésére is szükség van, amelyek alapján a jogi személyre vonatkozó közhiteles nyilvántartásból a büntetőbíróság által meghozott intézkedés kitűnik, harmadik személyek számára is ellenőrizhetővé válik. A gazdasági forgalomban részt vevő jogi személyek jelentős része a cégnyilvántartásban szerepel, így ennek a feladatnak a végrehajtása is a Ctv.-ben a cégjegyzékadatok körének módosítását igényli.

Nemzetközi és közösségi jogi kötelezettségek alapján, a terrorizmussal szembeni eredményes fellépés érdekében a cégbíróság számára lehetővé kell tenni az ezzel a tevékenységgel kapcsolatba hozható személyek vagy szervezetek vagyonának befagyasztását. A szabályozás a cégbíróság törvényességi felügyeleti jogkörének erősítése, kiszélesítése útján végezhető el. Ehhez szükségképpen kapcsolódik más törvény, így a csődtörvény módosítása is.

4. Értelemszerű, hogy az egyébként már érintett, módosításra kerülő törvényekben felmerülő más jellegű pontosítást is célszerű egyszerre, egy törvényben végrehajtani.

A törvénymódosítás tárgyát képező változások tehát a jogrendszer különböző, fontos elemeit érintik, ennek ellenére elmondható, hogy azok koherens egészet alkotnak, a szabályozási területek egymással szoros összefüggést mutatnak. A törvény által elvégzendő legfontosabb módosítások, immár a törvények szabályozási területeire vetítve a következőkben foglalhatók össze:

a) Az 1. társasági jogi irányelv (68/151/EGK) módosításáról szóló 2003/58/EK irányelv implementációjával kapcsolatos rendelkezések:

A cégnyilvántartásra és cégnyilvánosságra vonatkozó alapvető közösségi jogi követelményeket az 1. társasági jogi irányelv tartalmazza. A vállalkozások alapításának megkönnyítése és gyorsítása, továbbá az elektronikus kommunikáció eszközeinek igénybevétele érdekében - az 1. társasági jogi irányelv módosításaként - született meg a 2003/58/EK irányelv.

Az új irányelv lehetővé teszi a hatálya alá tartozó társaságok számára, hogy cégbejegyzés iránti kérelmüket, illetve az annak mellékletét képező iratokat - választásuk szerint - elektronikus vagy papír alapú dokumentum formájában juttathassák el regisztráló hatóságukhoz (a cégbírósághoz).

A jogszabály azt is előírja, hogy 2007. január 1-jétől azokat az okiratokat is elektronikus formában kell nyilvántartani, amelyeket a társaság hagyományos formában, papír alapú iratként nyújt be a cégbírósághoz. Az irányelv nemcsak a jövőben benyújtandó iratok vonatkozásában, hanem a cégek cégbíróságon tárolt, 2006. december 31-ét megelőző - legalább - tíz évben keletkezett összes iratait illetően előírja, hogy azokat az ügyfél kérelmére nemcsak papír alapú másolat, hanem elektronikus okirat formájában is rendelkezésére kell bocsátani. Az ismertetett kötelezettségek teljesítése a tagállamokat 2007. január 1-jétől terheli.

Az Ectv. az új irányelvi követelmények jelentős részét átültette a hazai jogba, a Ctv. módosítása útján. A törvényi normák 2003. évi (tehát a kötelezettség teljesítésének végső időpontjához képest viszonylag korai) megalkotását az indokolta, hogy a cégbírósági információs rendszerben jelentős változtatásokat igénylő fejlesztések minél előbb megkezdhetők legyenek. Ezen munka elvégzése során azonban felmerült néhány olyan kérdés, amely a törvényi szabályok további pontosítását igényli.

b) A cégjegyzék adatkörének változásai:

A Ctv. 12. §-a határozza meg a cégjegyzékben valamennyi cégforma esetén bejegyzendő adatok körét, a Ctv. 13. §-a pedig a cégjegyzék cégformától függő adatait rögzíti. A jelenleg hatályos szabályozás a 12. §-ban valamennyi cégforma, így a magyarországi székhelyű, sui generis közösségi jogi jogalanyok (európai gazdasági egyesülés és az európai részvénytársaság) esetén bejegyezendő adatok körét is megállapítja.

E jogalanyokat azonban közösségi jogi jogalanyiságuk és az ebből fakadó sajátos cégeljárási rend folytán (pl. áthelyezhetik székhelyüket egy másik tagállamba jogalanyiságuk megszűnése nélkül) célszerű a többi cégformától elkülönítetten kezelni. Ezért a törvénymódosítás az európai gazdasági egyesülés és az európai részvénytársaság cégbejegyzésére és a cégjegyzékben szereplő adataikra vonatkozó szabályokat külön szakaszokban helyezi el.

E rendelkezéseknek egy részét jelenleg a végrehajtási rendelet tartalmazza, de garanciális okokból célszerű, ha ezek a fontos előírások a törvényben kerülnek elhelyezésre.

A 2137/85/EGK rendelet 10. cikke szerint az európai gazdasági egyesülésnek a székhelye szerinti tagállamtól eltérő tagállamban található minden telephelyét be kell jegyezni a cégnyilvántartásba, mégpedig abban a tagállamban, amelyben az adott telephely működik. Ilyen esetben a cégeljárás általános szabályait a törvényben részletezett eltérésekkel kell megfelelően alkalmazni.

A jövőben lehetőség nyílik arra, hogy a közjegyző - választása alapján - tevékenységét társas jogviszonyban, ún. közjegyzői iroda keretében folytathassa. A cégjegyzékbe bejegyzendő adatok körét a Ctv.-ben kell meghatározni, tehát az új cégforma speciális adataival a Ctv. 13. §-át ki kell egészíteni.

A jogi személlyel szemben alkalmazható büntetőjogi intézkedésekről szóló 2001. évi CIV. törvény alapján a jogi személlyel szemben alkalmazott büntetőjogi intézkedés fontos információul szolgálhat az üzleti partnerek, hitelezők számára. Ezek a jövőben nem csupán a cégiratok közé kerülnek, hanem a Ctv. 12. §-ának megfelelő módosításával a cégjegyzék részévé válnak.

A hatályos szabályok csak a bírósági végrehajtás elrendelésére vonatkozó adatok cégjegyzékben történő nyilvántartását írják elő. Ugyanakkor más bíróság, hatóság is elrendelhet a cég ellen vagy a tagjának üzletrészére (részvényére) vonatkozó végrehajtást (biztosítási intézkedést), amely a hitelezők szempontjából épp olyan fontos információ. Ezt az ellentmondásos helyzetet oldja fel a Ctv. 12. §-ának módosított (6) bekezdésében foglalt szabályozás.

c) A cégbíróság törvényességi felügyeleti jogkörének változása:

A Kormány olyan döntést hozott, hogy a cégbíróságok törvényességi felügyeleti jogkörét, eszköztárát mielőbb meg kell erősíteni annak érdekében, hogy ha a cégbíróság észleli vagy a tudomására jut, hogy valamely cég vezető tisztségviselői a céget jogszabályba ütköző módon működtetik, hatékonyabban léphessen fel a cég törvényes működésének helyreállítása érdekében, illetve a cégbíróság ne legyen kénytelen - a jelenlegi bírói gyakorlatnak megfelelően - az egyes intézkedések elrendelése során a fokozatosságot betartani akkor is, amikor nyilvánvaló, hogy a következő lehetséges intézkedés elrendelése sem fog valószínűleg eredményre vezetni.

A Ctv. 54. §-ának új szabályozása átveszi, megőrzi a hatályos Ctv.-ből azokat az eszközöket, amelyek eddig a cégbíróság rendelkezésére álltak, de emellett új lehetőségeket teremt, amelynek szükségességére gyakorlati igények mutattak rá. Pl. az új törvényi szabályozás lehetőséget ad a cégbíróságnak arra, hogy a cég legfőbb szervét ne maga hívja össze, hanem erre a feladatra a cég költségére megfelelő személyt bízhasson meg.

Nemzetközi és közösségi jogi kötelezettségek alapján (pl. 881/2002/EK rendelet), a terrorizmussal szembeni eredményes fellépés érdekében a cégbíróság számára lehetővé kell tenni az e normák által megjelölt természetes és jogi személyek, valamint szervezetek tulajdonában lévő pénzeszközök és gazdasági erőforrások befagyasztását. Többek között a rendeletnek és a kapcsolódó kormányhatározatnak a végrehajtása érdekében a Ctv. módosítása előírja, hogy ha a cégbíróság hivatalos tudomására jut, hogy a cég vagy annak tagja a hivatkozott nemzetközi, illetve közösségi jogi normák hatálya alá tartozik, úgy a cégbíróság törvényességi felügyeleti jogkörében a cég működését felfüggeszti, annak vagyonára biztosítási intézkedést, illetve zárlatot rendel el.

d) A Pp. módosítása:

A közokiratok és a magánokiratok fogalmára, bizonyító erejükre vonatkozó rendelkezéseket a Pp. határozza meg. E normák kiemelkedő jelentőségét jelenti, hogy - egyes speciális jogszabályoktól eltekintve, mint pl. a közjegyzői törvény - valamennyi okiratról, illetve azok bizonyító erejéről rendelkező jogszabály a Pp. által alkalmazott fogalmakat használja, azokra hivatkozik.

Az elektronikus ügyintézés egyre szélesebb körű elterjedésével mind a gazdasági szférában, mind az államigazgatásban jelentős igény mutatkozik az elektronikus okiratok, különösen a papír alapú okiratokról készült elektronikus másolatok jogi státuszának, bizonyító erejének egyértelmű törvényi meghatározására.

A másolat kiállításakor a kiállító főszabályként csak az eredeti okirattal való egyezőséget igazolja. Ha a közokirat kiállítására jogosult az általa kiállított vagy az őrzésében lévő közokiratról állít ki okiratot, annak bizonyító ereje megegyezik az eredeti okiratéval. Ha magánokiratról készít másolatot, nyilvánvaló, hogy a másolat bizonyító ereje (az okirat tartalmára irányulóan) nem emelkedhet közokirati szintre csupán azért, mert azt bíróság, hatóság stb. készítette. Az azonban kimondható, hogy a Pp. 195. § (1)-(2) bekezdése szerinti szervezet által a magánokiratról közokirati alakban készített másolat teljesen bizonyítja, hogy a másolat tartalma az eredeti okiratéval megegyezik. A magánokirat tartalmát illetően a másolatnak olyan bizonyító ereje van, mint ami az eredeti okiraténak lenne. Hasonló logikát követ a Pp. 196. §-ának (2) bekezdésére irányuló módosítás.

5. A törvénymódosítás rendelkezései főszabályként 2005. január 1. napján lépnek hatályba. Vannak azonban olyan szabályok, amelyek hatálybalépésére később, 2005. szeptember 1. napjával kerül csak sor. Ez utóbbiak az elektronikus cégeljárásra vonatkozó rendelkezések, mivel az Ectv. egyes rendelkezései is ezzel az időponttal fognak hatályba lépni.

-----STARTING---POINT---RESZLETES---

Az 1. §-hoz

A cégnyilvántartásra és cégnyilvánosságra vonatkozó alapvető közösségi jogi követelményeket a Tanács 1968. március 9-i 1. számú irányelve (68/151/EGK), azaz az 1. társasági jogi irányelv tartalmazza. A vállalkozások alapításának megkönnyítése és gyorsítása, továbbá az elektronikus kommunikáció eszközeinek igénybevétele érdekében - az 1. társasági jogi irányelv módosításaként - született meg a 2003/58/EK irányelv.

A 68/151/EGK irányelv, illetve a 2003/58/EK irányelv átültetése a hazai jogba (Gt., Ctv.) úgyszólván teljeskörűen megtörtént, azonban a 2003/58/EK irányelv néhány rendelkezésének adaptációjára csak jelen törvénnyel kerül sor. Így pl. a tagállamoknak biztosítaniuk kell, hogy a cégek a bejegyzési (változásbejegyzési) kérelmüket és az egyéb cégiratokat - a magyaron kívül - bármely más hivatalos nyelven is benyújthassák. Ebben az esetben a cégjegyzék - figyelemfelhívásként - tartalmazza, hogy a cégjegyzékben szereplő adatok, illetve meghatározott cégiratok nemcsak magyarul, hanem az Európai Unió más hivatalos nyelvén is hozzáférhetőek [(1) bekezdés]. A részletes szabályokat a törvény 5. §-a tartalmazza.

A jogi személlyel szemben alkalmazható büntetőjogi intézkedésekről szóló 2001. évi CIV. törvény (a továbbiakban: Jszbi.) 10. §-ának hatályos szövege csak azt írja elő, hogy abban az ügyben, amelyben jogi személlyel szemben intézkedésnek lehet helye, a bíróság, az ügyész, illetve a nyomozó hatóság a nyomozás elrendeléséről, felfüggesztéséről, a vádemelésről, az ügydöntő határozat meghozataláról stb. értesíti - többek között - azt a bíróságot, amely a jogi személyt nyilvántartásba vette. A bíróság pedig az „értesítést felveszi az általa a jogi személyről vezetett nyilvántartásba”. A gyakorlatban problémát jelentett e jogszabályhely értelmezése, tehát hogy az értesítést csupán a cégiratok közé kell-e helyezni vagy azok tartalma a cégjegyzék részévé válik.

Figyelemmel arra, hogy a vonatkozó adatoknak az üzleti partnerek, hitelezők szempontjából komoly jelentősége lehet, ezért a Ctv. 12. §-a (3) bekezdésének módosítása - összhangban a Jszbi. megfelelő korrekciójával (törvény 28. §) - meghatározza, hogy azokban az ügyekben, amikor jogi személlyel szemben intézkedésnek lehet helye, a Jszbi.-ben meghatározott eljárási cselekményeket, releváns eseményeket a cégnyilvántartásba be kell jegyezni. Természetesen az eljárás befejezésének tényét is, ha megállapítást nyert, hogy az intézkedés alkalmazásának a feltételei már nem állnak fenn. Amennyiben pedig a bíróság a jogi személlyel szemben büntetőjogi intézkedésként a tevékenységének korlátozását rendelte el, a jövőben az erre vonatkozó adatok is megállapíthatóak lesznek a cégjegyzékből [(3) bekezdés].

A Ctv. 12. § (3) bekezdésének e) pontja pedig már nemcsak a törlési eljárásra, illetve a megszűntnek nyilvánításra vonatkozó adatokat tartja nyilván, hanem azt is, ha a cég megszűntnek nyilvánítására büntetőügyben eljáró bíróság döntése alapján került sor [(2) bekezdés].

A hatályos szabályok csak a bírósági végrehajtás elrendelésére és egyes bírósági végrehajtási ügyekben annak foganatosítására (a cég tagja vagyoni részesedésének lefoglalása) vonatkozó adatok cégjegyzékben történő nyilvántartását írják elő. Ezek a bejegyzések tehát részben a céggel, részben tagjával szemben fennálló polgári jogi követelések érvényesítéséből eredő végrehajtási ügyeket jelentik. A cég ellen ugyanakkor nemcsak bírósági végrehajtás lehet folyamatban, hanem azzal szemben közigazgatási végrehajtás is elrendelhető (az államigazgatási eljárás általános szabályairól szóló 1957. évi IV. törvény VIII. fejezet, az adóigazgatásról szóló 2003. évi XCII. törvény 144-164. §-a). Ennek a jogkövetkezményei a bírósági végrehajtáséval lényegében azonosak (a cég vagyonát elvonják a követelés behajtása érdekében), ezért a közigazgatási végrehajtás ténye a hitelezők szempontjából éppen olyan fontos információ, mint a bírósági végrehajtás ténye.

Ezek mellett a büntetőeljárás keretében is sor kerülhet olyan intézkedésekre, amelyek cégnyilvántartásban történő feltüntetése indokolt, hiszen a tagsági jogok gyakorlását alapvetően befolyásolja. Ezek egyike a büntetőeljárásban a cég tagja (részvényese) vagyoni részesedésére vonatkozóan elrendelt zár alá vétel, amely időben megelőzi a zár alá vétel foganatosítása körében eszközölt - és a cégjegyzékben a Ctv. hatályos rendelkezései alapján is feltüntetendő - végrehajtói foglalást. A zár alá vétel elrendelésének cégjegyzékben történő feltüntetése egyrészt a zár alá vétel joghatása okán szükséges [a büntetőeljárásról szóló 1998. évi XIX. törvény (a továbbiakban: Be.) 159. §-ának (1) bekezdése értelmében az felfüggeszti az adós vagyoni jogainak gyakorlását], másrészt azért, mert a Be. 159. §-ának (2) bekezdése kifejezetten ki is mondja, hogy a zár alá vétel elrendelését a közhiteles nyilvántartásokban fel kell tüntetni. A Be. a zár alá vétel biztosítására is ad lehetőséget. A Be. 160. §-a értelmében az ügyész, illetőleg a nyomozó hatóság ennek érdekében biztosítási intézkedést alkalmazhat, amely lényegében annak ideiglenes megakadályozása, hogy a terhelt vagy más érdekelt a vagyona feletti - ideértve a gazdálkodó szervezet vagyonából az őt megillető üzletrészt vagy vagyoni hányadot is - rendelkezési jogát gyakorolja. A biztosítási intézkedés a vagyontárgyak büntetőeljárás során történő lefoglalásával valósulhat meg, illetve a vagyon zárolására, valamint a biztosítási intézkedés elvégzésére vonatkozó megkeresés nyilvántartásba vételére a büntetőügyben eljáró hatóság más hatóságot, vagy szervezetet is megkereshet. A fentebb említettek cégjegyzékbe történő bejegyzésére ugyanakkor a hatályos cégjogi rendelkezések alapján nincs jogi lehetőség. Ezt az ellentmondásos helyzetet oldja fel a Ctv. 12. §-ának módosított (6) bekezdésében foglalt szabályozás [(4) bekezdés]. A bejegyzéshez, illetve a törléshez szükséges részletes szabályokat - megkeresés a bejegyzés érdekében, bejegyzés vagy törlés alapjául szolgáló okiratok stb. - a Ctv. végrehajtási rendelete fogja megállapítani.

A 2. §-hoz

A közjegyzőkről szóló 1991. évi XLI. törvény módosítása folyamatban van, hatálybalépésének tervezett időpontja: 2005. január 1. A módosítás értelmében lehetőség nyílna arra, hogy a közjegyző - választása alapján - tevékenységét társas jogviszonyban, ún. közjegyzői iroda keretében folytathassa. A közjegyzői iroda jogi személy, alapítására, nyilvántartására a gazdasági társaságokról szóló 1997. évi CXLIV. törvénynek a korlátolt felelősségű társaságra vonatkozó rendelkezéseit kell megfelelően alkalmazni, illetve - értelemszerűen - a Ctv. hatálya alá tartozik majd. A közjegyzői iroda is a cégbejegyzéssel jön létre. A cégjegyzékbe bejegyzendő adatainak körét tehát a Ctv.-ben kell meghatározni, így az új cégforma speciális adataival a Ctv. 13. §-át ki kell egészíteni. Ennek értelmében a cégjegyzéknek tartalmaznia kell a közjegyzői iroda tagjainak nevét és címét, közjegyző tag esetében a hivatali helyiségének (irodájának) címét is, valamint a közjegyző tag szavazati jogának terjedelmét. [Az irodában a szavazati jog többsége egyébként a közjegyző tagot (tagokat) kell, hogy megillesse.]

A 3. §-hoz

A magyarországi székhelyű, sui generis közösségi jogi jogalanyokat (európai gazdasági egyesülés és az európai részvénytársaság) közösségi jogi jogalanyiságuk és az ebből fakadó sajátos cégeljárási rend folytán (pl. áthelyezhetik székhelyüket egy másik tagállamba jogalanyiságuk megszűnése nélkül) célszerű a többi cégformától elkülönítetten kezelni, ezért a törvénymódosítás az európai gazdasági egyesülés és az európai részvénytársaság cégbejegyzésére és a cégjegyzékben szereplő adatokra vonatkozó szabályokat külön szakaszokban helyezi el.

A Ctv. 13/A. § (1) bekezdésének a) pontja az európai gazdasági egyesülés bejegyzendő adatait határozza meg, változatlan formában, ahogyan az a Ctv.-t módosító 2003. évi XLIX. törvény 19. §-ának (3) bekezdése alapján történt.

A 13/A. § (1) bekezdésének b) pontja az európai részvénytársaság cégjegyzékben feltüntetendő adatait rögzíti. Az európai részvénytársaság adatsorát a Ctv.-t módosító 2004. évi XLV. törvény már megállapította, az adatsort azonban indokolt kiegészíteni.

Az európai részvénytársaság a 2157/2001/EK rendelet szerint működhet egységes irányítási rendszerben, illetve nem egységes irányítási rendszerben. A 2004. évi XLV. törvény szerint a nem egységes irányítású részvénytársaság ügyvezetését az igazgatóság látja el, ebben az esetben a részvénytársaság szervezetében felügyelő- bizottság működik. Az egységes irányítású részvénytársaság ügyvezetése az igazgatótanács feladata, ilyen esetben a részvénytársaság szervezetében felügyelő- bizottság nem jön létre. Az ügyvezetés típusa harmadik személyek számára olyan releváns információ, amelyet indokolt a cégjegyzékben is feltüntetni, ezért a cégjegyzék a törvénymódosítás alapján tartalmazni fogja az európai részvénytársaság ügyvezetésének típusát is.

Az európai gazdasági egyesülés, illetve az európai részvénytársaság a rájuk irányadó közösségi rendeletek szerint (2137/85/EGK rendelet, illetve 2157/2001/EK rendelet) székhelyüket a Közösségen belül egyik tagállamból a másikba helyezhetik át, anélkül, hogy ez által új jogalany jönne létre. A székhelyáthelyezést követően az új székhely szerinti tagállam hatóságának, hazánkban a cégbíróságnak be kell jegyeznie a céget. A cégjegyzékből ki kell derülnie, hogy adott esetben nem újonnan létrejött cégről van szó, hanem egy korábban már más tagállamban bejegyzett cég folytatja hazánkban a működését. Erre tekintettel a Ctv. 13/A. § (2) bekezdése rögzíti, hogy amennyiben az európai gazdasági egyesülés, illetve az európai részvénytársaság székhelyáthelyezés következtében kéri a cégbejegyzését, a cégjegyzékben fel kell tüntetni a korábbi székhelyét, a nyilvántartását végző hatóságot és az európai gazdasági egyesülés, illetve az európai részvénytársaság korábbi nyilvántartási számát.

Harmadik személyek (hitelezők, szerződő partnerek stb.) számára alapvető jelentőségű az is, hogy amennyiben az európai gazdasági egyesülés, illetve az európai részvénytársaság hazánkból helyezi át a székhelyét egy másik tagállamba, a cég hollétére vonatkozóan továbbra is közhiteles információk álljanak rendelkezésre. Ezért a 13/A. § (3) bekezdése kimondja, hogy amennyiben az európai gazdasági egyesülés, illetve az európai részvénytársaság törlésére székhelyáthelyezés következtében kerül sor, a cégbíróság a cégjegyzékbe bejegyzi az európai gazdasági egyesülés vagy az európai részvénytársaság új székhelyét, a nyilvántartását végző hatóságot és az európai gazdasági egyesülés, illetve az európai részvénytársaság nyilvántartási számát.

Ezeket a rendelkezéseket a hatályos szabályok szerint a végrehajtási rendelet tartalmazta, de garanciális okokból célszerű, ha ezek a fontos előírások a törvényben kerülnek elhelyezésre.

A 2137/85/EGK rendelet 10. cikke szerint az európai gazdasági egyesülésnek a székhelye szerinti tagállamtól eltérő tagállamban található minden telephelyét be kell jegyezni, mégpedig abban a tagállamban, amelyben az adott telephely működik. Az ilyen bejegyzés céljából az egyesülés köteles a tagállam megfelelő nyilvántartásához benyújtani azoknak a dokumentumoknak a másolatát, amelyeket az egyesülés székhelye szerinti tagállamnak a nyilvántartásához kell benyújtania, szükség szerint mellékelve a telephelyet bejegyző nyilvántartás számára a megfelelő fordításukat.

Az európai gazdasági egyesülésnek a 10. cikk szerinti telephelye nem tekinthető a Ctv. 16. § (2) bekezdése szerinti telephelynek, ugyanis a cég székhelye ebben az esetben nem Magyarországon található. Ugyanakkor a 10. cikk szerinti telephely nem azonos a külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvényben meghatározott külföldi vállalkozás fióktelepével sem, így e törvény hatálya az európai gazdasági egyesülés telephelyére nem terjed ki. A 10. cikkben hivatkozott telephely nyilvántartására ezért mind a hazai székhelyű cégek telephelyének, mind a külföldi vállalkozások fióktelepének nyilvántartásától eltérő szabályozás megalkotása indokolt.

A Ctv. 13/B. §-ának (1) bekezdése ezért kimondja, hogy amennyiben a külföldi székhelyű európai gazdasági egyesülés magyarországi telephelyét kell nyilvántartásba venni a Tanács 2137/85/EGK rendeletének 10. cikke alapján, a cégeljárás szabályait a törvényben részletezett eltérésekkel kell megfelelően alkalmazni.

Fontos eltérés, hogy a cégjegyzék a telephely esetében a kötelezően feltüntetendő adatok körében csak az ún. általános adatok egy részének bejegyzését írja elő. Nem kell például - értelemszerűen - feltüntetni a telephely jegyzett tőkéjét, hiszen nem önálló jogalanyról van szó.

Mindamellett a Ctv. 13/B. §-ának (2) bekezdése szerint a telephely önálló cégjegyzékszámot kap, és szerepeltetni kell a telephely központi ügyintézésének helyét, a telephely létesítő okiratát, keltét stb. A cégjegyzék a telephely anyacége, az európai gazdasági egyesülés tekintetében is tartalmazza az alapvető információkat, így a nevét, székhelyét és a székhely szerinti állam betűjelét.

A Ctv. 13/B. §-ának (3) bekezdése alapján a cégjegyzék a szükség szerint feltüntetendő adatok közül a telephely rövidített elnevezését tartalmazhatja, amennyiben pedig a külföldi székhelyű európai gazdasági egyesülés jogutód nélküli megszűnésére irányuló eljárás indult, fel kell tüntetni az eljárás megindításának és befejezésének időpontját. Ha a külföldi székhelyű európai gazdasági egyesülés jogutód nélkül megszűnik, a magyarországi telephelyet a cégbíróság - kérelemre vagy hivatalból - törli a cégjegyzékből.

A törvény rendezi azt is [Ctv. 13/B. § (4) bekezdés], hogy a külföldi székhelyű európai gazdasági egyesülés magyarországi telephelyének bejegyzési kérelméhez milyen iratokat kell csatolni. A Ctv. mellékletében felsorolt iratok közül - az I/3. pont d)-e) pontjában foglaltak kivételével - az I. pontban megjelölt iratokat csatolni kell. Ezen túlmenően a II/7. pont a)-b) pontjában foglalt iratok csatolására vonatkozó kötelezettség a telephely bejegyzése során is megfelelően irányadó.

A Ctv. 13/B. § (5) bekezdése a telephely nyilvántartásba vételére és nyilvántartására a Fővárosi Bíróság mint cégbíróság hatáskörét és kizárólagos illetékességét állapítja meg annak érdekében, hogy az új jogintézmény bevezetéséből adódó esetleges jogalkalmazási kérdések egységes eldöntése biztosított legyen.

Ha a külföldi székhelyű európai gazdasági egyesülés székhelyét Magyarországra helyezi át, az európai gazdasági egyesülés és az addig külföldön levő telephelye már azonos tagállamban található, ezért a telephelynek a rendelet 10. cikkében előírt önálló nyilvántartása a továbbiakban nem indokolt, illetve nem is lehetséges. A telephelyet ezt követően az európai gazdasági egyesülés belföldi telephelyének kell tekinteni, és ily módon kell nyilvántartani. Erre tekintettel a Ctv. 13/B. § (6) bekezdése rögzíti, hogy amennyiben a külföldi székhelyű európai gazdasági egyesülés Magyarországra helyezi át a székhelyét, a bejegyzési kérelem benyújtásával egyidejűleg kezdeményeznie kell a Fővárosi Bíróságnál a korábban már a cégjegyzékbe bejegyzett magyarországi telephelye önálló nyilvántartásának megszüntetését is.

A 4. §-hoz

Az Ectv. 5. §-a beiktatta a Ctv.-be azon törvényi rendezést igénylő szabályokat, amelyek a cégbejegyzési eljárás illetékének és a közzétételi költségtérítésnek elektronikus úton történő megfizetését lehetővé teszik. Az Ectv. szabályai szerint az illetéket és a közzétételi költségtérítést a bejegyzési kérelem benyújtását követő 2 napon belül - a tanúsítvány számára és a cégjegyzékszámra hivatkozással - a Szolgálat elektronikus ügyfélszolgálatán a kormányzati portál elektronikus fizetési rendszerén keresztül lehet elektronikus úton megfizetni. Az Ectv. elfogadása óta azonban világossá vált, hogy a kormányzati portál nem rendelkezik majd elektronikus fizetési rendszerrel, ezzel szemben a Magyar Államkincstárnál a rendszer kiépítésre került. A törvény ennek megfelelően úgy rendelkezik, hogy a papír alapú cégbejegyzési eljárásban az illetéket és a költségtérítést elektronikus úton a Magyar Államkincstár elektronikus fizetési rendszerén keresztül lehet megfizetni. Az illetéket a Magyar Államkincstárnál vezetett illetékbevételi számlára, a közzétételi költségtérítést pedig az Igazságügyi Minisztérium számlájára kell utalni. A befizetésről, annak összegéről és időpontjáról a Magyar Államkincstár 1 munkanapon belül értesíti a cégbíróságot, a költségtérítés befizetéséről pedig a Szolgálatot is. (A Szolgálat mint az Igazságügyi Minisztérium szervezeti egysége az adatot továbbítja a minisztérium másik egységéhez, a Költségvetési és Gazdasági Főosztályhoz.)

A Ctv. 22. §-a (5) bekezdésének rendelkezései egyebekben változatlanul maradnak. A papír alapú cégbejegyzési eljárásban az elektronikus fizetés továbbra sem lesz kötelező. A normaszöveg változatlanul előírja, hogy a cégbejegyzési eljárás illetékét és a közzétételi költségtérítést a bejegyzési kérelem benyújtását követő 2 napon belül a tanúsítvány számára és a cégjegyzékszámra hivatkozással kell elektronikus úton megfizetni. Az illeték és a költségtérítés elektronikus úton történő megfizetésének részletes szabályait - a pénzügyminiszter és az informatikai és hírközlési miniszter egyetértésével kiadott - igazságügyminiszteri rendelet határozza meg. (Ctv. 61. §)

Az 5. §-hoz

A 2003/58/EK irányelv 3a. cikke kötelezettségként írja elő a tagállamok számára annak lehetővé tételét, hogy a cégek - a tagállam hivatalos nyelvén készült - irataik bármely más tagállam nyelvére történő fordítását is benyújtsák a cégbíróságra. Ezen fordításokra nézve a tagállam hitelesítési kötelezettséget írhat elő. A törvény ennek megfelelően úgy rendelkezik, hogy 2005. szeptember 1-jétől a cégiratok és a cégadatok hiteles fordítása bármely közösségi tagállam nyelvén benyújtható a cégbíróságnak. Amennyiben a cég az iratok idegen nyelvű benyújtása mellett dönt, úgy köteles legalább a cégjegyzékadatok és a létesítő okirat fordítását benyújtani, és változások bejelentése esetén ezt naprakésszé tenni. A törvény hiteles fordításnak tekinti az Országos Fordító és Fordításhitelesítő Iroda Részvénytársaság által készített fordítás mellett a szakfordítói vagy szakfordító-lektori képesítéssel rendelkező személy által készített fordítást is. Az irányelvnek megfelelően a törvény azt is kimondja, hogy ha a tagállam hivatalos nyelvén készült iratok és a fordítások szövege között eltérés mutatkozik, ez utóbbira harmadik személlyel szemben nem lehet hivatkozni. Harmadik személy viszont hivatkozhat a fordításra, kivéve ha a cég bizonyítja, hogy e személy ismerte az eredeti szöveget. A jövőben a cégjegyzékadatok között szerepel az is, hogy a cégadatok, illetve a cégiratok fordítása az EU melyik hivatalos nyelvén szerepel a cégnyilvántartásban [1. § (1) bekezdés].

A 6. §-hoz

A 2003/58/EK irányelv rendelkezései alapján az Ectv. előírja a cégbíróság számára, hogy ha a kérelem benyújtása nem elektronikus úton történt, korlátolt felelősségű társaság és részvénytársaság bejegyzésére irányuló kérelem esetén, annak érkezésétől számított nyolc napon belül a bejegyzési kérelem valamennyi mellékletét elektronikus okirattá kell alakítani (elektronikus úton fel kell dolgozni).

A törvény 6. §-a egyértelművé teszi, hogy az utóbbi körbe tartozó cégiratokat a cégbíróság mind papír alapú okiratként, mind elektronikus okiratként nyilvántartja.

A 7. §-hoz

A Ctv. 20-28. §-a, valamint 39-48. §-a a cégbejegyzési eljárás szabályait rögzíti, 30. §-a pedig kimondja, hogy a változásbejegyzési eljárásra a cégbejegyzési eljárás szabályai megfelelően irányadók. A változásbejegyzési eljárás közös szabályairól szóló alcím pusztán azon kérdéseket szabályozza, amelyek eltérnek a cégbejegyzési eljárásra vonatkozó általános szabályoktól.

A törvény 7. §-a a Ctv. 29. §-át (8) bekezdéssel kiegészítve ilyen eltérő szabályt iktat be a Ctv.-be, amikor kimondja, hogy papír alapú változásbejegyzési eljárásban az eljárási illeték és a közzétételi költségtérítés elektronikus úton történő megfizetése esetén nem a tanúsítvány számára és a cégjegyzékszámra, hanem a cégjegyzékszámra, és annak alszámára kell hivatkozni, mivel tanúsítvány kiadására csak a cég bejegyzésére irányuló kérelem benyújtásakor kerül sor.

Egyebekben a változásbejegyzési eljárásban az eljárási illeték és a költségtérítés megfizetésére a Ctv. 22. §-ának (5) bekezdését kell alkalmazni. (4. §)

A 8-9. §-hoz

A forgalom biztonsága szempontjából alapvető jelentősége van annak, hogy a bíróság záros határidőn belül döntsön a cég (illetve változás) bejegyzéséről. 1998. június 16. óta, tehát amióta a Ctv. hatályos, ez a határidő jogi személyiség nélküli cégek esetében 30 nap. (Ebbe természetesen a hiánypótlásra adott idő nem számít bele.) Ha a bíróság e kötelezettségének a fenti időtartam alatt mégsem tenne eleget, a bíróság vezetője még további 8 napon belül intézkedhet a bejegyzés elrendeléséről, vagy a kérelem elutasításáról.

Az elmúlt évek gyakorlati tapasztalatai azt bizonyították, hogy a cégbíróságok lényegesen rövidebb időtartam alatt meghozzák döntésüket a cégbejegyzésről (változásbejegyzésről). Ez a jogi személyiség nélküli cégek esetében átlagosan 8 napot vesz igénybe, jogi személyiségű cégek esetében pedig (ahol a határidő jelenleg 60 nap) 15 napot. Az elektronikus cégeljárás fokozatos megvalósulása is a határidők további csökkenését jelentheti majd.

Erre tekintettel indokolttá vált a törvényi határidők közelítése a tényleges bejegyzési időtartamhoz, annak érdekében, hogy a cégek biztosabban tervezhessék a jövőjüket. Ez különösen a cégbírósághoz érkező beadványok mintegy 1/3-át jelentő cégbejegyzési kérelmek esetében igen fontos, hiszen pl. a gazdasági társaságok teljes körű működésére csak a cégbejegyzést követően nyílik lehetőség.

A jogi személyiség nélküli cégek esetében ezért a törvény a cég bejegyzéséről való döntésre nyitva álló 30 napos bírói határidőt 15 munkanapra csökkenti. Ezzel együtt - értelemszerűen - csökken az a határidő is, amíg a döntést megelőzően a bejegyzést kérőt hiánypótlásra lehet felhívni. Ennek értelmében a végzést a kérelem érkezésétől számított 10 munkanapon belül kell a bíróságnak postára adnia a hatályos 25 nap helyett, tekintettel a 15 munkanapra csökkenő bejegyzési határidőre.

A cégbíróság vezetőjének változatlanul joga van arra, hogy az elmulasztott 15 munkanapot követően még 8 napon belül intézkedhessen a kérelem elbírálásáról, elkerülendő az automatikus cégbejegyzést.

A már működő cégek esetében nincsen olyan sürgető körülmény, ami a változásbejegyzési kérelemről való döntés határidejének rövidítését az új cégek bejegyzésére nyitva álló időtartam csökkentésével egyidejűleg feltétlenül indokolná. Változik ugyanakkor a bírói döntés törvényi határidejének számítási módja. Ezt egységesen munkanapokban határozza meg a törvény. Ezért a változásbejegyzési kérelem elintézésére nyitva álló határidő 30 napról 25 munkanapra módosul. Ennek köszönhetően a cégbíróság számára rendelkezésre álló tényleges időtartam alapvetően nem változik. Ezzel függ össze változásbejegyzési ügyekben a hiánypótlást elrendelő végzés kiadására nyitva álló határidő változtatása, 25 napról 20 munkanapra.

A 10. §-hoz

A 2003/58/EK irányelv 4. cikke kimondja, hogy a tagállami jognak kötelezettségként kell előírnia a cégek számára, hogy az írásbeli képviseletük során, hivatalos levelezésükben feltüntetendő adatokat (a cégbíróság neve, cégjegyzékszám, a cég neve és székhelye stb.) a honlapjukon is közzétegyék. Ezt a kötelezettséget a törvény 10. §-a - a Ctv. 43. §-a (2) bekezdésének módosítása útján - 2005. január 1-jétől írja elő.

A 11. §-hoz

A 8-9. §-nál kifejtett indokok alapján 60 napról 30 munkanapra csökken az a határidő, amelyen belül a cégbíróságnak a jogi személyiségű cégek bejegyzéséről döntenie kell. A már bejegyzett cégeket érintő változásbejegyzési kérelem elintézésére nyitva álló határidő pedig 60 napról 45 munkanapra változik. A hiánypótlást elrendelő végzést e határidőkkel összhangban a kérelem érkezésétől számított 20, illetve 35 munkanapon belül kell a bíróságnak postára adnia, attól függően, hogy cégbejegyzésről vagy változásbejegyzésről van-e szó.

A 12-13. §-hoz

Az Ectv. által a Ctv.-be beiktatott 48/A-48/D. § szabályozza az elektronikus cégbejegyzési és változásbejegyzési eljárás menetét. A törvény 12. és 13. §-a ezen szabályok pontosítása érdekében tartalmaz néhány rendelkezést, elsősorban olyan kérdésekben, amelyek az Ectv. elfogadása óta merültek fel, és az eljárás zárt szabályozása érdekében nem mellőzhetők.

A törvény 12. §-a az elektronikus cégbejegyzési (változásbejegyzési) eljárás általános szabályait tartalmazó Ctv. 48/A. §-t érinti. A 48/A. § (1) bekezdése szerint a korlátolt felelősségű társaság és részvénytársaság bejegyzése (változásbejegyzése) iránti kérelem elektronikus úton történő benyújtása esetén a cégbíróság a jogi képviselővel elektronikus úton közli a bejegyzési (változásbejegyzési) eljárás során hozott végzéseket. Az elektronikus úton közölt végzést a kézbesítést igazoló elektronikus tértivevényen megjelölt időpontban kell kézbesítettnek tekinteni. A tanúsítványt, a bejegyző és a bejegyzési kérelmet elutasító végzést a cégbíróság írásban is megküldi. A kézbesítéshez fűződő jogkövetkezmények az elektronikus úton történő érkezéshez fűződnek.

Mivel tanúsítvány megküldésére csak új cég bejegyzése iránti kérelem benyújtásakor kerül sor [Ctv. 25. § (1) bekezdés], az egyéb kérelmek (változás bejegyzése, hiánypótlás stb.) benyújtásakor is indokolt, hogy a cégbíróságtól visszajelzés történjen a kérelem érkezéséről. Ennek érdekében a törvény egy új mondattal egészíti ki a Ctv. 48/A. §-ának (1) bekezdését, amely kimondja, hogy a cégbírósághoz elektronikus úton benyújtott kérelmek érkezéséről - a cég bejegyzésére irányuló kérelem kivételével - az e törvényben meghatározott feltételek fennállása esetén a cégbíróság elektronikus igazolást küld a jogi képviselőnek. A törvényben meghatározott feltételek akkor állnak fenn, ha a Ctv. 48/C. §-ának (4) bekezdésében írtak teljesülnek, azaz a kérelem - a Szolgálat informatikai ellenőrzése eredményeképpen - szabályszerűen benyújtottnak minősül [12. § (1) bekezdés].

Az elektronikus cégbejegyzési (változásbejegyzési) eljárás során az elektronikus okiratokat minősített elektronikus aláírással és időbélyegzővel kell ellátni [Ctv. 48/A. § (2) bekezdés]. Az időbélyegző elsődleges funkciója ebben az esetben az, hogy annak alapulvételével megállapítható legyen, hogy az okirat aláírásának időpontjában a minősített elektronikus aláírás alkalmazására való jogosultság fennáll-e. Fontos az időbélyegző alkalmazása azért is, mert a törvény a bejegyzési (változásbejegyzési) kérelmek benyújtását határidőhöz köti, és a határidő elmulasztásához szankciót fűz (pl. Ctv. 22. §, 29. §, 38. §).

A törvény a fenti célok elérése érdekében módosítja a Ctv. 48/A. §-ának (2) bekezdését és kimondja, hogy a törvény eltérő rendelkezése hiányában az elektronikus cégbejegyzési (változásbejegyzési) eljárás során az elektronikus úton küldött okiratokat minősített elektronikus aláírással és időbélyegzővel kell ellátni, oly módon, hogy az időbélyegző alapján a minősített elektronikus aláírás használatára való jogosultság - okirat aláírásának időpontjában való - fennállása megállapítható legyen. Ez technikai szempontból több úton is megvalósítható lehet, a törvénynek azonban a konkrét módszer meghatározása helyett elegendő a követelményt előírnia [12. § (2) bekezdés].

A törvény 13. §-a a Ctv. 48/C. §-a helyébe formai szempontból új §-t iktat. Erre alapvetően kodifikációs okból kerül sor, a normaszöveg pontosító célú rendelkezéseket tartalmaz.

A Ctv. 48/C. §-ának (1) bekezdése az elektronikus bejegyzési (változásbejegyzési) kérelem benyújtásáról rendelkezik. A papír alapú cégbejegyzési eljárás szabályozásával összhangban [Ctv. 22. § (3) bekezdés] e bekezdés kiegészül egy mondattal, amely kimondja, hogy a bejegyzési (változásbejegyzési) kérelmet a cégformának megfelelő, a jogi képviselő által aláírt nyomtatványon kell előterjeszteni.

Az Ectv. szabályai szerint az illetéket és a közzétételi költségtérítést az elektronikus cégeljárásban a bejegyzési (változásbejegyzési) kérelem benyújtását követő 2 napon belül - a tanúsítvány számára és a cégjegyzékszámra hivatkozással - a Szolgálat elektronikus ügyfélszolgálatán a kormányzati portál elektronikus fizetési rendszerén keresztül kell elektronikus úton megfizetni. Az Ectv. elfogadása óta azonban világossá vált, hogy a kormányzati portál nem rendelkezik majd elektronikus fizetési rendszerrel, ezzel szemben a Magyar Államkincstárnál ilyen rendszer kiépítésre került. A törvény ennek megfelelően úgy rendelkezik, hogy az elektronikus cégbejegyzési eljárásban az illetéket és a költségtérítést kizárólag a Magyar Államkincstár elektronikus fizetési rendszerén keresztül lehet megfizetni. Az illetéket a Magyar Államkincstárnál vezetett illetékbevételi számlára, a közzétételi költségtérítést pedig az Igazságügyi Minisztérium számlájára kell utalni. A befizetésről, annak összegéről és időpontjáról a Magyar Államkincstár 1 munkanapon belül értesíti a cégbíróságot, a költségtérítés befizetéséről pedig a Szolgálatot is. (v.ö. 4. §) Mivel változásbejegyzési eljárásban a cégbíróság tanúsítványt nem ad ki (12. §), ilyenkor az elektronikus igazolásban szereplő ügyszámra és a cégjegyzékszámra hivatkozva teljesíthető a fizetési kötelezettség.

A Ctv. 48/C. §-ának (2) bekezdése a Szolgálatnak a kérelem informatikai ellenőrzéssel kapcsolatos kötelezettségeit rögzíti. A bekezdés annyiban módosul, hogy a normaszöveg a Szolgálat ellenőrzési jogosítványait a benyújtott okiratok formátumának ellenőrzésére is kiterjeszti. A formátumra vonatkozó részletes követelmények meghatározására igazságügyminiszteri rendeletben kerül sor (Ctv. 61. §).

A Ctv. 48/C. §-ának (3) bekezdésében, a Szolgálat által a jogi képviselőnek küldött elektronikus igazolással kapcsolatban a módosuló normaszöveg egyrészt rögzíti, hogy ilyen igazolás csak a kérelem cégbírósághoz történő sikeres továbbításakor kerül kibocsátásra, másrészt pedig kimondja, hogy az ilyen igazolást fokozott biztonságú elektronikus aláírással és időbélyegzővel kell ellátni.

A Ctv. 48/C. §-ának (4) bekezdése a cégbíróságnak az elektronikus úton érkezett kérelem kezelésével kapcsolatos feladatait rögzíti. Az Ectv. által beiktatott szöveg szerint a cégbíróságra irányadó ügyintézési határidő akkor kezdődik, amikor a bejegyzési (változásbejegyzési) kérelem a cégbírósághoz megérkezik. E rendelkezést egészíti ki a törvény azzal a kitétellel, hogy ha az érkezés napja heti pihenőnap vagy munkaszüneti nap, a határidő az ezt követő első munkanapon kezdődik.

A 14. §-hoz

A Ctv. 48/E. §-a tartalmazza a cégiratok elektronikus úton történő megismerésének szabályait. A §-t a törvény kodifikációs okokból újrafogalmazza, azonban tartalma - az elektronikus fizetésre és a törvényi határidőkre vonatkozó szabályok kivételével - érdemben nem változik [14. § (1) bekezdés].

A Ctv. 48/E. §-a (1)-(2) bekezdésének újrakodifikálását az indokolta, hogy elektronikus okiratok esetében fogalmi szempontból helytelen az „elektronikus másolat” kifejezés használata, hiszen ekkor magának az elektronikus okiratnak a kiadását lehet kérni. A 48/E. § (1) bekezdése az elektronikus okiratokról a papír alapú másolatok kiadásának szabályait rendezi. A kérelem teljesítésére a törvény 15 napos határidőt állapít meg a cégbíróság, illetve a Szolgálat számára. A 48/E. § (2) bekezdésének módosítását a hivatkozott fogalmi pontosítás indokolja.

A Ctv. 48/E. §-ának (3) bekezdése előírta, hogy az elektronikus úton benyújtott, másolat iránti kérelmet legalább fokozott biztonságú aláírással kell ellátni. A törvény kivételt teremt ezen főszabály alól, arra az esetre, ha a kérelmet a kormányzati portálon keresztül nyújtják be, ahol az ügyfél azonosítása más módon történik. (Tehát nincsen szükség fokozott biztonságú aláírásra sem.) A módosítás ebben az esetben is egyértelművé teszi, hogy a kérelem benyújtásáról kiadott elektronikus igazolást a Szolgálat fokozott biztonságú elektronikus aláírással és időbélyegzővel látja el.

A Ctv. 48/E. §-ának (4) bekezdése (a 4. §-ban és 13. §-ban írtakhoz hasonlóan) rögzíti, hogy a kérelem elektronikus úton történő benyújtása esetén a másolatért (az okirat kiadásáért) fizetendő illetéket, illetve költségtérítést a Magyar Államkincstár elektronikus fizetési rendszerén keresztül lehet megfizetni. Az illetéket a Magyar Államkincstárnál vezetett illetékbevételi számlára, a költségtérítést pedig az Igazságügyi Minisztérium számlájára kell utalni. A befizetésről, annak összegéről és időpontjáról a Magyar Államkincstár 1 munkanapon belül értesíti a cégbíróságot, illetve a Szolgálatot.

A Ctv. 48/E. §-ának (5) bekezdése a kérelem elektronikus úton történő teljesítésére - a papír alapú másolat kiadására irányadó szabályokkal egyezően - 15 napos határidőt ír elő a cégbíróság, illetve a Szolgálat számára. A kiadott másolat, illetve okirat bizonyító erejére vonatkozó szabályozás az Ectv. rendelkezéseihez képest nem változott.

A részvénytársaságok és korlátolt felelősségű társaságok cégiratainak elektronikus úton való megismerésével kapcsolatban a 2003/58/EK irányelv előírja, hogy 2007. január 1-jétől kezdve legalább 10 évre visszamenően biztosítani kell a cégiratok elektronikus úton való lekérdezhetőségét. A törvény e feladat teljesítését - az ésszerűségnek és a költségtakarékosságnak megfelelően - úgy írja elő, hogy a cégbíróság a kérelem érkezésétől számított 15 napon belül a kért cégiratot alakítja elektronikus okirati formába és küldi meg [14. § (2) bekezdés]. Természetesen, a papír alapú cégiratok elektronikus okirattá alakítását csak a cégbíróságtól lehet kérni, a Szolgálattól nem, hiszen az átalakítandó iratok csak a cégbírósági irattárakban találhatók meg. A törvény egyebekben a cégiratok elektronikus úton történő megismerésére irányadó általános szabályokat rendeli alkalmazni (Ctv. 48/E. §). A rendelkezés hatálybalépésére 2007. január 1-jén kerül sor.

A 15-16. §-hoz

Az 1. társasági jogi irányelv hatálya kiterjed a beszámolókra is, így az azt módosító 2003/58/EK irányelv ezekre nézve is előírja az elektronikus benyújtás lehetőségének biztosítását. A Ctv. 48/F-48/G. §-a állapítja meg a számviteli törvény szerinti beszámolók elektronikus úton történő benyújtásának eljárási szabályait.

A törvény 15. §-a a költségtérítés elektronikus úton történő megfizetésével kapcsolatban módosítja a Ctv. 48/F. §-ának (2) bekezdését. Kimondja, hogy a költségtérítést elektronikus úton a beszámoló benyújtásával egyidejűleg kell megfizetni a Magyar Államkincstár elektronikus fizetési rendszerén keresztül. A közzétételi költségtérítést az Igazságügyi Minisztériumnak a Magyar Államkincstárnál vezetett számlájára kell utalni. A befizetésről, annak összegéről és időpontjáról a Magyar Államkincstár 1 munkanapon belül értesíti a Szolgálatot.

Mivel a beszámoló elektronikus úton történő benyújtásának egyik jelentősége, hogy ezáltal a vállalkozó közzétételi és letétbe helyezési kötelezettségének egyaránt eleget tesz (a számvitelről szóló 2000. évi C. törvény 154/B. §), e beszámolók nem kerülnek a cégbíróság irattárába, azokat a Szolgálat őrzi. Ebből következően azonban a Szolgálatot a törvénynek fel kell hatalmaznia arra, hogy a beszámoló benyújtására való jogosultságot ellenőrizze [16. § (1) bekezdés], és ha az ellenőrzés eredményeként megállapítja, hogy azt nem a jogosult nyújtotta be, úgy tájékoztassa a benyújtót, hogy a céget úgy kell tekinteni, mint amely a letétbe helyezési és közzétételi kötelezettségének nem tett eleget [16. § (3) bekezdés].

A törvény 16. §-ának (2) bekezdése (a 13. §-sal és 14. §-sal összhangban) egyértelművé teszi, hogy a Szolgálat által kibocsátott elektronikus igazolást fokozott biztonságú elektronikus aláírással és időbélyegzővel kell ellátni.

A 17. §-hoz

A befektetési szövetkezetekkel, így különösen a BAUMAG Szövetkezet ügyével kapcsolatban a Kormány részére készült tájékoztató alapján - többek között - olyan döntés született, hogy a cégbíróságok törvényességi felügyeleti jogkörét, eszköztárát mielőbb meg kell erősíteni annak érdekében, hogy ha a cégbíróság észleli vagy a tudomására jut, hogy valamely cég vezető tisztségviselői a céget jogszabályba ütköző módon működtetik, hatékonyabban lehessen fellépni a cég törvényes működésének helyreállítása érdekében, illetve a cégbíróság ne legyen kénytelen - a jelenlegi gyakorlatnak megfelelően - az egyes intézkedések elrendelése során a fokozatosságot betartani akkor is, amikor nyilvánvaló, hogy a következő lehetséges intézkedés elrendelése sem fog valószínűleg eredményre vezetni.

Természetesen a cégbíróság törvényességi felügyeleti jogkörének erősítésére nemcsak a befektetési szövetkezetek működésével kapcsolatos anomáliák miatt van szükség. A társasági törvény és a cégtörvény átfogó újraszabályozására, az új törvények kidolgozására vonatkozó koncepció is úgy foglal állást, hogy erre a lépésre más okokból is komoly szükség van. A befektetési szövetkezetek ügye, valamint nemzetközi jogi kötelezettségeink miatt azonban ez a jogalkotói feladat sürgősebbé vált, így a szabályozás átalakítása megelőzi az új cégtörvény megalkotásának, illetve hatálybalépésének időpontját, amely 2006. őszén lesz csak esedékes.

A Ctv. 54. §-ának új szabályozása átveszi, megőrzi a hatályos Ctv.-ből azokat az eszközöket, amelyek eddig a cégbíróság rendelkezésére álltak, de emellett új lehetőségeket is teremt, amelyek szükségességére a gyakorlati igények mutattak rá [(1) bekezdés].

A törvényességi felügyeleti szankciók közé tartozik a pénzbírság, melynek mértéke a Ctv. hatálybalépése óta változatlan, 50 000 Ft-tól 500 000 Ft-ig terjed. A pénzbírság - elvben - hatékony eszköz lehet arra, hogy a céget a törvényes működés helyreállítására késztesse, azonban a kiszabható összegnek még a felső határa sem elegendő ahhoz, hogy - különösen a tőkeerős cégek esetében - rábírja az érintetteket a cégbíróság által jelzett jogszabálysértő helyzet megszüntetésére.

A kiszabható pénzbírság jelentős emelése (a felső határa 10 millió forint lesz) eléggé erős késztetést jelenthet a cégek számára arra, hogy a bírság kifizetésével egyidejűleg a szükséges lépéseket megtegyék a törvényes működés helyreállítása érdekében, különös tekintettel arra, hogy a pénzbírság több alkalommal, emelkedő összegben is kiszabható, illetve ezáltal az esetek többségében az is elérhető, hogy súlyosabb szankció (pl. a működés felfüggesztése) alkalmazására ne kerüljön sor.

Az új szabályozás lehetőséget ad arra is, hogy a cégbíróság a pénzbírságot a cég vezető tisztségviselőjével szemben szabja ki, ha a törvényességi felügyeleti eljárásra az ő magatartása adott okot.

Az új törvényi szabályozás szerint a cég legfőbb szervét, amely adott esetben sok száz emberből vagy szervezetből áll, nem a cégbíróság köteles összehívni, mivel ez a cég tagjainak értesítésével és szervezési munkával jár, hanem erre a feladatra a cég költségére megfelelő személyt bízhat meg. A törvény nem korlátozza a cégbíróságot e személy vagy szervezet kiválasztásában, az rendelhető ki erre a feladatra, akit a cégbíróság - figyelemmel a cég nagyságára, helyzetére - megfelelő személynek talál.

Tekintettel arra, hogy a cég valamely döntés meghozatala során kisebbségben maradt tagjainak védelmében a cégformák közül igazán csak a társasági törvény a gazdasági társaságokat illetően tartalmaz részletesebb szabályozást, lehetőséget ad a törvénymódosítás arra, hogy a cégbíróság ezeket a kisebbségvédelmi rendelkezéseket más cégformák (pl. szövetkezet) esetében is megfelelően alkalmazza (lsd. pl. Gt. 51. §). Ennek keretében mód nyílhat arra is, hogy a szavazatok 1/10-ed részét képviselő tagok a cég legfőbb szervének összehívását kérhessék, vagy a Gt. 230-231. §-ának megfelelő alkalmazásával valamely kérdés napirendre tűzését indítványozhassák. Ezek a jogi lehetőségek a gazdasági társaság cégformán kívüli cégek esetében is hasznosak lehetnek.

A Ctv. új rendelkezései kifejezetten kimondják azt is, hogy a cég megszűntnek nyilvánításához nem szükséges az egyes törvényességi felügyeleti intézkedések fokozatosságának betartása, ha a cégbíróság úgy ítéli meg, hogy a törvényes működés helyreállítására elrendelhető további intézkedések sem vezetnének eredményre, tehát a végső eszközzel, a cég megszűntnek nyilvánításával lehet csak biztosítani, hogy a közhiteles nyilvántartásban csak jogszerűen működő cégek legyenek bejegyezve [(2) bekezdés].

Sokszor előfordul a gyakorlatban, hogy a cégbíróság észleli, hogy más hatósági intézkedésre is szükség lenne a vezető tisztségviselők, illetve a cég jogellenes működésére tekintettel. A törvénymódosítás megfogalmazza azt a cégbíróság számára informálisan eddig is adott lehetőséget, hogy más szervezet intézkedését kezdeményezze, az eljáró szerv vonatkozásában pedig előírja azt a kötelezettséget, hogy harminc napon belül tájékoztassa a cégbíróságot az eljárás megindításáról, illetve a későbbiekben pedig az eljárás eredményéről, illetve annak befejezéséről is. Természetesen a megkeresett szerv részére a cégbíróság jelzése nem jelenti a kezdeményezett eljárás kötelező lefolytatását. Ebben a kérdésben a szerv önállóan dönt.

Az Oszáma bin Ládennel, az Al-Kaida hálózattal és a Tálibánnal összeköttetésben álló egyes személyekkel és szervezetekkel szemben meghatározott szigorító intézkedések bevezetéséről, valamint az egyes termékek és szolgáltatások Afganisztánba történő kivitelének tilalmáról, a repülési tilalom megerősítéséről és az afganisztáni Tálibánt illető pénzkészletek és egyéb pénzügyi források befagyasztásáról szóló 467/2001/EK tanácsi rendelet hatályon kívül helyezéséről szóló 881/2002/EK tanácsi rendelet I. melléklete felsorolja azokat a természetes és jogi személyeket, valamint szervezeteket, akiknek (amelyeknek) a tulajdonában lévő pénzeszközöket és gazdasági erőforrásokat be kell fagyasztani. Számukra közvetlen, és közvetett módon is tilos pénzeszközt, illetve bármely gazdasági erőforrást rendelkezésre bocsátani. (Hasonló korlátozást elrendelhet az ENSZ Biztonsági Tanácsa is.)

A Tanács rendeletének végrehajtása, illetve általános jelleggel, nemzetközi jogi előírásokon alapuló kötelezettségeink teljesítése érdekében a Ctv. módosítása előírja, hogy ha a cégbíróság hivatalos tudomást szerez arról, hogy a cég vagy annak valamelyik tagja a vonatkozó nemzetközi határozatban előírt korlátozás vagy közösségi aktus (így pl. a 881/2002/EK rendelet) hatálya alá tartozik, a cégbíróság törvényességi felügyeleti jogkörében a jövőben nemcsak a cég működésének felfüggesztéséről dönthet, hanem a cég vagyonára biztosítási intézkedést vagy zárlatot is elrendelhet a Ctv. szabályaiban foglaltak szerint, valamint a bírósági végrehajtásról szóló törvény biztosítási intézkedések végrehajtására vonatkozó fejezete egyes rendelkezéseinek megfelelő alkalmazásával. Ennek keretében pl. a cégbíróság felhívhatja az érintett cég számláit vezető pénzügyi intézményeket, hogy a számláról senki (közöttük a számlatulajdonos cég) javára ne teljesítsenek kifizetéseket, a cég ingatlanainak lefoglalása végett pedig a bíróság megkeresi az illetékes földhivatalt stb.

A zárlat foganatosítására a cégbíróság zárgondnokot rendel. A Ctv. rögzíti, hogy a bíróság által kirendelt zárgondnok betekinthet a cég könyvvezetésébe, szerződéseit, bankszámláit megvizsgálhatja, a vezető tisztségviselőktől, illetve a cég vezető állású munkavállalóitól felvilágosítást kérhet, azonban a cég üzleti titkait köteles megőrizni. A cégbíróság a zárgondnok jelentése alapján rendeli el - a megjelölt konkrét ingatlanra vonatkozóan - a zárlat ingatlan-nyilvántartási bejegyzését.

Fontos eltérés a Vht. szabályozásától, hogy a zárgondnok a cégbíróságnak számol be a tevékenységéről és az ebből származó esetleges jövedelmet és a költséget - ideértve a zárgondnok díját is - levonás után a cég pénzforgalmi számlájára helyezi el. A zárgondnok, mint új jogintézmény bevezetése ebben a szűk körben lehetőséget ad arra, hogy annak gyakorlati tapasztalatai alapján a Ctv. újraszabályozása során általános törvényességi felügyeleti eszközként való bevezetése is megfontolásra kerülhessen [(3) bekezdés].

A 18. §-hoz

Törvényességi felügyeleti eljárásra kerül sor jelenleg is akkor, ha valamely, a cégjegyzékbe bejegyzett személy jogviszonya a cégnél megszűnik, a vezető tisztségviselő azonban elmulasztja ennek változásként történő bejelentését. Ilyen esetben a megszűnt jogviszonnyal rendelkező személy (pl. könyvvizsgáló, felügyelőbizottsági tag) a cégbírósághoz fordul a törvényes működés helyreállítása érdekében.

A törvény biztosítja azt a lehetőséget, hogy az ilyen helyzetbe került személy a cégbíróság törvényességi felügyeleti eljárását kezdeményezve érje el a törlését a cégjegyzékből. A kézbesítési megbízottra vonatkozó önálló változásbejegyzési kérelem benyújtására történő feljogosítás szabályozása ugyanakkor nem változik, figyelemmel arra is, hogy a kézbesítési megbízott a cég működésében nem vesz részt, a jogviszonya nem elsősorban a céghez, hanem az abban közreműködő valamely személyhez köti őt. Az érintett személy cégjegyzékből való törlését követően a cégbíróság feladata természetesen ugyanaz, helyreállítani a cég törvényes működését.

A 19. §-hoz

A § a jogharmonizációs klauzulát tartalmazza.

A 20. §-hoz

Az elektronikus ügyintézés egyre szélesebb körű elterjedésével mind a gazdasági szférában, mind az államigazgatásban jelentős igény mutatkozik az elektronikus okiratok, különösen a papír alapú okiratokról készült elektronikus másolatok jogi státuszának, bizonyító erejének egyértelmű törvényi meghatározására. Az elektronikus okiratok megjelenése tette szükségessé, hogy a törvény világosan megkülönböztesse azt, hogy az eredeti okirat bizonyító ereje és az arról kiállított okirat (másolat) bizonyító ereje „mire irányul”. A gyakorlatban ez a különbségtétel természetesen létezik, azonban jogos igény mutatkozik ennek törvényi megjelenítésére.

A Pp. 195. §-ának (1) bekezdése szerint „az olyan okirat, amelyet bíróság, közjegyző vagy más hatóság, illetve közigazgatási szerv ügykörén belül a megszabott alakban állított ki, mint közokirat teljesen bizonyítja a benne foglalt intézkedést vagy határozatot, továbbá az okirattal tanúsított adatok és tények valóságát, úgyszintén az okiratban foglalt nyilatkozat megtételét, valamint annak idejét és módját. Ugyanilyen bizonyító ereje van az olyan okiratnak is, amelyet más jogszabály közokiratnak nyilvánít.” A közokirat jelleg tehát az okiratban foglaltak (az okirat tartalmának) valóságát, megtörténtét stb. bizonyítja. Ez a megállapítás vonatkozik mind a papír alapú formában, mind pedig az elektronikusan készített közokiratra. A Pp. 195. § (1) bekezdésének módosítása ez utóbbi tételt jeleníti meg a normaszövegben.

A Pp. 195. § (2) bekezdésének tartalma lényegében nem változik, a módosítás csak a normaszöveg pontosítását célozza. A rendelkezés rögzíti, hogy az eredetileg papír alapú közokiratról készült másolatok - bármilyen technikai eszközzel készültek is azok - a másolatot készítő személyére (bíró, közjegyző, hatóság, közigazgatási szerv stb.) tekintettel megőrzik az eredeti közokirat bizonyító erejét, azzal azonos bizonyító erejük van.

A törvény a másolatok bizonyító erejének tisztázása érdekében a Pp. 195. §-át új (3)-(4) bekezdésekkel egészíti ki. A 195. § (3) bekezdésében foglalt szabály az ún. elektronikus „másolatok” bizonyító erejének kérdését rendezi. Ha az eredeti akár papír alapú, akár elektronikus közokiratról elektronikus okirat készül, az eredeti közokiratéval azonos bizonyító ereje akkor van ennek az okiratnak, ha a közokirat kiállítására jogosult azt a törvényben meghatározott feltételeknek megfelelően állította ki és azon minősített elektronikus aláírást és - ha jogszabály így rendelkezik - időbélyegzőt helyezett el, illetve ha azt külön jogszabályban előírt más eljárási rend szerint készíti el, továbbá ha törvény az okiratot elektronikus közokiratnak minősíti.

Differenciáltabb szabályozást igényel, ha a közokirat kiállítására jogosult - az őrzésében lévő vagy más - akár papír alapú, akár elektronikus magánokiratról készít „másolatot”. [Pp. 195. § (4) bekezdés] A „másolat” ugyancsak készülhet papír alapú vagy elektronikus formában. A másolat bizonyító ereje (az okirat tartalmára irányulóan) nem emelkedhet közokirati szintre azért, mert azt bíróság, hatóság stb. készítette. Az azonban kimondható, hogy a Pp. 195. § (1)-(2) bekezdése szerinti szervezet által a magánokiratról közokirati alakban készített okirat teljesen bizonyítja, hogy annak tartalma az eredeti okiratéval megegyezik. Az egyezőség bizonyítása tehát közokirati erővel történik. A magánokirat tartalmát illetően a másolatnak, illetve az elektronikus okiratnak („másolatnak”) olyan bizonyító ereje van, mint ami az eredeti okiratnak.

Természetesen a törvény mind a közokiratról, mind a magánokiratról készített másolat bizonyító erejének feltételéül támasztja, hogy a közokirat kiállítására jogosult szerv az okiratot az ügykörén belül, a megszabott alakban készítse el, elektronikus okirat készítése esetén pedig azt minősített elektronikus aláírással és - ha jogszabály így rendelkezik - időbélyegzővel köteles ellátni. Elektronikus okirat kiállítására külön jogszabályban rögzített technikai szabályok alkalmazása révén is lehetőség lesz.

A 21. §-hoz

A Pp. 196. §-a a magánokiratok bizonyító erejéről rendelkezik. A § (1) bekezdésének d) pontja szerint a magánokirat az ellenkező bebizonyításáig teljes bizonyítékul szolgál arra, hogy kiállítója az abban foglalt nyilatkozatot megtette, illetőleg elfogadta, vagy magára kötelezőnek ismerte el, ha a gazdálkodó szervezet által üzleti körében kiállított okiratot szabályszerűen aláírták. A 196. § (2) bekezdése szerint „gazdálkodó szervezet által kiállított vagy őrzött okiratról készült felvétel [195. § (2) bekezdés], továbbá bármilyen adathordozó útján készített okirat bizonyító ereje az eredeti okiratéval, közokiratról készült másolat esetében pedig a teljes bizonyító erejű magánokiratéval azonos, feltéve, hogy a gazdálkodó szervezet, amely a felvételt készítette vagy az okiratot kiállította, illetve őrzi, a felvétel vagy az okirat azonosságát szabályszerűen igazolta”.

A Pp. tehát a gazdálkodó szervezetek által kiállított magánokiratok bizonyító ereje tekintetében tartalmaz speciális szabályt, azonban - a 20. §-ban írtakhoz hasonlóan - e körben is szükségessé vált az okiratok tartalmi bizonyító erejének, és az egyezőségre irányuló bizonyító erejének a megkülönböztetése.

A törvény tehát különbséget tesz az okirat tartalmára irányuló bizonyító erő, és az eredeti okirat és az arról készült okirat (másolat) egyezőségének igazolása között. Így a gazdálkodó szervezet által az általa kiállított vagy őrzésében lévő bármilyen okiratról készített másolat az egyezőséget teljesen (teljes bizonyító erővel) bizonyítja, feltéve, hogy azt szabályszerűen aláírták. Az elektronikus okirat akkor rendelkezik ezen bizonyító erővel, ha a másolatot készítő azt minősített elektronikus aláírással és - ha jogszabály így rendelkezik - időbélyegzővel látta el, illetve ha azt külön jogszabályban meghatározott technikai szabályok szerint készítette el. Az okirat tartalmának bizonyító erejét illetően a hatályos szabályozás nem változik, tehát gazdálkodó szervezet által kiállított vagy őrzött okiratról készült okirat bizonyító ereje - az okirat tartalmát illetően - az eredeti okiratéval, közokiratról készült okirat esetében pedig a teljes bizonyító erejű magánokiratéval azonos.

A 22. §-hoz

A törvény 22. §-a néhány pontosító szabályt tartalmaz, tekintettel arra, hogy az elektronikus aláírásról szóló 2001. évi XXXV. törvény (a továbbiakban: Eat.) a minősített elektronikus aláírás alkalmazásához fűződő bizonyító erőre nézve is megdönthető vélelmet állít fel [Eat. 4. § (2) bekezdés]. Ebből következően a Pp. okirati bizonyításra vonatkozó szabályaiból is ki kell derülnie, hogy a minősített elektronikus aláírással ellátott dokumentummal szemben is van helye ellenbizonyításnak.

A 23. §-hoz

A felülvizsgálat, mint rendkívüli jogorvoslati lehetőség megengedhetősége tekintetében több szempontból is szükséges az egyes törvények közötti összhang megteremtése, illetve a fennálló koherenciazavar megszüntetése. A Pp. 271. §-ának hatályos szövege kimondja, hogy a felülvizsgálat kizárásáról csak maga a Pp. rendelkezhet. Így az egyes külön jogszabályokban szereplő azon kitétel, hogy további jogorvoslatnak nincs helye, a Legfelsőbb Bíróság helyes jogértelmezése szerint - ha a felülvizsgálat kizártságára a Pp. nem utal - csak a fellebbezés kizártságát jelentheti. Ugyanakkor a jogorvoslati jogot kizáró egyes törvények rendelkezései általában korábban megszülettek már, mint a Pp. 271. §-ának tiltó szabálya és szabályozási céljuk az volt, hogy a jogvita véglegesen záródjon le: az adott ügyben ne csak fellebbezésnek, hanem felülvizsgálatnak se legyen helye. Ennek a kérdésnek az egyértelmű rendezését szolgálja a Pp. 271. §-a i) pontjának kiegészítése.

Az a jogalkotói cél, hogy az összes, a felülvizsgálat lehetőségét kizáró rendelkezés egy helyen, a Pp.-ben szerepeljen, a jogalkalmazók munkájának megkönnyítését szolgálta volna, valójában azonban a gyakorlatban ennek ellenkezője következett be, vagyis nem egyértelmű egyes esetekben, hogy a rendkívüli jogorvoslat lehetősége rendelkezésre áll-e. Célszerű ezért a Pp. 271. § első mondatának elhagyása, aminek következtében a külön jogszabályokban a jogorvoslat kizárására vonatkozó rendelkezések mind a rendes, mind a rendkívüli jogorvoslat kizártságát jelentik ismételten és egyértelműen. A megoldást alátámasztja a törvények egyenrangúságának elve is. A módosítás megszünteti azt a jogi állapotot, hogy az eljárási törvény látszólag a többi törvény fölé emelkedik. A hatályon kívül helyezésre irányuló szabály megalkotása ugyanakkor megköveteli, hogy a Pp. tegye lehetővé, hogy a felülvizsgálatot a Pp.-ben felsorolt tipikus esetek mellett más törvény is kizárhassa.

Hasonló szabályozást tartalmaz a közigazgatási perekre vonatkozó Pp. fejezet is, amikor a bíróságnak a határozat megváltoztatására vonatkozó jogkörét felsoroló 339. §-ban utal arra, hogy ilyen szabályt más törvény is megállapíthat.

A 24. §-hoz

A törvény 24. §-a ugyancsak a különböző jogszabályok közötti összhang megteremtését szolgálja. A hatályos Alkotmány szerint létezik a Magyar Honvédség és léteznek rendvédelmi szervek, így ezeknek a hivatásos állományú tagjai szolgálati viszonyával összefüggő perekre vonatkozik a Pp. módosítása.

A 25. §-hoz

A Pp. felülvizsgálatot szabályozó rendelkezései és a választottbíráskodásról szóló 1994. évi LXXI. törvény (a továbbiakban: Vbt.) 57. §-a közötti összhang megteremtése a 23. §-nál ismertetett elvek szerint történik meg. A Vbt. 54. és 57. §-a szerint a választottbíróság ítélete ellen fellebbezésnek nincs helye; csak az ítélet érvénytelenítése kérhető a bíróságtól az 55. §-ban felsorolt okokból. A bíróság eljárására egyebekben a Pp. rendelkezései irányadók azzal, hogy a bíróság ítélete ellen fellebbezésnek nincs helye. A rendelkezések értelmezésével megállapítható, hogy a „fellebbezés” szó használata miatt és tekintettel arra, hogy a választottbírósági ügyben hozott bírósági ítélet a Pp. 271. §-ában mint a felülvizsgálatból kizárt határozat nem szerepel, az ilyen ítélet ellen felülvizsgálat elvileg megengedett lenne. Ugyanakkor a Pp. 271. §-ának a) pontja szerint az első fokon jogerőre emelkedett határozat ellen nincs helye felülvizsgálatnak, kivéve, ha azt törvény lehetővé teszi. Fellebbezési jog hiányában az ítélet első fokon jogerős, tehát a felülvizsgálati lehetőséget a Vbt.-ben kifejezetten ki kell mondani.

-----STARTING---POINT---VEGE---

A 26-27. §-hoz

A törvény 26. §-a a hatályba léptető és átmeneti rendelkezéseket tartalmazza, a 27. § pedig a hatályon kívül helyezéseket.

A törvény rendelkezéseinek többsége 2005. január 1-jén lép hatályba. Azok a rendelkezések azonban, amelyek az Ectv. egyes paragrafusait pontosítják, egészítik ki, az Ectv. eredeti, többlépcsős hatálybalépéséhez igazodva 2005. január 1-jén, szeptember 1-jén, illetve 2007. január 1-jén lépnek hatályba.

A cégbejegyzési (változásbejegyzési) eljárást gyorsító határidőket tartalmazó rendelkezések (törvény 8-9. §-a és 11. §-a) 2005. január 1-jén lépnek hatályba. Az ebben az időpontban már folyamatban lévő ügyekben azonban a cégbíróságokra irányadó csökkentett határidők - értelemszerűen - nem alkalmazhatóak. Ezt mondja ki a 26. § (1) bekezdése, amikor úgy rendelkezik, hogy a 8-9. §-ban, valamint a 11. §-ban meghatározott, a cégbejegyzési (változásbejegyzési) eljárásra, illetve a hiánypótlási felhívásra vonatkozó új törvényi határidők csak a törvény hatálybalépése után indult cégbejegyzési (változásbejegyzési) eljárásokban alkalmazhatóak.

A Ctv. 19. §-ának (2) bekezdése értelmében a devizakülföldi társaságoknak a jegyzett tőkéjüket nem kell forintban meghatározniuk. A devizakülföldinek minősülő körből az Európai Unióhoz történt csatlakozással a vámszabadterületi társaságok kikerültek, ugyanakkor a számviteli törvény 177. §-ának (11) bekezdése lehetőséget biztosít számukra, hogy - ilyen irányú döntésük esetén - a Gazdasági és Monetáris Unióhoz történő csatlakozásunkig az éves beszámolójukat változatlanul konvertibilis devizában készíthessék el. A Ctv. módosítása - átmeneti rendelkezésként - egyértelművé teszi, hogy ilyen esetben, amennyiben a gazdasági társaság él a számviteli törvény szerinti lehetőséggel, nem szükséges a jegyzett tőkére vonatkozó cégjegyzékadatot megváltoztatni (a jegyzett tőkét forintban feltüntetni), tehát a számviteli törvény nyújtotta lehetőség alapján a vonatkozó cégjegyzékadat továbbra is meghatározható konvertibilis devizában.

A törvény 27. §-a a hatályon kívül helyezésre kerülő rendelkezéseket tartalmazza. Ezek alapvetően a Ctv.-t és a Pp.-t érintik, illetve e törvényeket módosító jogszabályokat. Egyes esetekben a hatályon kívül helyezésre azért kerül sor, mivel a szabályozás a törvényben máshol, részben módosuló tartalommal nyer elhelyezést (pl. az európai részvénytársaság esetében), máshol a hatályon kívül helyezés érdemi jellegű [pl. a Pp. 271. §-ának (1) bekezdése esetében, a felülvizsgálattal összefüggésben].

A 28. §-hoz

A jogi személlyel szemben alkalmazható büntetőjogi intézkedésekről szóló 2001. évi CIV. törvény a csatlakozási szerződés kihirdetéséről szóló törvény hatálybalépésével, vagyis 2004. május 1-jével lépett hatályba. A Ctv. 12. §-a (3) bekezdésének új l) pontjával összhangban azonban indokolttá vált a törvénynek az értesítésekre és az intézkedések végrehajtására vonatkozó részének a felülvizsgálata is, és ennek eredményeként a büntetőeljárásról való értesítésre vonatkozó 10. § újraszabályozása. Ezt valósítja meg a törvény 28. §-a, egyértelművé téve, hogy mely eljárási momentumokról és ki értesíti a jogi személyről nyilvántartást vezető bíróságot, a szakmai felügyeletet gyakorló szervet, illetve a törvényességi felügyeletet ellátó szervezetet, amennyiben ez nem azonos a nyilvántartást vezető bírósággal.

Tekintettel arra, hogy a céget a gazdasági életben hátrány érheti abból, hogy a cégjegyzék szerint vele szemben olyan eljárás van folyamatban, amelyben büntetőjogi intézkedés alkalmazásának lehet helye, indokolt, hogy a cégjegyzék mindig aktuális adatokat tartalmazzon. A törvény jelenleg nem teszi lehetővé azt, hogy amennyiben már a nyomozás során kiderül, hogy a céggel szemben az intézkedés alkalmazásának a feltételei nem állnak fenn, erről még a vádemelés előtt értesítést kapjon a nyilvántartást vezető bíróság. A törvény úgy tesz eleget ennek az elvárásnak, hogy a Ctv. 12. §-ába olyan rendelkezést iktat be, miszerint, ha a nyomozás adatai alapján az állapítható meg, hogy az intézkedés alkalmazásának a feltételei nem állnak fenn, az ügyész erről értesíti a nyilvántartást vezető bíróságot. Ezáltal elkerülhető, hogy a cégre vonatkozóan a cégjegyzék a továbbiakban szükségtelenül tartalmazza a büntető eljárásra vonatkozó bejegyzést.

A jogi személlyel szemben alkalmazott pénzbírság behajtásával kapcsolatos szabályozás jelenleg az ítélet jogerőre emelkedésétől számított hat hónapot jelöl meg, amely időszak alatt kiderülhet a végrehajtás eredménytelensége. Ugyanakkor a vagyon felkutatását célzó tevékenységét a végrehajtó csak a bírósági végrehajtási eljárás megindulásával kezdi meg, és ez önmaga legalább hat hónapnyi időt feltételez. Ezen túlmenően szükségtelen a nyilvántartást vezető bíróság értesítése a végrehajtás eredménytelenségéről, hiszen a felszámolás kezdeményezését a büntetőügyben eljáró bíróság maga is megteheti. A törvény ennek megfelelően pontosítja a 26. § (5) bekezdését. Egyrészt a végrehajtás eredménytelenségének megállapíthatóságát a végrehajtási eljárás megindulásától számított hat hónapban határozza meg, továbbá a büntetőügyben eljáró bíróságot hatalmazza fel a felszámolási eljárás kezdeményezésére.

A 29. §-hoz

A törvény a csődeljárásról, a felszámolási eljárásról és a végelszámolásról szóló 1991. évi XLIX. törvény 22. §-át kiegészíti a felszámolási eljárás hivatalból történő megindításának egy újabb esetére vonatkozó ponttal, melyre a jogi személlyel szemben alkalmazott pénzbírság - mint büntetőjogi intézkedés - behajtásának eredménytelensége esetén kerül sor, a büntetőügyben eljárt bíróság értesítése alapján. Kimondja továbbá, hogy a felszámolás elrendeléséhez a formai kellékek és a fizetésképtelenség külön vizsgálata ebben az esetben nem szükséges.