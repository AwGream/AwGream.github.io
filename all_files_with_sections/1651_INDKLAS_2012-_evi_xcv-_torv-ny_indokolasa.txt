2012. évi XCV. törvény indokolása

a kölcsönzött kulturális javak különleges védelméről

-----STARTING---POINT---ALTALANOS--- 

A híres alkotókat és nagyszerű alkotásokat bemutató időszaki kiállítások ma már nemcsak a világ közgyűjteményeinek és a közgyűjteményi szakmának az életében játszanak meghatározó szerepet, hanem a nagyközönség számára is kiemelkedő a jelentőségük. Kapcsolatot teremtenek civilizációk, kultúrák, hagyományok és társadalmak között.

Az időszaki kiállítások óriási sikere Magyarországon is jellemzővé vált, s e folyamat további bátorítása nem kétséges módon alapvető társadalmi érdek. A hatályos jogszabályi környezet ugyan nem akadályozza ezen időszakos rendezvények létrejöttét, sőt a kiállítási garancia jogintézményének bevezetésével igen jelentős lépést tett hazánk, de világszerte egyre fontosabbá válik a kölcsönbe adók részéről egy sajátságos immunitási szabály létrehozása. Ez a szabály azt célozza, hogy a kulturális célból, tehát az időszaki kiállításokra kölcsönzött kulturális javak - meghatározott feltételek mellett - védve legyenek a kölcsönbe vevő állam részéről történő esetleges rendelkezési vagy birtoklási jogot érintő kényszerítő intézkedések végrehajtásával szemben.

Az utóbbi időben kialakított több európai példa (Franciaország, Svájc, Németország, Egyesült Királyság) mutatja azt, hogy a korábban írt alapvető társadalmi és kulturális érdek összeegyeztethető a jogállamiságból fakadó alkotmányos követelményekkel. A törvény az európai példák és a magyar hatályos jogszabályi környezet figyelembe vételével határozza meg az időszaki kiállításokra bemutatás céljából hazánk területére került kulturális javak védelmének alapvető anyagi és eljárási szabályait. E vonatkozásban hangsúlyozandó az is, hogy a védelem a törvényben megfogalmazottak szerint csak és kizárólag azt a legszükségesebb foganatosítási kört öleli fel, amely az egyes bírósági, hatósági és más hivatalos eljárásban rögzített célokat nem veszélyezteti a jogbiztonság rovására. A cél ugyanis nem a kulturális javak tulajdonosainak az Alaptörvény alapján nem igazolható megkülönböztetése, hanem a kulturális javak és értékek lehetőség szerint minél teljesebb mértékű hozzáférhetővé tétele.

-----STARTING---POINT---RESZLETES---

Az 1. §-hoz

A törvény - a törvény hatályára vonatkozó rendelkezés eredményeként - a kiállító és a rendelkezésre jogosult között létrejött kölcsönzési szerződés alapján a külföldről a Magyarország területére időszaki kiállításon történő bemutatás céljából érkezett kulturális javakra vonatkozó különleges védelemre és az ezzel kapcsolatos eljárásrendre vonatkozó előírásokat szabályozza. Bár a hasonló jellegű külföldi rendelkezések alkalmazására többségében képzőművészeti alkotásokkal összefüggésben került sor, a hivatkozott nemzetközi példákhoz igazodva a különleges védelem nincs korlátozva kizárólagosan a képzőművészeti alkotásokra, az a kulturális javak teljes körére kiterjed (pl. régészeti leletek).

A 2. §-hoz

A törvény az értelmező rendelkezésekben definiál több, a törvény megfelelő alkalmazásához szükséges alapvető fogalmat. Az értelmező rendelkezésekben szereplő fogalmak egy része (pl. kiállítás, időszaki kiállítás) most kerül először meghatározásra a hatályos jogrendszerben, más részük (pl. kulturális javak) már használatos, a hatályos jogi szabályozásban ismert fogalmakra utal.

A 3-4. §-hoz

A törvény 3-4. §-ai a különleges védelem jogi mibenlétét és legfontosabb anyagi jogi jellemzőit határozzák meg. E szerint a különleges védelem mentességet jelent minden bírósági, hatósági vagy más hivatalos (pl. végrehajtási) eljárás során, ahol olyan intézkedés foganatosítására (lefoglalás, zár alá vétel, zárlat, vagyonelkobzás, elkobzás) kerülhet sor, ami bármely módon a kulturális javakkal rendelkezésre jogosult rendelkezési vagy birtoklási jogát korlátozná vagy elvonná. Fontos kiemelni, hogy a különleges védelem nem jelenti akadályát sem polgári, sem büntetőügyekben, sem pedig bármilyen más hivatalos eljárásban az érdemi határozat meghozatalának vagy a végrehajtás elrendelésének, a különleges védelem kizárólag az intézkedések (kényszerintézkedések) foganatosítását akadályozza. Az intézkedések körét felsorolásszerűen a törvény nem határozza meg, mert generális jelleggel - akár egy jövőben megalkotandó szabályra, jogintézményre vagy intézkedésre is tekintettel - állapítja meg e speciális -az általános kulturális örökségvédelmi kategóriáktól eltérő - védelmet. Fontos azonban kiemelni, hogy a törvény nem a bírósági, hatósági vagy más hivatalos eljárásban elrendelt döntéseknek vagy határozatoknak jelenti az akadályát, hanem kizárólag a rendelkezési vagy birtoklási jogot érintő intézkedések foganatosításának. Kivételes szabályként rögzíti a törvény, hogy a különleges védelem értelemszerűen nem akadályozza, nem jelenti korlátját a kiállító birtokából jogellenes módon kikerült kulturális javak visszaszerzésére irányuló eljárás keretében elrendelt kényszerintézkedések végrehajtásának.

A törvény szerint a különleges védelem azokra a kölcsönzött kulturális javakra terjed ki, amelyek a nem magyar joghatóság alá tartozó rendelkezésre jogosult döntése alapján - bemutatás céljából - Magyarországon megrendezendő, a törvényben definiált kiállító által szervezett időszaki kiállításra érkeztek.

A különleges védelem a törvény szerint az erre vonatkozó tanúsítvány kiállításával, az ott rögzített időtartamra jön létre, s ennek meghatározása alapvetően az érintett felek kölcsönszerződésben megnyilvánuló akaratán múlik. Nem cél ugyanakkor, hogy ez az időtartam túlságosan és akár kiszámíthatatlanul elhúzódjon, s ezért került rögzítésre a törvényben, hogy a különleges védelem maximális mértéke nem haladhatja meg - a védelem meghosszabbodását is beleértve - a 16 hónapot. A gyakorlati tapasztalatok szerint ugyanis ennyi idő bőségesen elegendő egy hosszabb időszaki kiállítás kapcsán - az esetleges sérülésből adódó károk helyreállítását is tekintetbe véve - a különleges védelem jogintézménye által elérni kívánt cél megvalósításához.

Kivételes rendelkezés a törvényben a különleges védelem meghosszabbítása, amelyhez több speciális eljárási rendelkezés is kapcsolódik a tanúsítvány kiadására vonatkozó kérelemmel és a tanúsítvány tartalmával összefüggésben. A különleges védelem meghosszabbítása kizárólag abban az esetben merülhet fel, ha az időszaki kiállítással összefüggésben a már fennálló különleges védelem alatt éri sérülés az adott kulturális javakat.

Az 5. §-hoz

A törvény - egyfajta anyagi jogi rendelkezésként - meghatározza azokat a körülményeket, amelyek esetén kizárt a különleges védelem alkalmazhatósága. A különleges védelem kizártsága alapvetően a kölcsönzött kulturális javak kapcsán felmerült jogellenes magatartással összefüggésben merülhet fel. Ezzel összefüggésben lehet utalni a Tanács 93/7/EGK irányelvével harmonizált - a jogellenesen kivitt kulturális javak visszaszolgáltatásáról szóló - 2001. évi LXXX. törvény, a 2011. évi XXVIII. törvénnyel kihirdetett - a lopott vagy jogellenesen külföldre vitt kulturális javak nemzetközi visszaadásáról szóló - UNIDROIT Egyezmény, illetve az 1979. évi 2. számú törvényerejű rendelettel kihirdetett - a kulturális javak jogtalan behozatalának, kivitelének és tulajdona jogtalan átruházásának megakadályozását és megelőzését szolgáló eszközökről szóló - Egyezmény rendelkezéseire.

A 6-8. §-hoz

A törvény meghatározza a különleges védelemmel kapcsolatos eljárási szabályokat is. A különleges védelem a tanúsítvány kiállításával keletkezik, melyet a kulturális örökségvédelmi hatóság ad ki a kiállító erre vonatkozó kérelme alapján. A kérelemhez mellékelni kell olyan alapvető adatokat, dokumentumokat és nyilatkozatokat, amelyek a döntéshozó számára megfelelő módon igazolják a különleges védelem szempontjából különösen fontos szakmai (pl. a kiállítás koncepciójának leírása) és jogi (pl. rendelkezésre jogosult nyilatkozata) vonatkozásokat.

A törvény azt a kérdést is tisztázza, hogy a tanúsítványnak milyen tartalommal kell bírnia. Ez a különleges védelem gyakorlati alkalmazását könnyíti meg.

A tanúsítvány kiadására vonatkozó eljárásra értelemszerűen a Ket. rendelkezései az irányadóak, a törvény - különösen a nyilvánosság megfelelő tájékoztatása érdekében - a Ket.-hez képest speciális előírásokat is előír az eljárás megindítása és a tanúsítvány közzététele kapcsán.

-----STARTING---POINT---VEGE---

A 9-10. §-hoz

A törvény meghatározza hatálybalépésének időpontját és ezzel összefüggésben azt, hogy mely kérelmekre kell a törvény rendelkezéseit alkalmazni.

A törvény 10. §-a pedig a 3. §-sal összhangban módosítja azokat a jogszabályi rendelkezéseket (Vht., Be., Btk., Art., Szabstv. stb.), amelyek a védelem jogintézményének megteremtése miatt közvetlenül érintettek. Ettől függetlenül azonban a védelem intézménye generális jellegű, kiterjed bármilyen más, a rendelkezési vagy birtoklási jogot korlátozó vagy kizáró intézkedés végrehajtására is.