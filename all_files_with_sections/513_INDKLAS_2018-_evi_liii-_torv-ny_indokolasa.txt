2018. évi LIII. törvény indokolása

a magánélet védelméről

-----STARTING---POINT---ALTALANOS--- 

A magánélet védelméről szóló törvény az Alaptörvény VI. cikkének (1) bekezdésében foglalt, a magánélet, a családi élet, az otthon és a kapcsolattartás tiszteletben tartására vonatkozó jogosultságot bontja ki az Alaptörvény hetedik módosítására tekintettel. A törvény az alapvető jogok korlátozhatóságának Alaptörvényben meghatározott általános kereteire, valamint az Alkotmánybíróság gyakorlatára figyelemmel irányozza elő a magánélethez való jog hatékony és fokozott védelmét.

A törvény utal a zaklatás „hagyományos” formáját megillető védelem mellett, a zaklatás valamennyi internetes formájával szembeni védelemre is.

A jogszabály összegyűjti a védendő érdekeket, és az azokra vonatkozó jogszabályi rendelkezések alapelvi szinten is megjeleníthető rendelkezéseit foglalja a normaszövegbe, utalva arra, hogy e jogok részletes szabályait, illetve azok megsértése esetén alkalmazható jogkövetkezményeket külön törvény határozza meg, részletezi.

-----STARTING---POINT---RESZLETES---

Az 1-6. §-hoz

A magánélet átfogóbb védelmének érdekében indokolt az egész jogrendszert átható célok és alapelvek rögzítése, melyek garantálják az Alaptörvény VI. cikkében meghatározott (és kibővült) magánélethez való jog védelmét, és utalnak e jog lényeges, külön törvényekben meghatározott elemeire.

A törvény garantálja, hogy a magánszféra védelmét szolgáló alapvető szabályokat kizárólag törvény állapítja meg, rendelkezik arról, hogy a magánélethez való jogot érintő jogszabályokat értelmezni az Alaptörvénnyel, valamint a magánélet hatékonyabb védelme céljából e törvény rendelkezéseivel összhangban szükséges, amellett hogy a részletes szabályokat külön törvények tartalmazzák.

A 7. §-hoz

A magánélethez való jog egyes különös eseteinek kifejtését megelőzően rögzíti az általános elveket, amelyek valamennyi különös eset vonatkozásában irányadóak. A törvény alapján mindenkinek joga van arra, hogy magánéletét fokozott védelem illesse meg, és azt más előtt csak saját akaratából vagy törvényben meghatározott esetben fedje fel.

A törvény kimondja, hogy a közéleti szereplőt a magánélethez való jog kiemelt területeivel összefüggésben a közéleti szereplőnek nem minősülő személlyel azonos védelem illeti meg. A közéleti szereplő Polgári Törvénykönyv szerinti hozzátartozóját külön nem nevesíti a törvény, hiszen pusztán a közéleti szereplőre figyelemmel, a hozzátartozó nem tekinthető közéleti szereplőnek.

Az Alaptörvény XVI. cikkére is tekintettel a törvény e körben külön is nevesíti a gyermekeket.

A 8. §-hoz

A törvény a magánélet tiszteletben tartásához való jog tartalmát részletezi, és a jogalkalmazást segítve rögzíti példálózó jelleggel e jog megsértésének fontosabb eseteit. Kiemelendő, hogy e körben is érvényesül a törvény azon alapelve, miszerint a magánélethez való jog lényege, hogy azt - külön törvényben meghatározott kivételekkel - az egyén akarata ellenére mások ne sérthessék meg.

A 8. § (3) bekezdése a magánszféra interneten történő fokozott védelmét nevesíti. Napjainkban többször előfordul, hogy személyes, magánszférába tartozó, kizárólag magáncélból, tehát bárki által nem hozzáférhető módon internetre feltöltött adatokkal visszaélnek. Erre csak az érintett egyértelmű hozzájárulásával kerülhet sor. Az egyértelmű hozzájárulás alatt olyan kifejezett hozzájárulást kell érteni, amely egyértelmű megerősítő cselekedetet feltétez, ami az interneten számos formában is megvalósulhat, viszont abból következtethető, hogy az érintett a felhasználhatóság megfelelő tájékoztatást követően önkéntesen valósul meg.

A 9. §-hoz

A családi élet tiszteletben tartásához való jog tartalmát részletezi, és a jogalkalmazást segítve rögzíti példálózó jelleggel e jog megsértésének fontosabb eseteit. Kiemelendő, hogy e körben is érvényesül a törvény azon alapelve, miszerint a magánélethez való jog lényege, hogy azt - külön törvényben meghatározott kivételekkel - az egyén akarata ellenére mások ne sérthessék meg.

A 10. §-hoz

A törvény az otthon tiszteletben tartásához való jog tartalmát részletezi, és a jogalkalmazást segítve rögzíti példálózó jelleggel e jog megsértésének fontosabb eseteit. Kiemelendő, hogy e körben is érvényesül a törvény azon alapelve, miszerint a magánélethez való jog lényege, hogy azt - külön törvényben meghatározott kivételekkel - az egyén akarata ellenére mások ne sérthessék meg.

A 11. §-hoz

A törvény a kapcsolattartás tiszteletben tartásához fűződő jog tartalmát részletezi, és külön rögzíti, hogy az egyént védelem illeti meg mind a zaklatás hagyományos, mind a zaklatás valamennyi internetes formájával szemben. Kiemelendő, hogy e körben is érvényesül a törvény azon alapelve, miszerint a magánélethez való jog lényege, hogy azt - külön törvényben meghatározott kivételekkel - az egyén akarata ellenére mások ne sérthessék meg.

A 12-13. §-hoz

A törvény a Polgári Törvénykönyv vonatkozó rendelkezéseivel összhangban szól a magánélethez való jog személyiségi jogi jogkövetkezményeiről.

A 14. §-hoz

Összhangban a célokkal és alapelvekkel a törvény rögzíti, hogy akit magánélethez való jogában megsértenek, a személyiségi jogi igényeken kívül külön törvényben meghatározottak szerint egyéb igényeket is érvényesíthet.

-----STARTING---POINT---VEGE---

A 15. §-hoz

Hatályba léptető rendelkezés.

A 16. §-hoz

Az Alaptörvény hetedik módosításával kiegészített VI. cikkével való összhang megteremtésére tekintettel indokolt a Polgári Törvénykönyv módosítása a közéleti szereplők vonatkozásában is a magánélet fokozott védelme érdekében, mind a közügyek szabad vitatását biztosító alapjogok gyakorlása vonatkozásában, mind az ezen kívül eső körben. Leszögezi, hogy nem minősül közügynek a közéleti szereplő magán- vagy családi életével kapcsolatos tevékenység, illetve adat.