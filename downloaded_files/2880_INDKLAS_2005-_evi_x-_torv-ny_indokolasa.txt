2005. évi X. törvény indokolása

a mezőgazdasági és vidékfejlesztési támogatásokhoz és egyéb intézkedésekhez kapcsolódó eljárás egyes kérdéseiről és az ezzel összefüggő törvénymódosításokról szóló 2003. évi LXXIII. törvény módosításáról

-----STARTING---POINT---ALTALANOS--- 

A jelen törvény célja, hogy a Magyar Köztársaság területén a mezőgazdasági és vidékfejlesztési támogatások, illetve egyéb intézkedések igénybevétele, illetve végrehajtása a korábbi szabályozáshoz képest egyszerűbb, gyorsabb és átláthatóbb legyen, valamint a korábbi szabályozásban nem szereplő hatékony szankciórendszert vezessen be, figyelemmel az ügyfelek és a Mezőgazdasági és Vidékfejlesztési Hivatal (a továbbiakban: MVH) jogaira és kötelezettségeire.

-----STARTING---POINT---RESZLETES---

Az 1. §-hoz

A törvény hatálya az Európai Mezőgazdasági Orientációs és Garancia Alap (a továbbiakban: EMOGA) garancia részébe tartozó intézkedésekre szűkül, így az EMOGA orientációs részbe tartozó Agrár- és Vidékfejlesztési Operatív Program, illetve Halászati Orientációs Pénzügyi Eszközök körébe tartozó intézkedések a többi strukturális alap szabályozásával egységesen lesznek kezelve, ami elősegíti a gyorsabb, átláthatóbb ügyintézést.

A 2. §-hoz és a 4. §-hoz

E módosításra a személyes adatok védelméről és a közérdekű adatok nyilvánosságáról szóló 1992. évi LXIII. törvénnyel való összhang megteremtése miatt van szükség.

A 3. §-hoz

Az agrár- „de minimis” csekély összegű támogatások esetében nincs engedélyezési kötelezettsége hazánknak. Biztosítani kell azonban, hogy ezen a jogcímen bármely 3 éves időszakban, bármely vállalkozásnak nyújtott támogatások összege nem haladja meg a 3 ezer eurót, illetve a mezőgazdasági és halászati „de minimis” támogatások kumulált összegei a vonatkozó közösségi rendelet I. és II. mellékleteiben meghatározott összeghatárokat. A fentiek biztosításához olyan nyilvántartási rendszert kell vezetni, amely alkalmas ezen feltételek betartásának ellenőrzésére.

Az 5. §-hoz

A belpiaci, export, illetve intervenciós jogcímek központilag kerülnek végrehajtásra, ezért az ügyintézést jelentősen lelassíthatja, illetve ellehetetlenítheti, ha a kérelmeket a kirendeltségeknél nyújtják be az ügyfelek.

Az MVH eljárásrendjének kialakítása során a Fővárosi- és Pest Megyei Kirendeltsége helyett az MVH Központi Hivatala látja el a végrehajtó tevékenységhez kapcsolódó koordináló feladatokat és a megyei kirendeltségek eljárásrendje egységes. A Központi Hivatal a legalkalmasabb az egyedi ügyek kezelésére, ezért ennek megfelelően kerül a törvény módosításra. A közösségi jogszabályok sok esetben - így különösen az intervenciós és külpiaci intézkedéseknél, de egyes belpiaci jogcímeknél - ettől eltérően szabályozzák a benyújtás módját és az ahhoz kapcsolódó határidőt. Az adott határidő lejártát követően, összesített formában a Bizottság részére továbbítandó ajánlatok vagy kérelmek esetében − ahol kizárólag a fizikailag is beérkezett, adminisztratív ellenőrzésen átesett kérelmek vehetők figyelembe − a módosítás nélkül kezelhetetlen állapot alakulna ki.

A gyakorlati tapasztalatok azt mutatják, hogy a törvényben foglalt egyes eljárási garanciák megtartása mellett előfordulhatnak olyan esetek is, amikor a támogatás igénybevétele során az általánostól eltérő feltételeket kell alkalmazni a gyorsabb ügyintézés biztosítása érdekében. Erre figyelemmel lehetővé kell tenni, hogy jogszabály, illetve a pályázati felhívás az általános szabályoktól eltérést engedélyezzen. Bár az MVH jogosult bizonyos technikai kérdéseket saját hatáskörében közlemény formájában is megjelentetni, azonban az eltérés lehetőségét nem indokolt a törvényben szereplőnél alacsonyabb szintre vinni. A jogszabály, illetve a pályázati felhívás esetén ugyanis érvényesül a földművelésügyi és vidékfejlesztési miniszter, illetve egyes közösségi támogatások esetében pedig az Irányító Hatóság, illetőleg az adott program irányításáért felelős szerv megfelelő kontrollja. Eljárási garanciát jelent, ha a támogatási kérelmet, a kifizetési kérelmet, valamint a pályázatot fő szabályként 60 napon belül kell elbírálni. E kötelezettség alól csak jogszabály, illetve pályázati felhívás adhat eltérést. A speciális határidő megállapítási szabály felhatalmazást ad mind rövidebb, mind pedig hosszabb elbírálási határidő megállapítására. E határidők ugyanis intézkedés típusonként eltérőek lehetnek különösen olyan esetben, amikor várhatóan nagy vagy csekély számú kérelem elbírálására kell sort keríteni.

A 6. §-hoz

A módosításra elsősorban azért van szükség, mert amennyiben elmulasztják a cukorilleték vagy egyéb kiszabott illeték (pl. tej esetében), díj, költség befizetését, az MVH-nak nincs lehetősége jogkövetkezményt alkalmazni.

Az adózás rendjéről szóló 2003. évi XCII. törvény 146. § (2) bekezdése szerint az adók módjára behajtandó köztartozás jogosultjának megkeresése alapján magánszemély esetében a belföldi lakóhely vagy szokásos tartózkodási hely, ennek hiányában szokásos fellelhetőségi helye szerint illetékes önkormányzati adóhatóság, míg jogi személy és egyéb szervezet esetében az illetékes állami adóhatóság jár el, kivéve, ha törvény a köztartozás beszedését más szerv hatáskörébe utalja. A módosítás célja, hogy az MVH részére valamennyi tartozást az állami adóhatóság hajtsa be, mivel az eljárás gyorsaságát és hatékonyságát növeli, ha ezeket a feladatokat egy szerv látja el és azok nem oszlanak meg az állami és a nagyszámú önkormányzati adóhatóságok között.

A technikai szövegpontosítás egyértelművé teszi, hogy a jogosulatlanul igénybevett támogatás esetében a visszafizetési kötelezettség nem általában az ügyfél, hanem annak a kötelezettsége, akinek támogatási kérelmét, illetve pályázatát kedvezően elbírálták (támogatásra jogosult). Ezen túlmenően pontosítani kell, hogy nem csak az adatszolgáltatási kötelezettség teljesítésének elmulasztása esetén kell a jogosulatlan igénybevételt megállapítani, hanem ha a jogszabályban, illetve a pályázati felhívásban meghatározott támogatási feltételeket nem teljesíti a támogatásra jogosult.

A 7. §-hoz

Az eredményes végrehajtás egyik feltétele a gyorsaság, ezért a törvény az MVH-t a tartozások behajtása érdekében szükséges intézkedések, végrehajtási cselekmények haladéktalan megtételére kötelezi. A végrehajtási eljárás főszabály szerint a végrehajtható okirat alapján elrendelt végrehajtási cselekmény foganatosításával - arról szóló külön határozat meghozatala nélkül - indul meg.

Ha az ügyfél támogatást igényel, ugyanakkor az MVH nyilvántartása szerint az ügyfélnek tartozása áll fenn, az MVH visszatartási jogát gyakorolva az igényelt összeg átutalását megtagadhatja. A tartozás erejéig az MVH az igényelt támogatást visszatarthatja, mellyel a tartozás megfizetettnek minősül. A visszatartási jog gyakorlása során az önként, határidőben nem teljesített fizetési kötelezettség teljesítésének kikényszerítéséről van szó, ezért az nem más, mint az tartozás érvényesítése érdekében alkalmazott kényszerintézkedés. Funkcióját tekintve tehát a visszatartási jog gyakorlása végrehajtási cselekménynek minősül, ezért azt a törvény - rendeltetésének megfelelően - a végrehajtási eljárásról szóló részben szabályozza.

A 8-9. §-hoz

A támogatási okirat fogalmának bevezetése meggyorsítja egyes támogatási jogcímek esetén az elbírálás és a folyósítás folyamatát.

A 10. §-hoz

Az ügyfelek gyorsabb és hatékonyabb tájékoztatását segíti elő, hogy az MVH-n túl az irányító hatóságnak is joga és kötelezettsége a megfelelő nyomtatványok, tájékoztatók kiadása.

A 11. §-hoz

Az Európai Unió költségvetési érdekeit veszélyeztető jogosulatlan támogatásigényléshez visszatartó erejű jogkövetkezményeket rendel a törvény. A tartozás késedelmes megfizetése esetén, illetőleg a támogatás esedékesség előtti igénybevétele esetén a jogosulatlan pénzhasználatért késedelmi pótlékot kell fizetni. Pótlékot a késedelemben töltött napokra kell felszámítani és az minden késedelemben töltött nap után a felszámítás időpontjában érvényes jegybanki alapkamat kétszeresének 365-öd része. A pótlékszámítás során a pótlék alapját támogatásonként kell figyelembe venni.  A törvény pontosan meghatározza a késedelmi pótlékszámítás kezdő- és végpontját. Késedelmes fizetés esetén a törvény lehetővé teszi a késedelem igazolását, azonban pótlék alóli mentesülést csak az eredményezhet, ha a késedelmet elháríthatatlan külső ok idézte elő. A mulasztási bírságra vonatkozó szabályozás taxatív módon határozza meg azokat az eseteket, amikor a ügyfél a törvényben meghatározott mértékig mulasztási bírsággal sújtható. A törvény a tételes bírságra helyezi a hangsúlyt és egységesen határozza meg a bírság maximális mértékét 100 ezer, illetve 200 ezer forintban, attól függően, hogy a mulasztást elkövető magánszemély-e vagy sem. A mulasztási bírság szabályok minden esetben az MVH által kiszabható legmagasabb bírság összegét határozzák meg, mely nem jelenti azt, hogy bármely jogszabálysértés esetén a törvényben meghatározott legmagasabb összeget kellene bírságként megállapítani. A kiszabott bírságnak minden esetben arányban kell állnia az elkövetett jogszabálysértéssel, ezért az MVH-nak a szankcionáláskor nem csupán joga, hanem kötelezettsége az eset összes körülményét mérlegelni és azok tükrében meghatározni a bírság összegét. Ez tehát akár nulla forint is lehet, azaz az MVH méltányolható esetben eltekinthet a szankcionálástól. Egyes kötelezettségek késedelmes teljesítése esetén nem szabható ki mulasztási bírság, ha a mulasztó késedelmét azzal igazolja, hogy úgy járt el, ahogy az az adott helyzetben általában elvárható.

-----STARTING---POINT---VEGE---

A 12. §-hoz

A 2001/109/EK parlamenti és tanácsi irányelv az egyes gyümölcsfafajok ültetvényei termelési potenciáljának meghatározása céljából a tagállamok által végzendő statisztikai felmérésekről valamennyi tagállamnak feladatul írja elő a gyümölcs ültetvények felmérését, az adatok változásának nyomon követését, és a Bizottság évenkénti tájékoztatását. A feladat végrehajtása érdekében ki kell alakítani a gyümölcs ültetvények kataszteri rendszerét. Az egyes agrár tárgyú törvények jogharmonizációs célú módosításáról szóló 2003. évi LXXVII. törvény a gyümölcskataszter kialakítását és vezetését a Mezőgazdasági és Vidékfejlesztési Hivatalhoz telepítette a szőlő- és gyümölcstermesztésről, valamint a borgazdálkodásról szóló 1970. évi 36. törvényerejű rendelet módosításával. A módosított tvr. azonban csak az alma, körte és őszibarack kataszter vezetését írja elő, és nem tartalmazza a bejelentések módját, a telepítések, kivágások ellenőrzésére vonatkozó előírásokat. Ahhoz, hogy megfelelő jogszabályi felhatalmazás alapján legyen kialakítható a gyümölcs ültetvények katasztere, és az mind a hazai szakirányítás igényeinek, mind a brüsszeli jelentési kötelezettségek teljesítéséhez megfeleljen, szükséges a fenti tvr. módosítása.