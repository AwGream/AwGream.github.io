2015. évi CXC. törvény indokolása

a pénzügyi számlákkal kapcsolatos információk automatikus cseréjéről szóló, illetékes hatóságok közötti többoldalú Megállapodás kihirdetéséről

-----STARTING---POINT---ALTALANOS---

Általános indokolás

A pénzügyi számlákkal kapcsolatos információk automatikus cseréjéről szóló, illetékes hatóságok közötti többoldalú Megállapodás (a továbbiakban: Megállapodás) fő célja a nemzetközi adóügyi megfelelés előmozdítása az automatikus információcsere hatékony infrastruktúrájára épülő kölcsönös adóügyi segítségnyújtáson keresztül. A Megállapodás alapján a multilaterális megállapodásban részt vevő, aláíró államok adóhatóságai és a magyar adóhatóság automatikus módon információt cserélnek a területükön bejegyzett pénz- és tőkepiaci szereplőknél vezetett, a partnerállamban belföldön illetőséggel bíró ügyfelek számlái vonatkozásában, feltéve, hogy mindkét állam megfelelő biztosítékokkal és infrastruktúrával rendelkezik a hatékony információcsere-kapcsolatra.

Általánosan elismert, hogy a nemzetközi adócsalás és adóelkerülés megakadályozása egyik leghatékonyabb eszközének a hatóságok közötti együttműködés erősítését és az adóügyi információcserét tartják. Az adóügyi hatóságok közötti információcsere az elmúlt évtizedben, és különösen a gazdasági válságot követő években a nemzetközi színtéren kiemelt figyelmet kapott, azzal mind az Európai Unió, nemzetközi szervezetek, és az egyes nemzetállamok kiemelten foglalkoznak. Az információcsere egy olyan eszközt ad az adóhatóságok kezébe, amely az államoknak lehetőséget nyújt a nemzetközi adókikerüléssel szembeni hatékonyabb fellépésre, valamint elősegíti, hogy a részes államok jobban érvényt tudjanak szerezni saját belső adójogszabályaiknak az adófizetők jogainak egyidejű tiszteletben tartása mellett.

A Megállapodás a pénzügyi számlák információcseréjét kötött menetrend alapján valósítja meg. Az információk első küldésére a számlák bizonyos köre tekintetében 2017 szeptemberében kerül sor, melyhez a Megállapodás által érintett számlák azonosítására vonatkozó eljárásokat 2016. január 1-ig kell kialakítani.

A Megállapodás alapján a pénzügyi információk automatikus cseréjére a részes államok illetékes hatóságai között meghatározott eljárásban, közös sztenderd alapján kerül sor évi rendszerességgel. A pénzügyi információk részes felek között történő automatikus cseréjére a Megállapodás alapján a nemzetközi adóügyi megfelelés céljából kerül sor. A Megállapodás tartalmazza a pénzügyi információcsere automatikus cseréje során alkalmazott fogalmakat, jelentéstételi kötelezettség alá tartozó pénzügyi számlákat, megjelöli az információcsere határidejét és módját. A Megállapodás-modell a tőkejövedelmekre, számlaegyenlegre terjed ki, hatálya alá tartozik a pénzügyi intézmények széles köre (bankok, biztosítók, befektetési alapok), valamint a magánszemélyek és más jogalanyok (vállalkozások, alapítványok) által birtokolt számlák is.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés által a Megállapodás kötelező hatályának elismerésére adott felhatalmazásról rendelkezik.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás hiteles angol nyelvű szövegét és annak hivatalos magyar fordítását tartalmazza.

A Megállapodás főbb rendelkezései a következők:

1. Cikk: a Megállapodásban használt legfontosabb fogalmak meghatározását tartalmazza.

2. Cikk: leírja az információk beszerzésére és cseréjére vonatkozó kötelezettségeket a jelentendő számlák tekintetében.

3. Cikk: az információcsere határidejét és módját tartalmazza.

4. Cikk: ismerteti a megállapodás részes feleinek együttműködési kötelezettségét a Megállapodás előírásainak betartása és érvényesítése terén.

5. Cikk: adatvédelmi és titoktartási biztosítékokat tartalmaz.

6. Cikk: a Megállapodás alkalmazásához kapcsolódó konzultációk szabályairól rendelkezik, illetve leírja a Megállapodás módosításának módját.

7. Cikk: szabályozza az aláíró államok kötelezettségeit a Koordináló Testület Titkársága felé, illetve leírja a Megállapodás hatálybalépésének és felfüggesztésének módját.

8. Cikk: a Koordináló Testület Titkárságának feladatait tartalmazza.

A közös jelentéstételi előírás hiteles angol nyelvű szövegét és annak hivatalos magyar fordítását tartalmazza.

A Közös Jelentéstételi Előírás legfontosabb rendelkezései:

I. rész: Az általános jelentéstételi kötelezettségek leírását tartalmazza, beleértve a jelentéstétel tartalmát.

II. rész: Az általános átvilágítási követelmények leírását tartalmazza.

III. rész: A Meglévő Egyéni Számlák közül a Jelentendő Számlák azonosítására vonatkozó eljárások leírását tartalmazza.

IV. rész: Az Új Egyéni Számlák közül a Jelentendő Számlák azonosítására vonatkozó eljárások leírását tartalmazza.

V. rész: A Meglévő Jogalanyi Számlák közül a Jelentendő Számlák azonosítására vonatkozó eljárások leírását tartalmazza.

VI. rész: Az Új Jogalanyi Számlák közül a Jelentendő Számlák azonosítására vonatkozó eljárások leírását tartalmazza.

VII. rész: Az átvilágítási eljárásokhoz kapcsolódó kiegészítő szabályokat tartalmazza.

VIII. rész: A közös jelentéstételi előírásban szereplő fogalmak meghatározását tartalmazza, beleértve a jelentéstételre nem kötelezett, ún. Nem Jelentő Pénzügyi Intézmények, illetve a nem jelentendő ún. Kizárt Számlák meghatározását.

IX. rész: Leírja, hogy az államoknak a meghatározott jelentéstételi és átvilágítási eljárások hatékony alkalmazását, illetve az előírásoknak való megfelelést biztosító szabályokkal és igazgatási eljárásokkal kell rendelkezniük.

A 4. §-hoz

A Megállapodás végrehajtásához szükséges rendelkezésekre való hivatkozást tartalmazza.

Az 5. §-hoz

A rendelkezés előírja, hogy a Megállapodás egyes államokkal szembeni eltérő időpontokban megvalósuló hatálybalépéséről a külpolitikáért felelős miniszter közleményt ad ki.

A 6. §-hoz

Az első három bekezdés a törvény hatálybalépéséről rendelkezik, a negyedik bekezdés a törvény végrehajtásáért felelős minisztert nevezi meg.