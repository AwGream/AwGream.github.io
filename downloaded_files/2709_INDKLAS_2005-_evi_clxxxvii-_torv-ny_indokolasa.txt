2005. évi CLXXXVII. törvény indokolása

a lakás-takarékpénztárakról szóló 1996. évi CXIII. törvény módosításáról

-----STARTING---POINT---ALTALANOS--- 

A lakás-takarékpénztárakról szóló törvény módosításának elsődleges célja a támogatásra jogosultak körének módosítása az Európai Unió szabályaival összhangban. A hatályos szabály szerint bárki köthet lakás-takarékpénztári szerződést, állami támogatást azonban csak devizabelföldi lakás-előtakarékoskodó igényelhet. A devizabelföldi fogalmába azonban a 2001. évi XCIII. törvény definíciója alapján nem tartoznak bele az Európai Gazdasági Térséget alkotó országok állampolgárai, akik EGT tartózkodási  kártyát kapnak. A módosítás kiterjeszti a támogatásra jogosultak körét a Tanácsnak a munkavállalók Közösségen belüli szabad mozgásáról szóló 1612/68/EGK rendeletében meghatározott személyi körre is.

A törvény pontosítja a lakás-előtakarékossági támogatásra vonatkozó szabályokat annak érdekében, hogy a rendszertelenül, elsősorban a megtakarítási év második felében befizetők ne igényelhessenek ugyanakkora összegű állami támogatást, mint a szerződésben rögzítetteknek megfelelően, rendszeresen fizető előtakarékoskodók. A törvény ezért előírja, hogy a megtakarítási év harmadik és negyedik negyedévében teljesített betétbefizetésre járó állami támogatás nem haladhatja meg a teljes megtakarítási év befizetései után járó állami támogatás 25-25%-át.

A hatályos szabályozás szerint a lakás-takarékpénztár legalább 4 éves megtakarítási időszak után nyújthat lakáskölcsönt azt megelőzően pedig 2 éves megtakarítási időszak elérése esetén áthidaló kölcsönt. A törvény korlátozott mértékben lehetővé teszi azonnali áthidaló kölcsön nyújtását.

A törvény 2002. évi módosítása szerint a társasházak és a lakásszövetkezetek által a közös tulajdonú részek felújítására kötött lakás-előtakarékossági szerződések támogatásának maximális összege az adott épület lakásszámától függ. A hatályos törvény négy kategóriát különböztet meg. A törvény a 120-nál nagyobb lakásszámú épületekre új kategóriákat határoz meg, amelyekhez magasabb összegű állami támogatás igényelhető.

-----STARTING---POINT---RESZLETES---

Az 1. §-hoz

A törvény pontosítja a megtakarítási idő és a megtakarítási évek fogalmát annak egyértelművé tétele érdekében, hogy a szerződésben rögzített összegű betétbefizetés első teljesítésétől kell számítani a megtakarítási időt és a támogatás igénylése szempontjából meghatározó megtakarítási éveket.

A 2. §-hoz

A törvény szerint a szerződés lezárását követően, tehát a szerződéses összeg, vagy a betét kifizetését követően a kedvezményezett, vagy a lakás-előtakarékoskodó személye már nem változtatható. A módosítás célja a már folyósított állami támogatás jogosulatlan felhasználásának megakadályozása.

A 3. §-hoz

A lakás-takarékpénztárnak a hatályos szabály szerint jelentenie kell a Felügyeletnek, ha a szerződéses összeg 55%-át megtakarító előtakarékoskodók kiutalási igényét nem tudja teljesíteni. A hatályos szabályozás arra a rendeletben meghatározott előírásra épül, amely szerint a lakáskölcsön aránya nem haladhatja meg a szerződéses összeg 50%-át. Tekintettel arra, hogy a betét és a lakáskölcsön aránya a kormányrendelet módosítása esetén változhat, a törvény a megtakarítási hányad teljesítésének arányában határozza meg a jelentéstételi kötelezettséget.

A 4. §-hoz

A törvény bevezeti az azonnali áthidaló kölcsönt, amely a lakás-előtakarékossági szerződést kötő személyeknek nyújtható megtakarítási időre és megtakarítási hányadra vonatkozó korlátozás nélkül. Annak érdekében, hogy a lakáskölcsönnél nagyobb kockázatot hordozó áthidaló kölcsönök nyújtása ne veszélyeztesse a rendszer biztonságos működését, a törvény külön szabályzatok kidolgozását írja elő e kölcsöntípusra. Az áthidaló kölcsönöknél, különösen az azonnali áthidaló kölcsönnél ugyanis általában még nincs elegendő tapasztalat az ügyfél fizetési fegyelméről.

A törvény 15. §-a szerint a lakás-takarékpénztár szabad eszközeinek legfeljebb 20%-át használhatja fel áthidaló kölcsönök nyújtására. Az azonnali áthidaló kölcsönök állománya ezen belül nem haladhatja meg a szabad eszközök 5%-át.

Az 5. §-hoz

A módosítás szerint a rendelkezésben megfogalmazott feltétel teljesítésénél mind az áthidaló, mind az azonnali áthidaló kölcsönt figyelembe kell venni, a két hitelállomány együtt nem haladhatja meg a lakás-takarékpénztár szabad eszközeinek 20%-át.

A 6. §-hoz

A hatályos törvény szerint az általános szerződési feltételeknek tartalmaznia kell a lakáskölcsön teljes hiteldíjának mértékét. A törvény törli a paragrafus erre vonatkozó részét tekintettel arra, hogy a pénzügyi intézmények kölcsöneinél alkalmazott teljes hiteldíj mutató számításának és közzétételének egységes módját tartalmazó 41/1997. (III. 5.) Korm. rendelet szerint lakáskölcsönök esetében nem kötelező az üzletszabályzatban feltüntetni a teljes hiteldíj mutatót. Ennek megkövetelése a lakás-takarékpénztárak esetében sem indokolt.

A 7. §-hoz

A törvény kiterjeszti a támogatásra jogosultak körét a Tanácsnak a munkavállalók Közösségen belüli szabad mozgásáról szóló 1612/68/EGK rendeletében meghatározott személyi körre. Változatlanul jogosultak a támogatásra a bevándorolt, letelepedett és menekült személyek is. A jogosultság igazolásának módját a lakás-előtakarékosság állami támogatásáról szóló kormányrendeletben indokolt meghatározni.

A 8. §-hoz

A törvény lakásszövetkezetek és társasházak szerződései esetében a magasabb lakásszámú épületekre új kategóriákat vezet be magasabb összegű maximális támogatással annak érdekében, hogy növelje a nagyobb épületek felújítására igénybe vehető optimális szerződéses összeg nagyságát.

Az állami támogatás egy teljes év megtakarítása után jár, ezért nem naptári évhez kapcsolódik, hanem a konkrét előtakarékoskodó megtakarítási évéhez, ahol a megtakarítási év kezdete az első betételhelyezés hónapjának első napja. A 7. § (1) bekezdése pedig egyösszegű, vagy előre meghatározott rendszerességű, egyenlő részletekben történő betétbefizetést ír elő. Az ettől eltérő befizetések eseteit a támogatás meghatározásánál is szabályozni kell annak érdekében, hogy a rendszertelenül befizetők ne realizálhassanak jelentősen magasabb hozamot az állami támogatás igénybevételével, mint a rendszeres befizetők. A törvény ezért előírja, hogy sem a megtakarítási év harmadik, sem a negyedik negyedévében teljesített betétbefizetésre járó állami támogatás nem haladhatja meg a teljes megtakarítási év befizetései után járó állami támogatás 25%-át. Ha a lakás-előtakarékoskodó a harmadik, illetőleg a negyedik negyedévben több befizetést teljesít, mint a teljes éves befizetés negyede, akkor e többlet összegre nem igényelhető állami támogatás.

A 9. §-hoz

A törvény szerint a folyósított összeg felett a cselekvőképes kedvezményezett jogosult rendelkezni, ezért nem lakáscélú felhasználás esetén a kedvezményezettől lehet visszakövetelni a jogosulatlanul felvett állami támogatást. Ezért a módosítás kiegészíti a visszafizetési kötelezettséget szabályozó 24. § (5) bekezdését a lakás-előtakarékoskodó mellett a kedvezményezettre történő utalással. A módosítás továbbá kiegészíti a rendelkezést a támogatás egyéb okból történő jogosulatlan felhasználásának esetével. A nem lakáscélú felhasználás mellett ugyanis előfordulhat az is, hogy a 21. § (3) bekezdésben rögzített feltétel nem teljesítésére utólagos ellenőrzés során derül fény. Amennyiben ugyanazon személy javára több szerződés után is igénybe veszik az állami támogatást, az egyik jogosulatlan igénybevétel a hatályos szabályok szerint is. Az új szabályozás ezért nem jelent szigorítást a hatályos rendelkezésekhez képest. Egyértelművé teszi ugyanakkor, hogy ebben az esetben is a nem lakáscélú felhasználásnál alkalmazott eljárást indokolt alkalmazni a támogatás visszakövetelésénél.

A módosítás kiegészíti a lakás-takarékpénztár felelősségét szabályozó rendelkezést a 21. § (3) bekezdésben foglalt feltétel ellenőrzésének elmulasztásának esetével, valamint az igényelt állami támogatás összegének téves, nem a jogszabályoknak megfelelő megállapítása esetével.

-----STARTING---POINT---VEGE---

A 10. §-hoz

A törvény főszabályként 2006. január 1-jén lépett hatályba, a negyedévenkénti arányos támogatási szabály 2007. január 1-jén lép hatályba.