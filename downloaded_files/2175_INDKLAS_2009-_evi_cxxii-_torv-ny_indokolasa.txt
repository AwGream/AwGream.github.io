2009. évi CXXII. törvény indokolása

a köztulajdonban álló gazdasági társaságok takarékosabb működéséről

-----STARTING---POINT---ALTALANOS--- 

A törvény a köztulajdonban álló gazdasági társaságok vonatkozásában kíván eleget tenni a választópolgárok azon igényének, hogy a vezetői javadalmazás takarékos, átlátható, a valódi teljesítményt díjazó legyen. Ennek érdekében egyrészt törvényi szintre emeli a javadalmazás nyilvánosságára vonatozó szabályokat, korlátozza a különböző testületek létszámát, továbbá ésszerű korlátok közé szorítja a gazdasági társaságok vezető tisztségviselőinek, felügyelőbizottsági tagjainak, valamint munkavállalóinak juttatásait.

-----STARTING---POINT---RESZLETES---

Az 1. §-hoz

A törvény a köztulajdonban álló gazdasági társaság fogalmát - a tőkepiacról szóló 2001. évi CXX. törvény rendelkezéseinek alapulvételével - úgy határozza meg, hogy az államhoz vagy a helyi, illetve kisebbségi önkormányzatokhoz kötődő jogi személyek többségi befolyása alatt álló társaságok tartozzanak ebbe a körbe. Ez a megoldás biztosítja, hogy a leányvállalatokra is kiterjedjen az átláthatóságot és a takarékosságot szolgáló szabályrendszer hatálya.

A 2. §-hoz

A rendelkezés törvényi szintre emeli a köztulajdonban álló gazdasági társaság vezetői javadalmazásának nyilvánosságáról szóló jogszabályi rendelkezéseket. Ebben a körben a törvény a vezető tisztségviselők, a felügyelőbizottsági tagok, valamint a gazdasági társaságok törvény szerint vagy a munkáltató döntése alapján vezető állású munkavállalói, a társaság képviseletében eljáró munkavállalók juttatásainak nyilvánosságát írja elő.

A (2) bekezdés célja, hogy a személyes adatok védelme érdekében eltérő szabályozást vezessen be a köztulajdonban álló gazdasági társaság felsővezetői szintjére és a középvezetői szintjére. Így ez utóbbi esetben a munkavállaló nevét nem kell feltüntetni, csak a munkakört és az ahhoz kapcsolódó javadalmazási adatokat. Mindez lehetővé teszi, hogy az arra jogosultak beazonosíthassák, hogy kik a közpénzek esetlegesen túlzó elköltésének kedvezményezettjei, ugyanakkor a „normál” fizetéssel rendelkező, ám a közfeladat ellátásához csak gyenge szálakkal köthető személyek nehezebben legyenek azonosíthatóak.

A (3)-(4) bekezdés célja, hogy a köztulajdonban álló gazdasági társaságok tényleges tevékenységével kapcsolatos információk is egyszerűen, jogviták nélkül hozzáférhetővé váljanak.

Mindez hozzájárul a közpénzekkel történő gazdálkodás szélesebb körben történ ő átláthatóvá tételéhez.

A személyes adatok a személyes adatok védelméről és a közérdekű adatok nyilvánosságáról szóló 1992. évi LXIII. törvény 19. § (4) bekezdése alapján egyébként is közérdekből nyilvános adatnak minősülnek, így a törvény csak ezen adatok megismerésének módját szabályozza.

A 3-4. §-hoz

A törvény korlátozza az igazgatóság létrehozásának lehetőségét, valamint az igazgatóság, illetve a felügyelőbizottság létszámát. A törvény tekintettel van azokra a törvényekre is - így különösen a minősített többséggel elfogadott, a rádiózásról és televíziózásról szóló 1996. évi I. törvényre -, amelyek a vezető testületekre, ezen belül azok létszámára vonatkozó speciális szabályokat tartalmaznak, mivel kimondja, hogy az igazgatóság létrehozására, valamint a létszámkorlátra vonatkozó szabályokat csak akkor kell alkalmazni, ha törvény egyes gazdasági társaságok vonatkozásában kifejezetten speciális rendelkezéseket nem állapít meg.

A törvény a felügyelőbizottságok elnökének jelölési jogát valamennyi, 200 millió forintot meghaladó jegyzett tőkéjű társaság esetében az Állami Számvevőszék hatáskörévé teszi.

Az 5-7. §-hoz

A törvény a köztulajdonban álló gazdasági társaságok esetében bérplafont vezet be, amelynek összege az MNB elnöke havi munkabérének egynegyede. Ennek kiszámítása a Magyar Nemzeti Bankról szóló 2001. évi LVIII. törvény 53. § (1) bekezdése alapján történik, így a tárgyévet megelőző év decemberében már mód nyílik a tárgyévre vonatkozó bérplafon meghatározására.

A törvény a vezetői teljesítménybérekkel szemben eljárási és tartalmi korlátot is állít, amikor rögzíti, hogy ilyen juttatást megalapozó teljesítménykövetelmények kitűzésére az első számú vezető esetén a társaság legfőbb szerve jogosult, kivéve, ha a társasági szerződés másként rendelkezik. A többi vezető tisztségviselő prémiumát a munkáltatói jogokat gyakorló, vagy a vezérigazgató határozza meg.

Tartalmi korlátként határozza meg a törvény azt, hogy az üzleti terv fő számainak teljesítése mellett teljesítménykövetelményként csak olyan feltétel határozható meg, amelynek teljesítése a munkakör elvárható szakértelemmel és gondossággal való ellátásán túlmutató, objektíven meghatározható teljesítményt takar.

A törvény az igazgatósági és felügyelőbizottsági tagok tiszteletdíját maximálja, valamint rögzíti, hogy részükre végkielégítés vagy más hasonló juttatás nem fizethető.

A takarékos működés érdekében kimondja a törvény, hogy egy természetes személy több gazdasági társaságnál is lehet vezető tisztségviselő, illetve felügyelőbizottsági tag, de juttatást csak egy-egy ilyen tisztségért kaphat.

A törvény maximálja a köztulajdonban álló gazdasági társaságnál végkielégítés, illetve felmondási idő címén fizethető juttatások mértékét.

A köznyelvben „titoktartási” pénzként elhíresült, a versenytársaknál való elhelyezkedés tilalmát kompenzáló juttatást a törvény csak a piaci versenytársakkal működő köztulajdonban álló társaságok esetében teszi lehetővé, és annak mértékét ebben az esetben is korlátozza. Ilyen juttatásra az igazgatóság, igazgatóság nélkül működő társaság esetében pedig a legfőbb szerv előzetes engedélyével van lehetőség, azzal, hogy a felügyelőbizottság véleményét minden esetben ki kell kérni.

-----STARTING---POINT---VEGE---

A 8-9. §-hoz

A törvény hatálybalépését - a kellő felkészülési idő, illetve a szerzett jogok védelmének alkotmányos elvei mellett - a lehető legkorábbi időpontban határozza meg.

A törvény lehetővé teszi, hogy a „menedzsmentjoggal” privatizált gazdasági társaságok esetében a javadalmazásra vonatkozó kemény korlátoktól el lehessen térni, hiszen az ilyen módon való magánosítás lényege, hogy a köztulajdon többségének megtartása mellett a végvezetésre a magánbefektető jogosult.