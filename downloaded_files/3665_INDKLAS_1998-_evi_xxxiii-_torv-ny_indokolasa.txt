1998. évi XXXIII. törvény indokolása

az adótörvények, a számviteli törvény és egyes más törvények módosításáról

-----STARTING---POINT---ALTALANOS--- 

Az 1998. évre vonatkozó adótörvényekben és a számviteli törvény módosításaiban, valamint a társadalombiztosítási járulékfizetéssel kapcsolatos törvényben nem szerepeltek a gazdasági társaságokról és az ahhoz kapcsolódó, a cégnyilvántartásról, a cégnyilvánosságról és a bírósági cégeljárásról szóló 1997-ben újraszabályozott törvényekkel összefüggő módosítások. A törvény elsősorban e törvényekből adódó, döntően technikai jellegű, a működő társaságokat nem érintő módosításokat tartalmazza. A törvény részét képezik az adótörvények elfogadását követően megszavazott, valamint más törvényekből adódó, koherencia zavart feloldó módosítások, továbbá a kockázati tőkebefektetésekről, a kockázati tőketársaságokról, a kockázati tőkealapokról szóló törvényhez kapcsolódó adózási és számviteli szabályok is.

A gazdasági társaságokról szóló törvény új előírásai közül legjelentősebb változás a korábbiakhoz képest, hogy a cégbejegyzést megelőző időszakban a gazdasági társaság, az egyesülés, a szövetkezet, az erdőbirtokossági társulat, a közhasznú társaság és a vízgazdálkodási társulat a létesítésének időpontjától a cégbírósági bejegyzés napjáig, illetve a cégbejegyzési kérelem jogerős elutasításának napjáig vagy a cégbejegyzési eljárás megszüntetésének napjáig terjedő időszakban előtársaságként működhet. Az előtársaság üzletszerű gazdasági tevékenységet folytathat és működésére a létrehozni kívánt gazdasági társaságokra irányadó rendelkezéseket kell alkalmazni. Mindezekkel összefüggésben rendezni szükséges az ezzel kapcsolatos adózási, társadalombiztosítási és számviteli kérdéseket.

Az előtársaságkénti működés időtartama alatt az eszközökben, forrásokban változások következnek be, ezért indokolt, hogy az előtársaságra is vonatkozzanak a számviteli törvény előírásai és az előtársaság a reá vonatkozó beszámoló keretében számot adjon vagyoni, pénzügyi helyzetéről, az előtársaság időtartama alatt elért bevételeiről, költségeiről, ráfordításairól és eredményéről. Beszámolási szempontból az előtársaság működésének időszakát (a várható időtartamára tekintettel) egy időszaknak kell tekinteni még akkor is, ha az nemcsak egy naptári évet érint.

Adózási szempontból az adózás rendjéről szóló törvény határozza meg az előtársaság fogalmát és kimondja, hogy a gazdasági társaságot terhelő adókötelezettségeket az előtársaságra is alkalmazni kell, továbbá az előtársasági formában eltöltött működési időről az előtársaság megszűnésekor kell elszámolni.

Egyszerűsítési szempontok figyelembevételével a törvény szerint abban az esetben, ha a cégbíróság az adózót a cégbejegyzés iránti kérelme benyújtásának évében jegyzi be a cégjegyzékbe, a társasági adót, az iparűzési adót és a vállalkozók kommunális adóját az adókötelezettség keletkezésétől a cégbejegyzés napjáig meg kell állapítania, de az erről szóló adóbevallást csak az éves adóbevallással egyidejűleg kell benyújtani.

Abban az esetben, ha a cégbíróság az adózót nem a cégbejegyzés iránti kérelme benyújtásának évében jegyzi be a cégjegyzékbe, akkor az adókötelezettség keletkezésétől - az akkor érvényes szabályok szerint - a cégjegyzékbe történő bejegyzés napjáig terjedő időszakra kell megállapítani a társasági adót, az iparűzési adót és a vállalkozók kommunális adóját és arról bevallást kell benyújtani. Más adók esetében, amelyeknél a bevallási időszak egy hónap, egy negyedév, arra az időszakra kell megállapítani az adót és arról bevallást adni, amelyről azt még nem tették meg.

Az adózás rendjéről szóló törvény rendelkezik arról az esetről is, ha a társaság nem jön létre. Ha cégbejegyzés nélkül szűnik meg az előtársaság (elutasítják vagy visszavonják a kérelmet), akkor az adómegállapítással, adóbevallással egyidejűleg az adófizetés is esedékessé válik. Ez esetben a kötelezettségekért a vezető tisztségviselők, illetőleg a társaság alapítását elhatározó tulajdonosok a felelősek.

A törvény tartalmazza a fogyasztási adóról és a fogyasztási árkiegészítésről szóló törvény módosítását is. Az ingyenes utazás korhatárának 70 évről 65 évre történő leszállítása a vasúti közlekedésben, a menetrend szerinti távolsági autóbusz-közlekedésben, valamint a helyi tömegközlekedésben - külön intézkedés nélkül - a díjbevétel kiesésen keresztül a fogyasztói árkiegészítés csökkenésével járna, ezt az árkiegészítés-kiesést kívánja ellensúlyozni a törvénymódosítás.

A törvényben foglaltaknak nincs közvetlen költségvetési hatása, ezért az indokolás hatásszámításokat nem tartalmaz

-----STARTING---POINT---RESZLETES---

Az 1. §-hoz

Az 1995. évi CXVII. törvény (a továbbiakban: Szja törvény) alkalmazásában osztaléknak a társas vállalkozás adózás utáni eredményéből kifizetett összeg minősül. A Szja törvény a társas vállalkozásnak minősülő szervezeti formákat meghatározza, ide tartoznak az 1997. évi CXLIV. törvény (a továbbiakban: Gt.) szerinti gazdasági társaságok is. Ugyanakkor az új Gt. szerint az egyesülés nem minősül gazdasági társaságnak, de a törvény hatálya kiterjed rá. A Gt. hatálya az MRP szervezetekre sem terjed ki annak ellenére, hogy az MRP szervezetek 1997. évtől társasági adóalannyá váltak. Az MRP szervezet és az egyesülés adózott eredménye terhére tagjainak osztalékot fizethet, illetve megszűnésekor meglévő vagyonát a tagjai között feloszthatja. Ezért szükséges az említett gazdálkodó szervezetek tagjait megillető jövedelmek adózási kérdését rendezni azzal, hogy ezek a Szja törvény alkalmazásában társas vállalkozásnak minősülnek.

A „tartós adományozás, valamint annak külön kedvezménye” fogalom a törvény több helyén is szerepel, ezért indokolt ezt az értelmező rendelkezések között meghatározni.

A 2. §-hoz

A közhasznú szervezetekről szóló törvénnyel összefüggésben szükséges a Szja törvényben is rendelkezni a tartós adományozás külön kedvezményéről. A törvény szerint a magánszemélyek esetében a tartós adomány külön kedvezménye - a közcélú adomány kedvezménye mellett - további 5 százalékpont.

A tartós adományozásról szóló szerződésben foglaltak bármely ok miatti nem teljesülése a külön kedvezmény visszafizetési kötelezettségét vonja maga után, a törvényben részletezettek szerint.

A 3. §-hoz

Az egyéni cég - annak ellenére, hogy nem alanya a számviteli törvénynek - átalakulását megelőzően vagyonmérleget köteles készíteni. Ezzel összefüggésben szükséges rendelkezni arról, hogy az átalakulás időpontjáig keletkezett - vállalkozói személyi jövedelemadóval csökkentett - jövedelme, mint a vállalkozói osztalékalap adózása hogyan történjék, ha azt a vállalkozásba nem fektetik be. A törvény szerint a tevékenység megszüntetése esetére számított és a megszűnés szabályai nélkül számított osztalékalapok különbözete adózatlanul befektetett, vállalkozásból kivont adóköteles jövedelemnek minősül, ha azt az átalakult társaságba nem fektetik be. Ezen jövedelemnek az átalakulással létrejövő társaságba történő befektetése a törvény szerint adózási következményt nem keletkeztet.

A 4. §-hoz

Az egyéni vállalkozó tartós adományozására a társasági adóról és osztalékadóról szóló törvényben foglaltakkal összehangolt rendelkezések vonatkoznak. A tartós adomány külön kedvezménye - a közcélú adomány kedvezménye mellett - az igazolt befizetés további 20 százaléka. A tartós adományozásról szóló szerződésben foglaltak bármely ok miatti nem teljesülése esetén az igénybe vett külön kedvezmény a vállalkozói bevételt - a törvényben meghatározottak szerint - növeli.

Az 5. §-hoz

Az egyértelmű jogalkalmazást segíti elő a zárt körben forgalmazott értékpapírok szokásos piaci értékét meghaladóan fizetett árfolyamnyereség adózási helyzetének egy jogszabályhelyen történő rendezése.

A 6. §-hoz

A Gt. szerint a jövőben (a Gt. átmeneti szabályai szerint először 1999. évre) a kamatozó részvény utáni kamatot csak az adózott eredményből lehet fizetni. (A kamatozó részvény kamata a hatályos Szja törvény szerint egyéb jövedelemnek minősül, mivel azt a társaság költségei terhére fizetik.) Indokolt, hogy az adózott eredményből fizetett kamat osztaléknak minősüljön (a költségként elszámolt kamat továbbra is egyéb jövedelemként adózik).

A Szja törvény hatályos rendelkezése szerint „az osztalék-megállapítás évét megelőző adóévre vonatkozó számviteli beszámoló mérlegében kimutatott saját tőkét” kell viszonyítási alapnak tekinteni. Az egy adóéven belüli alakulás és megszűnés miatt (pl. előtársaság esetére) szükséges rendelkezni arról, hogy viszonyítási alapnak azt a saját tőkét kell tekinteni, amely arról az időszakról készült számviteli beszámoló mérlegében szerepel, amely időszakra vonatkozóan az eredményfelosztás történt.

A kockázati tőkebefektetésekről a kockázati tőketársaságokról, valamint a kockázati tőkealapokról szóló törvény szerint a kockázati tőkealap ún. tőkealap-jegyet bocsát ki, amely után a tőkealap hozamot fizethet. A törvény e hozam adózását rendezi.

A 7. §-hoz

A Gt. törvény szerint a jóhiszeműen felvett osztalék, osztalékelőleg visszafizetésére a tulajdonos bizonyos esetekben nem kötelezhető (pl. kft esetében). Jelenleg a személyi jövedelemadó törvény nem tartalmaz rendelkezéseket arra az esetre, ha az osztalékelőleg nem válik osztalékká és azt továbbra is követelésként tartják nyilván (mint lejárat nélküli hitelt). Annak érdekében, hogy az adó ily módon ne legyen elkerülhető, a törvény a vonatkozó rendelkezéseket pontosítja azzal, hogy az osztalékká nem váló osztalékelőleg adóköteles egyéb jövedelem, ha elengedett követeléssé válik és hitelnek minősül, ha vissza kell fizetni. Ugyanakkor szükséges rendezni azt is, hogy a jegybanki alapkamat alatti kamat mellett nyújtott hitelek átvállalása vagy lejárat előtti visszafizetése esetén ne keletkezzen „adótöbblet”. A törvény a kamatkülönbözet utáni adó számítását pontosítja olymódon, hogy az adót a kifizetőnek évenként az év végi jegybanki alapkamathoz mérten kell megfizetnie.

A 8. §-hoz

A kockázati tőketársaságokról szóló törvénnyel összefüggésben indokolt a befektető magánszemélyeknek megadni a jelenlegi befektetési adóhitel kedvezményeket a kockázati tőketársaságba vagy alapba történő befektetés esetén is.

A 9. §-hoz

A törvény szerinti rendelkezés egyértelművé teszi, hogy a gyermekek védelméről és a gyámügyi igazgatásról szóló törvény alapján fizetett nevelési díj, mivel az kizárólag a gyermek ellátására fordítható, ugyanúgy adómentes, mint a nevelési díj mellett folyósított külön ellátmány.

Rendelkezni szükséges a törvény hatályba lépése előtt nyújtott hitel kamata után meglévő különbözet adófizetési kötelezettségéről abban az esetben, ha a kifizető azt bármely ok miatt nem fizette meg.

A jogszabályváltozások miatt növekvő üzemanyagár kezelhetősége érdekében indokolt az APEH számára felhatalmazást adni az ilyen változások miatti módosítás közzétételére is.

Az egyértelmű jogalkalmazást segíti az a rendelkezés, amely szerint a fizetendő adó és a naptári évben befizetett (ill. levont adóelőleg) adó összege közötti különbséget is a magánszemélynek az adózás rendjéről szóló törvényben meghatározott időpontig meg kell fizetnie.

A 10. §-hoz

A Gt. törvény nem tekinti gazdasági társaságnak az egyesülést, mivel azt elsősorban nem üzletszerű gazdasági tevékenység végzésére hozzák létre. Az egyesülés ugyanakkor végezhet vállalkozási tevékenységet, és ez indokolja, hogy nevesítetten szerepeljen a társasági adó adóalanyai között.

A vállalkozások létrejöttének, fejlesztésének kedvező lehetőségét teremti meg - egyebek mellett - az ún. kockázati tőkealap. Az alap valójában egy jogi személyiséggel rendelkező vagyontömeg, amely tőkealap-jegy forgalomba hozatalával jön létre. Az értékpapírnak minősülő tőkejegyek kibocsátásából származó vagyonnal történő gazdálkodás kizárólag kockázati tőkealap-kezelési tevékenységet végző, belföldön bejegyzett részvénytársasági formában működő kockázati tőkealap-kezelő által valósul meg.

Lévén, hogy a kockázati tőkealap tőkéjéből végzett befektetés kockázati tőkebefektetésnek minősül, s mint ilyen üzletszerű, haszonszerzésre irányuló - a kockázati tőketársaság által is végzett - tevékenység, indokolt a kockázati tőkealapot a társasági adó alanyává sorolni.

A 11. §-hoz

A közhasznú szervezetekről szóló 1997. évi CLVI. törvény értelmező rendelkezése tartalmazza a tartós adományozás fogalmát. Ennek megfelelően a szervezet javára történő tartós adományozás megvalósulhat magánszemély, valamint nem magánszemély adományozó által egyaránt. A törvény - követve a közhasznú szervezetekről szóló törvény kapcsolódó előírásait - nem zárja ki az adomány kedvezményezett kezelésének köréből azt az esetet, amikor tartós adományozás során akár a közhasznú, akár a kiemelkedően közhasznú szervezet a közhasznú tevékenység megvalósulásának folyamatában egyértelműen megnevezi az adományozót és/vagy annak tevékenységét.

A törvény a biztosítókra (eredmény megállapításuk levezetésének változása miatt) és a kockázati tőkevállalkozásokra (mint új szervezetekre) vonatkozóan módosítja, illetve megállapítja az árbevétel fogalmát, amely a költségként elismert reprezentáció összegének meghatározása szükséges.

A Gt. törvényhez, illetve a kockázati tőkebefektetésekről, a kockázati tőketársaságokról, valamint a kockázati tőkealapokról szóló törvény előírásaihoz kapcsolódva a törvény módosítást tartalmaz az osztalék fogalmára. A Gt. törvény az egyes részvénytípusokon belül négy, egymástól eltérő fajtájú részvényt határoz meg. Ezek a törzsrészvény, az elsőbbségi részvény, a dolgozói részvény és a kamatozó részvény. A kamatozó részvény - amely névre szóló részvény és az alapító okirat (alapszabály) rendelkezéseinek megfelelően az alaptőke tíz százalékát meg nem haladó mértékben bocsátható ki - előre meghatározott mértékű kamatra jogosítja tulajdonosát az adózott eredményből, figyelembe véve a számvitelről szóló törvény vonatkozó előírásait. Az adózott eredményből fizetett részvénykamatot a társasági adóról és az osztalékadóról szóló törvény - összhangban az elmondottakkal - osztalékként kezeli. (A módosítás nem érinti az átmeneti időszakban - más törvények előírásai alapján - e kamat költségkénti elszámolását.) A kockázati tőkejegy hozamát a törvény ugyancsak osztaléknak tekinti, biztosítva ezzel a kockázati tőketársaság által fizetett osztalékkal azonos adózási feltételeket.

A 12. §-hoz

A belföldi illetőségű adózó adókötelezettségét előíró szabályok módosítása vált szükségessé azáltal, hogy megszűnik a gazdasági társaság visszamenő hatályú cégbejegyzése, ugyanis a gazdasági társaság a cégjegyzékbe való bejegyzéssel, a bejegyzés napját követő nappal jön létre, illetve a cégjegyzékből történő törléssel a törlés napjával szűnik meg. (Ez az általános szabály vonatkozik a külföldi vállalkozóra is, ha fióktelep útján végez vállalkozási tevékenységet.) Abból az általános alapelvből kiindulva, hogy - a gazdasági társaság a társasági szerződés (alapító okirat, alapszabály) ellenjegyzésének, illetve közokiratba foglalásának napjától a létrehozni kívánt gazdasági társaság előtársaságaként működhet, az előtársaság a gazdasági társaság cégbejegyzése iránti kérelem benyújtását követően üzletszerű gazdasági tevékenységet folytathat, értelemszerűen adódott a megoldás, amely szerint az előtársaságra is ki kell terjeszteni a társasági adókötelezettséget.

A törvény a hatályos szabályozást tartja fenn az adókötelezettség kezdő napjának meghatározására abban az esetben, ha a külföldi vállalkozó a vállalkozási tevékenységet olyan telephelyen végzi, amely nem felel meg a cégnyilvántartásba bejegyzett fióktelep kategóriájának. Ekkor meghatározó jelentőséggel a telephely létesítését, valamint megszűnését eredményező jognyilatkozat bír.

A törvény - a hatályos előíráshoz hasonlóan - rendelkezik arról, hogy a naptári év utolsó napjával akkor is fennáll az adókötelezettség, ha az adózónak nincs a számviteli törvény szerint beszámolókészítési kötelezettsége. E rendelkezés vonatkozik például azokra a társaságokra, amelyek a gazdasági társaságokról szóló „korábbi” törvény alapján alakultak, és még cégbíróságnál nem került sor a bejegyzésükre, vagy a végelszámolás alatt állókra. Ugyanakkor nem kell ezt a rendelkezést alkalmaznia az előtársaságnak. Az „előtársasági időszak” minden esetben egy adóévnek számít.

A közhasznú szervezetekről szóló törvény előírása szerint a kedvezményekre az 1998. január elseje után alakult szervezet attól az évtől kezdve jogosult, amelyben elnyeri közhasznú jogállását, feltéve, hogy erre sor kerül abban az évben, amelyben megalakult. Az adótörvény jelenlegi rendelkezése ettől eltér, 1999. évtől minden esetre azt fogalmazza meg, hogy a kedvezményekkel a közhasznú jogállás elnyerését követő évtől lehet élni. A két törvény rendelkezéseit hangolja össze a törvény oly módon, hogy a közhasznú szervezet számára közhasznúsági nyilvántartásba vételétől lehetővé teszi a kedvezőbb adózási szabályok alkalmazását.

A 13. §-hoz

A számviteli törvény beszámoló készítési kötelezettséget az előtársaság számára csak a cégbejegyzéskor, annak elutasításakor, a bejegyzési kérelem visszavonásakor ír elő. Ehhez kapcsolódik a társasági adóalapra vonatkozó rendelkezés módosítása, amely az előtársaság számára könyvviteli zárlat alapján nem ír elő adómegállapítást.

A 14. §-hoz

A kockázati tőkealapnál és a kockázati tőketársaságnál a kockázati tőkebefektetésnek minősülő részesedések kivonásakor, elidegenítésekor realizált árfolyamnyereség nem keletkeztet adófizetési kötelezettséget. Technikailag a törvény ezt úgy kezeli, hogy e társaságoknál az adózás előtti eredmény csökkenthető a realizált árfolyamnyereséggel a társaság bejegyzését követő 7. évtől. (Ennek az a magyarázata, hogy az első hat évben ezek a szervezetek teljes adómentességben részesülnek.)

A közhasznú szervezetek támogatóját megillető kedvezményen túl a törvény további kedvezményben részesíti az adományozót a tartós adományozási szerződés alapján adott támogatás esetén. Tartós adománynak minősül a közhasznú szervezetekről szóló törvény alapján az adományozó és a közhasznú szervezet közötti szerződés alapján a szerződés évében és az azt követő három évben évente azonos, vagy növekvő összegben adott adomány. A tartós adományozáshoz kapcsolódó külön kedvezmény az ezen a jogcímen adott adomány húsz százaléka, melynek megfelelő összeg az adózás előtti eredményt csökkentheti. Nem változott az a szabály, hogy adomány címen együttesen az adózás előtti eredmény 20, illetve 25 százaléka érvényesíthető.

A 15. §-hoz

A törvény pontosítja és részben kiterjeszti a vagyonfelértékelés (amelyre átalakuláskor van lehetőség) miatti pozitív átértékelési különbözethez kapcsolódó törvényi rendelkezést. Változatlan az a szabály, hogy az átalakulást követő három adóévben egyenlő összegekben növeli az adózás előtti eredményt a jogutódnál a jogelőd vagyonátértékelésének eredményeként keletkezett vagyonnövekmény. A korrekció alapja a vagyonmérlegben kimutatott pozitív összevont átértékelési különbözet. Az átalakuláshoz, illetve a megszűnéshez kapcsolódó e korrekcióval összefüggő speciális szabályt a különös rendelkezések részletezik.

Új adózás előtti eredményt növelő tételt határoz meg a törvény tartós adományozás esetére, ha az adományozó bármely okból (például a közhasznú szervezet vagy az adományozó jogutód nélkül megszűnik) nem teljesítette a szerződésben vállalt kötelezettségét. Ennek lényege, hogy a korábbi években az adományozáshoz kapcsolódó külön kedvezmény (ami legfeljebb az adomány 20 százaléka lehet) összegével, illetve ha a szerződés nem teljesítése az adományozónál felmerülő ok miatt következik be, annak kétszeresével, növelnie kell az adózás előtti eredményt.

A 16. §-hoz

A Gt. törvény módosítja a Polgári Törvénykönyvről szóló törvénynek a közhasznú társaságok átalakulására vonatkozó rendelkezéseit. Ennek értelmében a közhasznú társaság gazdasági társasággá nem alakulhat át, csak közhasznú társasággal egyesülhet és csak közhasznú társasággá válhat szét.

A törvény ehhez kapcsolódva kiveszi a társasági adóról és az osztalékadóról szóló törvényből a gazdasági társasággá történő átalakulás esetére előírt - a pozitív átértékelési különbözet miatti - az adózás előtti eredmény növelésére vonatkozó rendelkezést. Ugyanakkor a törvény rendelkezik arról, hogy közhasznú társaságok egyesülése, szétválása esetén a jogutód közhasznú társaság a jogelőd közhasznú társaságok adataiból összesítéssel, illetve megosztással határozza meg a saját tőke - adózottan és adómentesen képződött - nyitó értékét. Ha az átalakulás során új tag is belép, vagy a meglévő tag pótlólagos vagyoni hozzájárulást teljesít, akkor a törvény szerint ezzel az értékkel növelni kell a nyilvántartott adózottan képződött saját tőkét. Az átalakulásban részt venni nem kívánó tagra jutó „saját tőke csökkenéssel” viszont csökkenteni kell az adózottan képződött saját tőkét. Ha az nem nyújt rá fedezetet, akkor az adómentesen képződött tőke terhére lehet kiadni a vagyont. Ez utóbbi összeg után a törvény szerint a közhasznú társaságnak meg kell fizetnie a társasági adót.

A Gt. törvény módosítja a Polgári Törvénykönyvről szóló törvénynek a közhasznú társaságok jogutód nélküli megszűnésére vonatkozó rendelkezését is, amely szerint a közhasznú társaság jogutód nélküli megszűnésekor a tagok részére csak a törzsbetétek alapításkori értéke adható ki és a tartozások kiegyenlítése után fennmaradó vagyont közcélra kell fordítani. A törvény ehhez kapcsolódva arról rendelkezik, ha a kiadott törzsbetétek értéke több mint a közhasznú társaság adózottan képződött saját tőkéje, a különbözettel a közhasznú társaságnak a megszűnéskor készítendő adóbevallásában növelnie kell a társasági adóalapját.

A 17. §-hoz

A törvény lehetőséget ad arra, hogy a külföldi vállalkozó fióktelepe is alkalmazhassa a kockázati tőketársaságokra vonatkozó kedvezőbb adózási szabályokat, amennyiben szerepel a kockázati tőke-vállalkozások nyilvántartásában.

A 18. §-hoz

A törvény a társasági adóról és az osztalékadóról szóló törvény adózás előtti eredményt növelő tételei közül - az átértékelési különbözettel kapcsolatos „általános” szabályokból - kiveszi a „különöseket” és átteszi azokat a társasági adóalap megállapításainak különös szabályait tartalmazó szakaszába. Ilyenek az adózó jogutód nélküli megszűnésekor és átalakulásakor a pozitív átértékelési különbözet elszámolásával kapcsolatos szabályok.

A törvény lehetővé teszi, hogy a jogutód átalakuláskor eldöntse, hogy valamely eszközcsoportra vonatkozóan eszközcsoportonként vagy egyedileg számolja-e el az értékvesztést az adóalap megállapításánál.

A törvény a Gt. törvénnyel, továbbá a számviteli törvénnyel összefüggésben rendelkezik arról, hogy az előtársaság cégbejegyzése nem minősül megszűnésnek.

A gazdasági társaságok átalakulása során előfordulhat, hogy az adózó ezzel egyidejűleg a könyvvezetés módját is megváltoztatja (meg kell változtatnia). Az ebből adódó áttérési különbözeteket a számviteli beszámolóban csak vagyonváltozásként kezelik, ezért a társasági adóalap levezetésekor erre külön korrekciós tételeket fogalmaz meg a törvény.

A 19. §-hoz

A Gt. törvény rendelkezése alapján az előtársaság nem jogelődje a létrejövő társaságnak, szövetkezetnek, ugyanakkor működése egy adóévnek számít, amely alatt vesztesége keletkezhet. A törvény lehetővé teszi, hogy ezt a veszteséget a bejegyzett társaság kigazdálkodhassa, és mivel a törvény szerint az előtársasági működés néhány hónapja egy adóév, a törvény az eddigi három adóév helyett négy adóév veszteségét engedi meg öt éven túl elszámolni, illetve négy év elteltével támaszt árbevétel követelményt a veszteség elhatárolásához.

A 20. §-hoz

A legutóbbi törvénymódosítás szerint a közhasznú társaságnak nem kell az adót megfizetnie az adóalap azon hányada után, amelyet a kedvezményezett tevékenységből elért bevétele képvisel az összes bevételen belül. Az adómentesség nem vonatkozik az adóalap néhány tételére, például a véglegesen adott támogatásra, vagy a kapott adományra, ha a közhasznú társaságnak köztartozása van. A törvény ezen tételek körét bővíti a tag számára az adómentesen képződött saját tőke terhére kiadott vagyonnal.

A kockázati tőketársaságokat és kockázati tőkealapokat a törvény azzal ösztönzi tevékenységük végzésére, hogy nem kell az adót megfizetniük a kockázati tőke-vállalkozások nyilvántartásába történő bejegyzésüknek az évében és az azt követő hat évben, valamint a nem újonnan alakuló társaságoknak a bejegyzésük évét követő hat évben, amennyiben ezen időszak alatt folyamatosan szerepelnek a nyilvántartásban, azaz eleget tesznek a rájuk vonatkozó törvényben előírt kötelezettségeiknek. Abban az esetben, ha kockázati tőkebefektetéseik aránya ezen hat teljes év átlagában nem éri el a törvényben előírt mértéket a hatodik adóévről készített adóbevallással egyidejűleg utólag kötelesek megfizetni a megelőző adóévek adóját is. Ezt akkor is meg kell tenniük, ha a Felügyelet tevékenységi engedélyüket hat éven belül visszavonja, vagy ha hat éven belül megszűnnek.

A 21. §-hoz

A különválás után fennmaradó gazdasági társaság adóelőlege csak az átalakult gazdasági társaság adóelőlegének rá eső hányadaként határozható meg, ezért indokolt a jogutódokra megfogalmazott adóelőleg bevallási és fizetési szabályt ezekre a társaságokra is kiterjeszteni.

A 22. §-hoz

A törvény ezen rendelkezése átmeneti szabályokat fogalmaz meg az adókötelezettség, a közhasznú társaságok átalakulása, az osztalék fogalma, valamint az átértékelési különbözet adózási szabályainak és tartalmának módosulása miatt. A javasolt átmeneti rendelkezések igazodnak a Gt. átmeneti szabályaihoz.

A 23. §-hoz

A rendelkezés előírja, hogy a törvényben meghatározott módosításokat az 1998. évi társaságiadó-kötelezettségre és az 1998. évi adóalap megállapítására alkalmazni kell. Az adóalap meghatározásának szabályait érintő rendelkezésekre vonatkozóan - a jogbiztonság érdekében - a törvény külön átmeneti rendelkezések beiktatását rendeli el. Ilyen átmeneti szabály található az 1998. június 15-ig lezajlott, vagy megkezdődött átalakulások következtében keletkezett vagyonfelértékelési különbözettel kapcsolatban.

Az osztalékadóra vonatkozó rendelkezéseket a törvény csak a hatályba lépését követően megszerzett osztalék típusú jövedelmekre alkalmazza, így a visszamenőleges hatály tilalma nem sérül.

A folyamatban lévő építkezések esetén a gyakorlatban elképzelhető, hogy az építkezés nem fejeződik be 1999. december 31-ig, vagyis a vállalkozó azt a külföldi vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény alapján csak cégnyilvántartásba bejegyzett fióktelepe útján tudja folytatni. Az esetleges értelmezési problémák elkerülése érdekében a törvény rögzíti, hogy az építkezés folyamatosságát önmagában a fióktelep bejegyzése nem szakítja meg. A hatályba léptető rendelkezés szerint e szabályt a folyamatban lévő építkezésekre is alkalmazni kell.

A törvény az első kötelezettségvállalás napjára, az osztalékelőlegre vonatkozó meghatározásokat és a közhasznú szervezetek adókötelezettségével kapcsolatos egyes rendelkezéseket helyez hatályon kívül.

A 24-25. §-hoz

A Gt. törvény lehetővé teszi a gazdasági társaságok átalakulása (gazdasági társaság más gazdasági társasággá való átalakulása, illetve egyesülés, szétválás) esetén az adó- és illetékmentességet.

Ugyanakkor a szövetkezetek esetében a szövetkezeti törvény nem rendelkezik kifejezetten az átalakulások adómentességéről, csupán az egyesülésre vonatkozó szabályainál utal a Gt. rendelkezéseire, és így az adómentességre is. A diszkriminatív szabályozás elkerülése érdekében szükséges az összhangot megteremteni, és a szövetkezetek szétválását, átalakulását, részleges átalakulását is mentesíteni az áfa fizetési kötelezettség alól. Mivel az átalakulás adókötelezettsége elsősorban az áfa-törvény rendelkezései alapján áll fenn, célszerű az áfa-törvényben az átalakulás keretében történő vagyonátadás adómentességét is kimondani.

A 26-28. §-hoz

A törvény 14. §-ában egyfelől az ingyenesség korhatárának konkrét megjelölését (tekintetbe véve, hogy ez a korhatár a vízi és az egyéb közlekedésben eltérő) célszerű mellőzni, másfelől a fegyveres erőket illetően a közlekedési kedvezményrendszerről szóló 287/1997. (XII. 29.) Korm. rendelet fogalmi meghatározását (a fegyveres erők hadköteles tagjai) indokolt keresztülvezetni.

Az árkiegészítési kulcsok szükséges mértékű emelése - a közlekedési ágazatokra vonatkozó számítások felhasználásával és a témát érintő demográfiai adatok figyelembevételével - került kialakításra. E kulcsok vetítési alapja a teljes (áfát is tartalmazó) személyszállítási díjbevétel. A számítások szerint az indokolt és szükséges kulcs-emelések a következők:

Vasúti közlekedés

A vasúti közlekedésben az árkiegészítés csökkenését az ingyenes utazások utáni (jelenleg 8%-os) árkiegészítés 4%-ponttal, 12%-ra való növelése ellensúlyozza. Az árkiegészítési kulcs számítása során - itt és a továbbiakban - figyelembevételre került, hogy az ingyenesség korhatárának leszállítása a vetítési alapot csökkenti.

Távolsági közlekedés

A menetrend szerinti távolsági autóbusz-közlekedésben a KHVM és PM által ellenőrzött számítások alapján az árkiegészítés csökkenését az árkiegészítési kulcs 4,5%-pontos (3,5%-ról 8,0%-ra történő) emelése megnyugtatóan ellensúlyozza.

Helyi közlekedés

A számítások szerint az ingyenesség korhatárának leszállítása a relatíve legnagyobb árkiegészítés-csökkenést a helyi közlekedésben okoz. A kiesés az 1998. évi prognosztizált - a már említett módon korrigált - díjbevételre vetítve országos átlagban kereken 10%. Ennek ellensúlyozására tehát országos átlagban egy kereken 10%-os kulcsemelés szükséges.

A törvény a fővárosra, a megyei jogú városokra és az egyéb településekre (vagyis e három település-típusra) némileg eltérő mértékű emelést tartalmaz. Eszerint a jelenlegi 5%-os kulcs Budapesten 16,5%-ra, a megyei jogú városokban 15,5%-ra, az egyéb településeken (ezek döntően kisebb vagy közepes nagyságú városok) pedig 12%-ra emelkedne. A magasabb kulcs szükségességét a fővárosban és a nagyvárosokban egyfelől konkrét számítások, másfelől demográfiai tényezők és egyes speciális körülmények indokolják. Az említett település-típusonként némileg eltérnek pl. az érintett nyugdíjas korosztálynak az összlakosságon belüli arányai, továbbá a nagyvárosokban (különösen pedig a fővárosban) jelentős az agglomerációból beutazók és bérletet vásárlók száma, és köztük nem kis számban nyugdíjasok is találhatók. (Az ingyenesség kibővítése tehát e körben is árkiegészítés-csökkenést okoz.)

A kulcsokban egy adott településen belül a törvény differenciálást egyetlen egy esetben (Debrecennél) alkalmaz. E városban ugyanis a kötöttpályás és a nem kötöttpályás helyi közlekedést két különböző vállalat bonyolítja le, és a nyugdíjasok a kötöttpályás közlekedést - egyebek között annak alacsonyabb díjszintje miatt is - relatíve nagyobb arányban veszik igénybe.

A törvény (melléklet 16. pont) fenntart egy olyan lehetőséget, hogy a helyi közlekedésben az ingyenesség korhatárát nem csökkentő szolgáltatók az 5%-os árkiegészítést továbbra is igénybe vehessék. E szabálynak inkább csak elvi jelentősége van.

Egyéb közlekedés

Az utazási kedvezményekről szóló kormányrendelet és a törvény közötti konzisztencia biztosítása megkívánta, hogy a 100%-os árkiegészítés a személyhajózáson kívül a révközlekedési kedvezményre is érvényesüljön. (Melléklet 14. pont.)

A 70 éven felüliek esetében az ingyenességnek a személyhajózásra és a révközlekedésre való kiterjesztése pedig e körben szükségessé tette (5%-os) árkiegészítés alkalmazását. (Melléklet 17. pont.)

A törvény - azokra a szolgáltatókra, amelyek (akik) az utazás ingyenességét 1998. január 1-jétől biztosították - lehetővé teszi a magasabb árkiegészítési kulcsok visszamenőleges, 1998. január 1-jei hatályú érvényesülését.

A 29. §-hoz

A Gt. törvény szabályaira figyelemmel a helyi adókról szóló törvényben (Htv.) szükségessé válik az előtársaság adójogi helyzetének meghatározása a vállalkozások által fizetendő iparűzési adó és a vállalkozások kommunális adójának adóelőleg kötelezettségével kapcsolatban. A törvény szerint az előtársaság adóelőleget nem fizet, ennek megfelelően az adóévre várható adóról (amely az adóelőleg alapja) csak a cégbírósági bejegyzését követő 15 napon belül kell az adózónak bejelentést tennie az önkormányzati adóhatósághoz . Az előtársaság egyéb vonatkozású - helyi adókkal és gépjárműadóval összefüggő - eljárási szabályait az Art. javasolt rendelkezései tartalmazzák.

A 30-31. §-hoz

A Htv. értelmező rendelkezései között az iparűzési adó alapjának kiinduló tételeként szereplő „nettó árbevétel” meghatározását több szempontból is módosítani szükséges. Ezek a korrekciók a következők.

- A Htv. 1998. évre vonatkozó módosítását (1997. évi CIX. tv.) követően került elfogadásra a biztosítók éves beszámoló készítési és könyvvezetési kötelezettségének sajátosságáról szóló 260/1997. (XII. 21.) Korm. rendelet, amely a 182/1991. (XII. 30.) Korm. rendelet helyébe lépett. Erre tekintettel szükségessé válik a biztosítók nettó árbevétel fogalmának az új számviteli rendhez való igazítása, és ezzel összefüggésben a befektetési vállalkozások nettó árbevételének pontosítása is, a korrekció adóteher változást nem eredményez.

- A kockázati tőkebefektetésekről, a kockázati tőketársaságokról, valamint a kockázati tőkealapokról szóló törvényre tekintettel a törvény tartalmazza ezen adózókra vonatkozó - e szervezetek sajátosságainak megfelelő - nettó árbevétel fogalmát. Abban az esetben, ha a külföldi székhelyű vállalkozás magyarországi fióktelepe minősül az említett törvény hatálya alá tartozó szervezetnek, a Htv. módosítása rendelkezik a nettó árbevétel fogalom alkalmazásáról.

E rendelkezéseket 1998. január 1. napjától kell alkalmazni.

A 32. §-hoz

A kockázati tőketársaságokról szóló törvényt a tavaszi ülésszakon tárgyalja a Parlament. A társasági adó szempontjából a tőkealap adóalanynak minősül, ezért szükséges az adókötelezettségéről is rendelkezni, figyelemmel arra, hogy a kockázati tőkealap vagyontömegként határozódik meg a külön törvényben. A törvény szerint az alap adókötelezettségeit a kezelője teljesíti.

Az új Gt. szabályai az előtársaságot a gazdasági társaság létének egy sajátos szakaszaként definiálják, azaz nem önálló társasági formaként. E sajátos létezési szakaszban szerzett jogok, vállalt kötelezettségek a Gt. előírásai szerint a társaságot illetik meg, illetve terhelik. A törvény a Gt. ezen általános szabályát az adó jogviszonyra konkretizálja, azoknak a szervezeteknek felsorolásával, amelyeknél az előtársasági létezési szakasz értelmezhető. Ezzel összhangban az anyagi adójog és az egyszerűsítés jegyében a járulék, valamint a vám szempontjából is szükséges annak kimondása, hogy a gazdasági társaságra vonatkozó szabályok - ha törvény eltérően nem rendelkezik - az előtársaságra is vonatkoznak.

A 33. §-hoz

A cégbejegyzési eljárás, illetőleg az egyéni vállalkozói igazolványoknak a gazdasági kamaráknál történő kiadása során a módosított törvények szerint kialakul a vállalkozások indításával kapcsolatos adminisztrációs terheket csökkentő ügyintézési rendszer. Ennek lényege, hogy a cégbejegyzés iránti kérelem, illetőleg a vállalkozói igazolvány kiállítása iránti kérelem benyújtásával a vállalkozni kívánók egyidejűleg regisztráltatják magukat a különböző hatósági ügyeikben eljáró, és az adataikat szükségképpen nyilvántartó hatóságoknál.

A cégbíróság, illetőleg a gazdasági kamara az erre a célra létrehozott számítógépes rendszer útján keresi meg az adóhatóságot, a társadalom-biztosítási szervet, és a statisztikai hivatalt annak érdekében, hogy a cégjegyzék, illetőleg a vállalkozói igazolvány adatai között is feltüntetendő azonosítási kódot állapítsák meg, és közöljék a bejegyzést végző cégbírósággal, illetőleg gazdasági kamarával.

A törvény elvi éllel írja elő, hogy a regisztrációs helytől függetlenül, adószám nélkül üzletszerű gazdasági tevékenységet folytatni nem lehet, ugyanakkor az új Gt. előtársaságokra vonatkozó rendelkezése szerint a társaságnak a cégbírósági bejegyzést kezdeményező kérelmének a benyújtását követően megnyílik a joga az üzletszerű gazdasági tevékenység megkezdéséhez. E két követelmény csak azonnali ügyintézéssel hozható összhangba. A cégbíróságnál működő számítógépes rendszer akkor biztosítja az adószám azonnali, vagy egyidejű rendelkezésre bocsátását, ha a cégbejegyzési kérelem benyújtásakor a cégjegyzékszám megállapításával egyidejűleg nyilatkozik az adózó arról, hogy milyen státust választ az általános forgalmi adó tekintetében.

Jogszabályszerkesztési okok miatt a külföldi vállalkozások belföldi fióktelepeiről szóló 1998. január 1-jétől hatályos rendelkezéseket külön §-ban szükséges megjeleníteni, ezért azok változatlan tartalommal kikerülnek az Art. új struktúrájú 11. §-ból és 11/B. § jelöléssel maradnak a rendelkezések között.

A bejelentkezéssel összefüggésben a törvény - változatlan tartalommal - új 11/C. §-t beiktatva rendezi az önkormányzati adóhatóságoknál történő nyilvántartásba vételt, mert ezekre az adóhatóságokra a cégbíróságnál és a gazdasági kamaráknál működtetett regisztrációs rendszer - feltételek hiányában és remélhetőleg csak időlegesen - nem terjed ki.

A 34. §-hoz

A bejelentkezés és az adószám kiadásának új szabályai a változás bejelentésére vonatkozó korábbi szabályok módosítását is igénylik.

A törvény külön rendelkezik azon adatváltozások bejelentési szabályairól amelyeket a kamarákhoz, illetve a cégbíróságokhoz, illetve amelyeket közvetlenül az adóhatósághoz kell teljesíteni, valamint szabályozza az eljárást azokban az esetekben is, ha a változás adószám módosulást von maga után.

A 35. §-hoz

Az adószám kiadásának új szabályai az adószám törlésére is kihatnak, ezek módosítása sem kerülhető el.

A törvény rendezi azt a kivételes esetet is - ismételt bejegyzés iránti kérelem benyújtása - amikor nem kell alkalmazni az adókötelezettség megszűnésére vonatkozó általános szabályokat.

A 36. §-hoz

A Gt. törvény szerint a társaság cégbejegyzéséig előtársaságként működhet. Minthogy a gazdasági társaság nem az alapítására visszaható hatállyal jön létre, hanem a cégbejegyzés napjával, ezért az előtársasági formában eltöltött működési idejéről ennek megszűnésével el kell számolnia. Ha cégbejegyzés nélkül szűnik meg (elutasítják, vagy visszavonják a kérelmet), akkor a hitelezői-, az adó- és a vezető tisztségviselői érdekek védelmében, ha pedig bejegyzik a társaságot, az induló társaság vagyoni helyzetének hitelessége érdekében szükséges a beszámoló készítés és az adómegállapítás. Ha a társaságot nem jegyzik be, az adókat meg is kell fizetni, ha bejegyzik, csak az éves adókat kell soron kívül megállapítani, azonban bevallani csak az éves adóbevallással egyidejűleg szükséges.

A törvény a sajátos helyzetre tekintettel nemcsak a bevallás benyújtásának határidőszámítási szabályait, hanem az adóbevallással lezárt időszak tartamát is megállapítja, illetőleg rendelkezik arról is, hogy ha ez az időszak két adóévet érint, mely szabályok az irányadók az adó megállapításánál.

A 37. §-hoz

A törvény az új Gt. előtársaságra vonatkozó szabályaival összefüggésben az adó megfizetésére határozattal kötelezhetők körét egészíti ki a vezető tisztségviselővel.

A 38. §-hoz

Az előtársaságok cégbejegyzés nélküli megszűnésével összefüggésben a törvény rendelkezik arról, hogy az előtársaság terhére kivetett éves tárgyi adóknak (építmény-, telek-, gépjárműadó) az egész évre járó része ebben az esetben azonnal esedékessé válik.

A 39-40. §-hoz

A törvény az előtársaság adójogi definícióját tartalmazza és az átmeneti szabályok között rendezi, hogy a folyamatban lévő bejelentkezési (bejelentési) ügyekben a korábban hatályos rendelkezéseket kell alkalmazni.

A 41. §-hoz

A társasági törvény szerint sajátos az egyesülés jogállása. A számviteli törvény hatálya kiterjed az egyesülésre is, és - más jogszabályi előírás hiányában - az egyesülésre is a vállalkozókra érvényes számviteli szabályokat kell alkalmazni, mivel jellemzően kiegészítő gazdálkodási tevékenységet is végezhet.

A 42. §-hoz

A társasági törvény szerint az üzletszerű gazdasági tevékenység folytatása céljából cég (gazdálkodó) a cégnyilvántartásba történő bejegyzéssel jön létre, de a cég működését már a cégbejegyzés előtt megkezdheti, ezért indokolt az előtársaság időtartamát általánosan megfogalmazni, az előtársaságra vonatkozó könyvvezetési, beszámolási szabályokat a számviteli törvény hatálya alá tartozókra általánosítani, kiterjeszteni valamennyi olyan gazdálkodóra, amelynél az alapítás (a működés megkezdésének) időpontja eltér a megalakulás (a cégbejegyzés) időpontjától.

Az alapítás és a társaság létrejötte, illetve létre nem jötte közötti időszakot - várható időtartamára tekintettel - egy beszámolási időszaknak kell tekinteni, az előtársasági időszakhoz kapcsolódó sajátos felelősségi szabályok érvényesülése érdekében, akkor is, ha az nem csak egy naptári évet érint. A beszámolókészítési, nyilvánosságra hozatali és közzétételi kötelezettségnek az előtársaság az általános előírások szerint köteles eleget tenni. Az előtársaság nyilvánosságra kerülő beszámolójának mérlegadatai cégbírósági bejegyzés esetén a cégjegyzékbe való bejegyzés napjával létrejött gazdasági társaság valós vagyoni helyzetét tükrözik, az eredménykimutatás adatai pedig az előtársasági időszak tevékenységének eredményét, az arra ható tényezőket mutatják.

Az előtársaság beszámolója mérlegében lévő - a számviteli törvény előírásai szerint értékelt - eszközök és kötelezettségek különbözete mutatja a cégbejegyzéssel létrejött társaság saját vagyonát (saját tőkéjét).

A bejegyzési kérelem elutasítását követően 8 napon belül megismételt bejegyzési kérelem esetén indokolt, ha az előtársasági időszak mindaddig meghosszabbodik, amíg az elutasítás véglegessé nem válik, illetve amíg a társaságot be nem jegyzik. E szabályozással elkerülhető, hogy a gazdasági társaság létrejöttét megelőzően több előtársasági beszámolót kelljen készíteni.

A 43. §-hoz

A társasági törvény - egyes társasági formáknál - az osztalékelőleg fizetése feltételeként közbenső mérleg készítését írja elő. A törvény szerint ezt a közbenső mérleget a számviteli törvény szerinti szabályoknak megfelelően kell elkészíteni. Mivel a közbenső mérleggel az osztalékelőleg fizetés megalapozottságát (azt, hogy van és év végén is lesz az osztaléknak fedezete) kell alátámasztani, indokolt a szigorú követelmény támasztása (amiből az is következik, hogy ahol kötelező a könyvvizsgálat, ott a közbenső mérleget is auditálni kell). Ugyanakkor a könyvviteli nyilvántartásokat nem kell (nem lehet) lezárni, nincs év vége, de biztosítani kell a leltár összeállításával, hogy a közbenső mérleg, az azt alátámasztó eredménykimutatás a közbenső mérleg fordulónapjára vonatkozó könyvviteli nyilvántartások adatai alapján készüljön, az eszközök és a források év végi értékelésére vonatkozó előírások megtartásával, korrekcióival, az azokat bizonyító számításokkal.

A 44. §-hoz

A követelés általános fogalmából kimarad a veszteségtérítés, a jegyzett, de még be nem fizetett tőke, mivel azok társasági törvény szerinti megítélése, ebből következően elszámolási módja változott, bekerült viszont az osztalékelőleg.

A 45. §-hoz

A társasági törvény szerint a társaság a cégbejegyzéssel jön létre. A jegyzett tőke fogalmát a törvény annak függvényében határozza meg, hogy a jegyzett tőkét, annak változását a cégbíróságon bejegyzik-e vagy sem. Ha bejegyzik (részvénytársaságnál, korlátolt felelősségű társaságnál, egyéb gazdálkodónál), akkor jegyzett tőke a cégbíróságon bejegyzett tőke. Ha nem jegyzik, akkor a létesítő okiratban meghatározott, a tulajdonosok által ténylegesen és tartósan rendelkezésre bocsátott tőke a jegyzett tőke. Ezt az előírást alkalmazni kell a tőkeemelésnél és a tőkeleszállításnál is.

A társasági törvényben szabályozott pótbefizetés elszámolására vonatkozóan a törvény abból indult ki, hogy a pótbefizetést a veszteség fedezetére rendelik el, a veszteséget az eredménytartalék tartalmazza, tehát a pótbefizetés összegét az a gazdasági társaság, amelyik kapja a pénzmozgással egyidejűleg az eredménytartalék javára számolja el (ezáltal csökken a kimutatott „vesztesége”), amelyik adja, az pedig az eredménytartalék terhére. Ha a gazdasági társaságnál az átvett pótbefizetés összegére már nincs szükség, a pótbefizetés visszafizetett összegét a pénzmozgással egyidejűleg az eredménytartalék terhére, a pótbefizetés visszakapott összegét az eredménytartalék javára kell elszámolni. Mivel a társasági törvény szerint a társaság megszűnése esetén először a veszteség fedezetére átvett pótbefizetés összegét kell visszafizetni, indokolt, hogy a tőkeemeléssel, az osztalékfizetéssel kapcsolatos számításoknál a veszteség fedezetére átvett pótbefizetés összegét, mint az eredménytartalék lekötött összegét vegyék figyelembe.

Az eredménytartalék igénybevételének, az osztalék kifizetésének a feltételeit is pontosítja a törvény.

A 46. §-hoz

A törvény az osztalékelőleg, a kamatozó részvény utáni kamat kifizetésének, továbbá a jegyzett tőkének a jegyzett tőkén felüli saját tőke terhére történő emelésének feltételeit úgy határozza meg, hogy az csak a valóban rendelkezésre álló, a jegyzett tőkét meghaladó, szabad-rendelkezésű saját tőke terhére történhessen, az osztalékelőleg, illetve a kamatozó részvény utáni kamat kifizetése, továbbá a tőkeemelés miatt a hitelezői érdek ne sérüljön. Ehhez kapcsolódik az az előírás is, amely szerint ingyenes vagy kedvezményes dolgozói részvényt, illetve dolgozói üzletrészt, továbbá a hitelezőknek - követelésük ellenében - részvényeket csak tőkeemelés formájában, előbbiek szerint meghatározott jegyzett tőkén felüli saját tőke terhére lehet kibocsátani.

A leírt szabály alól kivétel - a társasági törvény sajátos előírása miatt - az átváltoztatható kötvény, amelynek részvénnyé történő átalakítása során a kötvénykibocsátás miatti kötelezettség terhére kell a jegyzett tőke emelését végrehajtani.

A 47-48. §-hoz

A kockázati tőkebefektetésekről a kockázati tőketársaságokról, valamint a kockázati tőkealapokról szóló törvényhez kapcsolódóan a törvény a befektetési tevékenység átmeneti veszteségeinek kezelésére olyan szabályozást tartalmaz, amely lehetővé teszi, hogy a befektetések valós értékükön szerepeljenek a mérlegben (nyilvántartási értékük fejezze ki valós piaci értéküket), ugyanakkor - ha ebben kedvező változás következik be - lehetőséget ad arra, hogy a már leértékelt befektetéseket eredeti beszerzési értékükig felértékeljék. Ennek a technikája az, hogy a kockázati tőketársaság részvénye és a kockázati tőkealap-jegy értékelésekor nem értékvesztést kell elszámolni, hanem céltartalékot kell képezni. Az értékelést minden évben el kell végezni, az így képzett céltartalék összegének változása csökkenti, vagy növeli a tárgyév eredményét.

A kockázati tőketársaság, illetve a kockázati tőkealap kockázati tőkebefektetéseinek értékelésekor - a törvényben előírt esetekben - a befektetések értékének csökkentésére szintén céltartalékot képez (értékvesztés elszámolása helyett) azzal, hogy a céltartalékképzésnél a minősítést az ilyen címen megvalósult befektetésre összevontan készíti el. A kockázati tőketársaság, illetve a kockázati tőkealap kockázati tőkebefektetéseinek értékeléséhez kapcsolódó céltartalékképzés kihat az eredményre, a tőketársaság, a tőkealap vagyonára, ezen keresztül az elsődleges befektetők befektetéseinek értékére is.

A 49. §-hoz

A törvény szerint átalakuláskor (az alapítással összhangban) a nem pénzbeli hozzájárulás (az eszközök) beszerzési értékének az átalakulással létrejövő gazdasági társaság végleges vagyonmérlegében szereplő értékeket kell tekinteni.

Az 50. §-hoz

Beolvadás esetén a tulajdonos a saját tőkéjét módosítja az átvett eszközök és átvállalt kötelezettségek értékének különbözetével a megszűnt társaság vagyonmérlege szerint. A saját tőke módosítása során ezen kívül a jegyzett tőke meghatározásánál figyelembe nem vehető részesedéseknek az értékét ki kell vezetnie.

A törvény szerinti kiegészítés alapján a tulajdonos tőkekivonással történő tőkeleszállítás esetében is a bevont részesedést rendkívüli ráfordításként, az ellenében a társasági szerződés módosításának megfelelően kapott eszközöket rendkívüli bevételként számolja el a szerződésben (annak mellékletében) szereplő értéken.

Az 51. §-hoz

A törvény ide tartozó része jelentősen (nyolc §-hoz tartozó előírással) egészíti ki a számviteli törvényt. A részletes indokolás az egyes részekhez kapcsolódik.

Vagyonmérleg, vagyonleltár

Mind az átalakuló (jogelőd), mind az átalakulással létrejövő (jogutód) gazdasági társaság vagyonát meg kell állapítani, ehhez vagyonleltárral alátámasztott vagyonmérleget kell készíteni. A vagyonmérleget és a vagyonleltárt is a számviteli törvény előírása szerint kell elkészíteni, a törvényben rögzített sajátos tartalmi és formai követelmények megtartása mellett.

A társasági törvénynek a gazdasági társaság jogutódlással történő megszűnésére (átalakulására) vonatkozó szabályaiból következően a vagyonmérleget és a vagyonleltárt az átalakulás során két alkalommal kell elkészíteni:

- az átalakulásról szóló második döntés megalapozásához (vagyonmérleg-tervezet, vagyonleltár-tervezet) a társaság legfőbb szerve által meghatározott fordulónapra,

- az átalakulás, a jogutód gazdasági társaság cégbejegyzésének napjára (végleges vagyonmérleg, végleges vagyonleltár).

A vagyonmérleg-tervezetek a cégbírósági eljárást támasztják alá, a véglegesek a valós vagyoni érték megállapítását szolgálják.

A gyakorlati tapasztalatok indokolják, hogy a törvényben rögzíteni kell - a tartalmat is befolyásoló - formai elemeket is. Ilyenek

- a vagyonmérleget háromoszlopos formában kell elkészíteni, és a törvény meghatározza, milyen értékeket tartalmazzanak az egyes oszlopok, vagy

- a vagyonmérleget mikor kell külön-külön, mikor együttes adatokkal elkészíteni, illetve az azokban szereplő adatokat mikor kell megbontani, vagy

- a könyv szerinti adatokat a törvény szerinti beszámoló mérlegére vonatkozó előírásoknak megfelelően kell meghatározni.

 Követelményként kell megfogalmazni - a társasági törvény vonatkozó előírásaiból következően - a kötelező könyvvizsgálatot az átalakuló, illetve az átalakulással létrejövő gazdasági társaságnál mind a vagyonmérleg-tervezetnél, mind a végleges vagyonmérlegnél.

A társasági törvény lehetőséget ad arra, hogy az átalakuló gazdasági társaság (a számviteli törvény szerinti beszámoló mérlegében kimutatott) eszközeit és kötelezettségeit átértékelje. A törvény tartalmazza az átértékelésre vonatkozó szabályokat azzal, hogy csak az átalakuláskor megszűnő gazdasági társaságoknál engedi meg az átértékelést. Kiválás esetében a jogelőd gazdasági társaság nem szűnik meg, és nem szűnik meg beolvadás esetében az átvevő gazdasági társaság sem. Az említett esetekben a jogelőd is, az átvevő gazdasági társaság is változatlan társasági formában folytatja gazdasági tevékenységét, a kiválás, illetve a beolvadás miatti vagyoni helyzetben (az eszközökben és a forrásokban) bekövetkezett változásokat kell csupán átvezetni. Amennyiben indokolt az átértékelés, akkor a különválásra, illetve az összeolvadásra vonatkozó társasági és számviteli törvényi előírásokat együtt célszerű alkalmazni.

A törvény lehetőséget ad arra, hogy a vagyonértéket egyedi (eszközönkénti, kötelezettségenkénti) értékeléssel vagy az üzleti értékelés módszerével határozzák meg. Amennyiben ez utóbbi módon meghatározott társasági vagyonérték és a kötelezettségek együttes összege több, mint az egyes eszközök piaci értékének együttes összege, a különbözetet a vagyonmérlegben üzleti vagy cégértékként kell kimutatni; amennyiben kevesebb, a különbözettel az egyes eszközök értékét kell csökkenteni. (Negatív good will kimutatását a törvény továbbra sem engedi meg!)

Az átalakuló gazdasági társaság vagyonmérleg-tervezete

Az átalakuló gazdasági társaság vagyonmérleg-tervezete a gazdasági társaság legfőbb szerve által meghatározott fordulónapra vonatkozóan tartalmazza a társaság vagyonának értékét (a saját tőkét) és az azt meghatározó eszközök és kötelezettségek értékét könyv szerinti értéken és átértékelési különbözettel korrigált értéken, az egyes eszközökhöz - kötelezettségekhez kapcsolódó átértékelési különbözetek elkülönített kimutatásával.

A törvény szerint az átértékelési különbözetek összevont értékével a saját tőkét kell helyesbíteni: pozitív különbözettel a tőketartalékot kell növelni, negatív különbözettel a tőketartalék pozitív összegéig a tőketartalékot, azt meghaladóan az eredménytartalékot kell csökkenteni. Ezen szabályozás célja az, hogy az átértékelésből adódó vagyonnövekedést ne lehessen osztalékként kifizetni, illetve az átértékelésből adódó vagyoncsökkenés csak annyiban csökkentse az eredménytartalékot, amennyiben arra a meglévő tőketartalék nem nyújt fedezetet.

Az átalakuló gazdasági társaság vagyonmérleg-tervezetében a saját tőke tételében már nem lehet értékelési tartalék, mérleg szerinti eredmény, és természetesen jegyzett, de még be nem fizetett tőke sem.

Az átalakuló gazdasági társaság vagyonmérleg-tervezete ugyan a könyvviteli nyilvántartások fordulónapra vonatkozó adatai alapján készül, ezen nyilvántartásokat azonban nem szabad lezárni, azokat folyamatosan vezetni kell, a tervezett adatokat a nyilvántartásokban nem szabad rögzíteni.

Az átalakulással létrejövő gazdasági társaság vagyonmérleg-tervezete

Az átalakulással létrejövő gazdasági társaság vagyonmérleg-tervezetét ugyanazon fordulónapra kell elkészíteni, mint az átalakuló gazdasági társaság vagyonmérleg-tervezetét. Ez utóbbi harmadik oszlopának adatait kell - a különválás és a kiválás esete kivételével - az átalakulással létrejövő gazdasági társaság vagyonmérleg-tervezete „jogelőd” oszlopába beállítani, biztosítva a folytonosságot. (Különválás és kiválás esetén az átalakuló gazdasági társaság vagyonmérlegének vagyonértékelés szerinti, illetve könyv szerinti értékét meg kell bontani előbb a különválással létrejövő, illetve a kiválással létrejövő és a változatlan társasági formában továbbműködő gazdasági társaság vagyonmérleg-tervezetéhez.)

Az átalakuló gazdasági társaság vagyonmérlege és az átalakulással létrejövő gazdasági társaság vagyonmérlege közötti különbözőség következik a társasági törvényből is, de ezt egyértelművé teszi a számviteli előírás azzal, hogy meghatározza, milyen adatokat kell tartalmaznia az átalakulással létrejövő gazdasági társaság vagyonmérlege „különbözetek” oszlopának. (Ez igaz a vagyonmérleg-tervezetekre is!)

A „különbözetek” oszlopa tartalmazza:

- a kiválással létrejövő gazdasági társaságnál - ha élt az átértékelés lehetőségével - az átértékelési különbözetet,

- a belépő új tagok (részvényesek), illetve a meglévő tagok (részvényesek) által pótlólagosan teljesítendő pénzbeli és nem pénzbeli (vagyoni) hozzájárulást eszközönként és az ezzel azonos összegű saját tőkét,

- a kilépő tagokat (részvényeseket) megillető eszközöket, kötelezettségeket, ezek különbözetével azonos összegű saját tőkét,

- egyesülés esetén azokat az eszköz- és saját tőke-korrekciókat, amelyek egyrészt az egymásban való részesedésből, másrészt az egymással szemben fennálló követelésekből-kötelezettségekből adódnak, a halmozódások kiszűrése, a társasági törvény előírásai betartása érdekében, továbbá

- a saját tőke egyes elemei közötti - törvényi előírásból, társasági szerződésből következő - átrendezéseket, átcsoportosításokat.

A vagyonmérleg-tervezetet alátámasztó vagyonleltár-tervezetben el kell különíteni azokat az eszközöket, amelyek - a társasági törvény követelményeinek megfelelően - a saját tőkének a mérlegfőösszeghez viszonyított arányos értéke alapján a „jogutód” gazdasági társaság jegyzett tőkéjét fogják képezni.

Az átalakulással létrejövő gazdasági társaság vagyonmérleg-tervezetének „jogutód” oszlopában a gazdasági társaság vagyonaként csak pozitív összegű jegyzett tőke, tőketartalék, illetve eredménytartalék szerepelhet.

A hitelezői érdekek következetes érvényesítése érdekében szabályozni kell az átalakulással létrejövő gazdasági társaság tőkeszerkezetének kialakítására vonatkozó követelményeket: egyrészt azt, hogy a vagyonmérleg-tervezetben sem haladhatja meg a jegyzett tőke összege a - törvényben előírt módon meghatározott - szabad-rendelkezésű saját tőke összegét, másrészt azt, hogy mindenképpen a jegyzett tőkén felüli vagyonként kell figyelembe venni azoknak a vagyontárgyaknak az értékét, amelyek a jegyzett tőkében nem vehetők figyelembe, mert nem forgalomképesek, illetve csak harmadik személy hozzájárulása (engedélye) alapján ruházhatók át.

Nagyon lényeges követelmény az is, hogy a vagyonmérleg-tervezetben szereplő jegyzett tőke a végleges vagyonmérlegben is garantáltan meg legyen. Ennek érdekében a törvény előírja, hogy az eredménytartalék tételében fedezetet kell teremteni az átalakulás napjáig várhatóban bekövetkező vagyonvesztésre.

A törvény kizárja, hogy az átalakulással létrejövő gazdasági társaság a vagyonértékelésből adódó saját tőke-növekményt osztalék kifizetésére fordítsa, azzal, hogy meghatározza, a vagyonmérleg-tervezetben mennyi lehet maximum az eredménytartalék összege.

A végleges vagyonmérleg

Mind az átalakuló, mind az átalakulással létrejövő gazdasági társaság végleges vagyonmérlegét az átalakulás (a jogutód gazdasági társaság cégbejegyzése) napjával kell elkészíteni, végleges vagyonleltárral alátámasztani, a cégbejegyzést követő 90 napon belül. A végleges vagyonmérlegek elkészítése során a vagyonmérleg-tervezetekre adott előírásokat kell alkalmazni, néhány sajátossággal.

Ha az átalakuló gazdasági társaság megszűnik, a végleges vagyonmérleg elkészítését megelőzően el kell készítenie az átalakulás napjával - mint mérleg-fordulónappal - a törvény szerinti beszámolóját, könyvviteli nyilvántartásait pedig le kell zárnia.

Ha az átalakuló gazdasági társaság nem szűnik meg (beolvadásnál az átvevő, kiválásnál a változatlan társasági formában továbbműködő gazdasági társaság), akkor is az előbbiek szerint kell a beszámolót a vagyonmérleg elkészítését megelőzően összeállítani, leltárral alátámasztani azzal az eltéréssel, hogy a könyvviteli nyilvántartásokat nem kell lezárni, az átvett-átadott eszközöket, kötelezettségeket, ezek különbözeteként a saját tőkét a folyamatos könyvelés keretében kell rendezni.

Ha az átalakulást a cégbíróság nem jegyzi be, természetesen végleges vagyonmérleget nem kell készíteni.

Az átalakulással létrejövő gazdasági társaság végleges vagyonmérlegében kimutatott saját tőke általában eltér a vagyonmérleg-tervezetben szereplő saját tőkétől. A pozitív különbözettel a tőketartalékot, a negatív különbözettel (amíg van) a tőketartalékot, ennek hiányában az eredménytartalékot kell módosítani.

A társasági törvény előírásaiból következően, amennyiben a végleges vagyonmérleg szerinti - a törvényben meghatározott - szabad-rendelkezésű saját tőke nem éri el a vagyonmérleg-tervezet szerinti (a cégbíróságon bejegyzett) jegyzett tőke értékét, a jegyzett tőkét le kell szállítani.

Le kell szállítani a jegyzett tőke összegét akkor is, ha az átalakulással létrejövő gazdasági társaság végleges vagyonleltárában szereplő, elkülönített, a jegyzett tőke részét képező eszközök arányos értéke nem éri el a vagyonmérleg-tervezet szerinti jegyzett tőke értékét.

Az átalakulással létrejövő gazdasági társaság végleges vagyonmérlegében elkülönítetten kell kimutatni,

- jegyzett, de még be nem fizetett tőkeként a tagok (részvényesek) pénzbeli és nem pénzbeli (vagyoni) hozzájárulásának az átalakulás napjáig nem teljesített részét,

- kötelezettségként a kilépő tagot (részvényest) megillető, ki nem adott vagyonhányadot.

Az átalakulással létrejövő gazdasági társaság - általában - könyvviteli nyilvántartásait a végleges vagyonmérleg és az azt alátámasztó vagyonleltár alapján nyitja meg.

Átalakulás egyszeres könyvvitelről a kettős könyvvitelre való áttéréssel

A pénzforgalmi és az üzemgazdasági szemléletű elszámolás lényegesen eltér egymástól. Az eltérésből adódó különbözetek rendezése átalakulás esetén - a törvény szerint - úgy történik, hogy az egyszerűsített mérleg alapján el kell készíteni a kettős könyvvitel szerinti éves beszámoló, egyszerűsített éves beszámoló mérlegét. Az eltérésekből adódó különbözetek egyenlegét az egyszerűsített mérlegben a tartalék összege mutatja, amelyet az éves beszámoló, egyszerűsített éves beszámoló mérlegében, mint áttérési különbözetet az eredménytartalékba kell helyezni.

A még el nem számolt általános forgalmi adónak a beállítása után kapott éves beszámoló, egyszerűsített éves beszámoló szerinti mérlegben szereplő adatok képezik a - korábbiakban részletesen bemutatott - vagyonmérleg könyv szerinti értékeit.

Ha egyszeres könyvvitelt vezető az átalakulás után is egyszeres könyvvitelt vezethet, akkor az egyszerűsített mérlegben szereplő adatok képezik a vagyonmérleg könyv szerinti értékeit.

Szabályozni kell azt is, hogy az egyszeres könyvvitelt vezető átalakuló gazdasági társaságból kiváló, és a kiválás után kötelezően kettős könyvvitelt vezető gazdasági társaságnak ugyanúgy kell eljárnia, mintha az átalakulónak kellene az egyszeres könyvvitelről kötelezően áttérnie a kettős könyvvitelre. Sajátossága ennek abban van, hogy az a társaság, amelyből a kiválás történik, változatlan társasági formában működik tovább (azaz nála nem változik a könyvvezetés rendszere és kötelezettsége).

Átalakulás kettős könyvvitelről az egyszeres könyvvitelre való áttéréssel

A kettős könyvvitelről az egyszeres könyvvitelre csak a törvényben előírt feltételek mellett lehet áttérni. A törvény ilyen feltételt ír elő azzal, hogy az átalakuló - kettős könyvvitelt vezető - társaság csak az átalakulást követő év január 1-jével térhet át az egyszeres könyvvitelre. Ezt az előírást a pénzforgalmi és az üzemgazdasági elszámolás különbözősége, az ebből adódó eredmény-eltérés indokolja.

Ezen - ebben a vonatkozásban - általános előírás alól kivétel az, ha a kettős könyvvitelt vezető gazdasági társaság az egyszeres könyvvitelt vezető gazdasági társaságba beolvad. Sajátosság abból következik, hogy a beolvadó megszűnik, a beolvasztó (az átvevő) pedig változatlan társasági formában működik tovább. Ilyen esetben a beolvadónak, mint átalakuló gazdasági társaságnak a vagyonmérleg-tervezete, majd a végleges vagyonmérleg elkészítése előtt át kell térnie a törvény előírásainak megfelelően a kettős könyvvitelről az egyszeres könyvvitelre, és az áttérés során elkészült egyszerűsített mérleg adatai képezik a vagyonmérleg könyv szerinti adatait. Ilyen esetben az üzemgazdasági és a pénzforgalmi szemléletű elszámolásból adódó eltérés még a beolvadó társaságnál az átalakulást megelőzően elkészített éves beszámolóban csapódik le.

Egyéb átalakulás

A törvény ide vonatkozó része a gazdasági társaságokra vonatkozó átalakulási számviteli szabályokat kiterjeszti az egyéb gazdálkodó átalakulására is, ha egyébként ott az átalakulást külön törvény lehetővé teszi. (Ilyen törvény a szövetkezetekről szóló, vagy az egyéni cégek vonatkozásában az egyéni vállalkozásról szóló törvény .)

Az 52. §-hoz

A törvény kijelöli a kamatozó részvény után fizetett kamat helyét az eredménykimutatásban.

Az 53-54. §-hoz

Az Európai Unió irányelvei szerinti tájékoztatási kötelezettséget teszi teljessé a javasolt kiegészítés. Egyben információt ad arról is, hogy a társasági törvény szerinti ellenőrzött társaságban ki rendelkezik jelentős, továbbá többségi, illetve közvetlen irányítást biztosító befolyással. A kiegészítő mellékletben be kell mutatni azt is, hogy az adott gazdálkodó hol rendelkezik jelentős, továbbá többségi, valamint közvetlen irányítást biztosító befolyással.

Az 55. §-hoz

A kockázati tőketársaságok és a kockázati tőkealapok sajátosságai indokolják, hogy ezek sajátos könyvvezetési és beszámolási kötelezettsége kormányrendeletben külön is szabályozásra kerüljön.

Az 56. §-hoz

A számviteli törvény 1. és 2. számú mellékletét a törvény egyrészt módosítja, másrészt kiegészíti.

A társasági törvény előírásaihoz kapcsolódóan a jegyzett, de még be nem fizetett tőke értéke módosul a kedvezményes áron kibocsátott dolgozói részvények, dolgozói üzletrészek értékének a dolgozókat terhelő, általuk még nem rendezett összegével.

Indokolt, hogy a számviteli törvényben is szabályozásra kerüljön, ha más jegyzett tőkén (alaptőkén, törzstőkén) felüli vagyoni fedezetet ír elő, akkor ennek összegét a saját tőke törvényben előírt korrekciójával kell megállapítani. (Jegyzett tőkén felüli vagyon a szabad-rendelkezésű saját tőke jegyzett tőkével csökkentett összege.)

A törvényben több helyen van hivatkozás a lekötött eredménytartalékra, illetve a lekötött tőketartalékra. A törvény tartalmazza azokat a tételeket, amelyeket mindenképpen figyelembe kell venni az eredménytartalék, illetve a tőketartalék lekötött összegének meghatározása során.

Az előírás szűkítésével egyértelművé teszi a törvény, mi tartozik az alapítókkal szembeni kötelezettségek közé.

A törvény szerint - összhangban a társasági törvénnyel - az eredménykimutatásban

- a kapott osztalék és részesedés közé tartozik a kamatozó részvények után kapott kamat is,

- a pénzügyi műveletek egyéb bevételei között kell kimutatni az egyesülésnél a működés költségeinek ellentételezésére átvett tagi hozzájárulások értékét,

- a pénzügyi műveletek egyéb ráfordításai között pedig az egyesülés tagjainál az egyesülés működési költségeinek ellentételezésére átadott összeget,

- a rendkívüli bevételek között kell szerepeltetni azt a részvénytársaságnak nyújtott hitel miatti elengedett kötelezettség összegét is, amelyet a jegyzett tőkén felüli vagyon fedezete mellett kibocsátott részvények ellenében engedtek el, és amely elengedett kötelezettséget - éppen ezért - az általánostól eltérően kell kezelni.

Az 57. §-hoz

A Gt. törvényhez kapcsolódik a törvény hatályba lépésének időpontja. Ebből az is következik, hogy a törvény egyes rendelkezéseit a hatályba lépést követően lehet csak alkalmazni (közbenső mérleg, kamatozó részvény után fizetett kamat).

A törvényi előírások változásához kapcsolódik a mérlegséma pontosítása.

Az 58. §-hoz

A közhasznú szervezetekről szóló törvény tartós adományozásra adott fogalma szerint ilyen szerződés alapján a magánszemély is adhat természetben (értékpapírban) adományt a közhasznú szervezetnek. Ugyanakkor a személyi jövedelemadó törvény magánszemély esetében csak a pénzbeli adományt kedvezményezi a természetbeni adomány valódi értékének megállapítási nehézsége (lehetetlensége) miatt. Ezért, továbbá, mert a tartós adományozás fogalma egyébként is pontosításra szorul, e rendelkezés módosul.

Az 59-60. §-hoz

A Gt. törvény módosította a Ptk.-t kimondva, hogy az állam jogi személy. Erre tekintettel feleslegesek a Ptk. azon rendelkezései, amelyek az államról, mint különleges jogalanyról szólnak. E hatályon kívül helyezendő rendelkezések közül azonban azt, amely az állam - immár mint jogi személy - kibővített tartalmú képviseletéről rendelkezik, el kell helyezni a Ptk. 28. §-ában, ezért van szükség a 28. § (1) bekezdésének kiegészítésére.

A 61. §-hoz

A Gt. törvény módosította a csődeljárásról, a felszámolási eljárásról és a végelszámolásról szóló törvénynek a gazdálkodó szervezetek körére vonatkozó felsorolását, kiegészítve a felsorolást az egyesüléssel. Ugyanakkor a csődeljárásról, a felszámolási eljárásról és a végelszámolásról szóló törvényben még nem szerepel a gazdálkodó szervezetek felsorolásában az egyesülés. Ezért a felsorolást célszerű kiegészíteni az egyesüléssel. Ezzel egyidejűleg a Gt.-ben foglalt meghatározás feleslegessé válik, így azt hatályon kívül kell helyezni.

A 62. §-hoz

A cégnyilvántartásról, a cégnyilvánosságról és a bírósági cégeljárásról szóló törvény (továbbiakban: Ctv.) elfogadását követően szavazott a Parlament a közhasznú szervezetekről szóló törvényről. Emiatt a Ctv. jelenleg nem rendelkezik a közhasznú szervezetekről szóló törvényben meghatározott - a közhasznú szervezetek nyilvántartására vonatkozó - kérdésekről. Ezért a közhasznú társaság cégjegyzékére vonatkozó adatait ki kell egészíteni a közhasznúsági fokozatra, a közhasznú jogállás megszerzésének, módosításának és törlésének időpontjára vonatkozó adatokkal is.

A szövetkezetek esetében a jegyzett tőke változását, a szövetkezetek működésének megkönnyítése érdekében évente csak egy alkalommal, legkésőbb a számviteli törvény szerinti beszámoló elfogadását megelőzően 3 hónappal kell bejelenteni a cégbírósághoz.

A cégbejegyzési eljárás alapvető hiányosságai (hibái) esetén a cég még előtársasági stádiumban sem működhet, így a Ctv.-t ki kell egészíteni azzal a rendelkezéssel, hogy a hiánypótlási eljárás nélküli elutasításra vonatkozó végzés ellen ugyan van helye fellebbezésnek, ennek azonban nincs halasztó hatálya, tehát a bejegyzés alatt álló cég az elutasításra vonatkozó végzés jogerőre emelkedéséig tevékenységet nem folytathat.

A 63. §-hoz

A Gt. törvény új előírásai alapján bevezetésre kerül az előtársaság intézménye. Ezzel összefüggésben szükség van a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló törvény (továbbiakban: Tbj.) foglalkoztatói fogalmának e körrel történő kiegészítésére.

A módosítás emellett pontosítja - az 1997. év végéig hatályban volt 1975. évi II. törvénnyel összhangban - a kiegészítő tevékenységet folytató személyi kör fogalmat. Ez azt jelenti, hogy a járulékfizetés szempontjából a saját jogú nyugdíjas mellett az az özvegyi nyugdíjban részesülő személy is ebbe a körbe tartozik, aki a reá irányadó öregségi nyugdíjkorhatárt betöltötte.

Miután e szabályozás a korábbi szabályozás visszaállítása, valamint az érintettekre kedvező rendelkezést tartalmaz, ezért azokat 1998. január 1-jétől kell alkalmazni .

A 64. §-hoz

A Tbj. rendelkezik arról, hogy a társadalombiztosítási szerveknél nyilvántartásba vett adatokból mely szervek milyen adatok igénylésére jogosultak. Ez a törvény alapján kiegészül a cégbíróságokkal és a gazdasági kamarákkal, mivel ezek a szervek az egyéni vállalkozásról szóló törvényben, valamint a cégnyilvántartásról, a cégnyilvánosságról és a bírósági cégeljárásról szóló törvényben meghatározott adatok közlését kérhetik a társadalombiztosítási szervektől.

A 65. §-hoz

Az új ügyintézési rendszer bevezetésével az egyéni vállalkozó helyett a gazdasági kamara szerzi be a vállalkozó társadalombiztosítási folyószámlaszámát.

A cégnyilvántartásról, a cégnyilvánosságról és a bírósági cégeljárásról szóló törvény 1. §-a szerinti foglalkoztató esetében pedig a cégbíróság szerzi be a tb. folyószámlaszámot.

Mindezek miatt szükségessé vált a Tbj. vonatkozó §-ának újraszabályozása.

A 66. §-hoz

Az 1997. évi XXIX. törvény az 1992. évi XXXII. törvény 2. §-át akként módosította, hogy az életvesztés miatt járó kárpótlás összegének megállapítását külön törvényre utalta azért, hogy az e jogcímen kárpótlást igénylők számát ismerve az Országgyűlés megalapozottan dönthessen a kárpótlás összegéről. A beérkezett igénylések száma azonban nem ad megbízható alapot erre, mert az életvesztés miatt benyújtott kérelmek nagy részében az igénylő még az igény indokát sem jelölte meg (a 173 320 kérelemből 162 569 ilyen). Erre való tekintettel csak a hiánypótlási eljárás után lehet az igénylők reális számát megállapítani, ami alapvetően befolyásolja a kárpótlás összegének meghatározását. Természetesen az ügyek elbírálása, a döntések meghozatala - ott, ahol ez lehetséges - addig is megtörténik.

A 67. §-hoz

Az atomenergiáról szóló törvény módosítását az teszi szükségessé, hogy az illetékekről szóló törvény módosítása miatt már csak a kérelemre induló eljárásoknál lehet igazgatási, szolgáltatási díjakat alkalmazni. A felügyeleti eljárási tevékenység finanszírozását felügyeleti díj formájában kell megoldani, aminek bevezetésére e törvényben kerül sor. A törvény későbbi hatálybalépése miatt indokolt a névleges hőteljesítményérték felemelése.

A 68. §-hoz

A törvény módosítása az értékpapír törvénynek azon jelenlegi szabályához kapcsolódik, amely kimondja, hogy a tőzsde a felügyelet által jóváhagyott szabályzatában a tőzsdén forgalmazott részvények nyilvános vételi ajánlattétel útján történő megszerzésének további feltételeit írhatja elő. A módosítás hasonló lehetőséget biztosít a pénzügyminiszter számára a tőzsdei értékpapír listán nem szereplő részvények nyilvános vételi ajánlattétel útján történő megszerzésére vonatkozóan.

A 69. §-hoz

A törvény módosítása kizárja annak lehetőségét, hogy a Gt.-ben az egy részvényes által gyakorolható szavazati jog legmagasabb mértékére vonatkozóan általános jelleggel, kógens módon szabályozott rendelkezés alkalmazásának következtében, a tartós állami tulajdonhoz kapcsolódó, az állam által már megszerzett jogok, illetve kötelezettségek érvényesülése veszélybe kerüljön. A törvény ily módon történő módosítása továbbra is biztosítja a köztulajdon hatékony működtetésének lehetőségét.

A 70. §-hoz

A statisztikáról szóló 1993. évi XLVI. törvény módosítása az új ügyintézés bevezetéséhez kapcsolódik. A törvény kiegészül egy új paragrafussal, amely lehetővé teszi, hogy az egyéni vállalkozói igazolvány iránti kérelem benyújtásával, illetve a cégjegyzési eljárással egyidejűleg valósuljon meg a statisztikai számjellel való ellátás.

A statisztikai regisztráláshoz a statisztikai számjel megállapításához szükséges adatokon túlmenően további adatokat igényel a KSH. Ezek beszerzéséről azonban külön nem kell intézkedni, mert azok egy részét más törvények alapján két napon belül megküldi a cégbíróság, illetve a kamara, más részét a statisztikai törvényben kapott felhatalmazása alapján a KSH statisztikai adatgyűjtés keretében szerzi be.

Az adatokon bekövetkezett változásokat - az adóigazgatási eljárásról szóló törvényben foglaltakkal összhangban - ugyanannál a szervezetnél kell bejelenteni, amelynél azokat eredetileg is jelentették.

A 71. §-hoz

A törvény lehetővé teszi, hogy a települési önkormányzat képviselő-testülete közérdekből - az idegenforgalmi szempontokat is mérlegelve - a személytaxi szolgáltatásra hatósági legmagasabb árat állapítson meg. Nem teszi viszont kötelezővé azt minden településre. A hatósági ármegállapítás előkészítése során a fogyasztói érdekképviselet, a Magyar Kereskedelmi és Iparkamara véleményét és a szakmai érdekképviseletek javaslatait mérlegelni kell. Az adott település közigazgatási határán kívül nyújtott szolgáltatásra a hatósági ármegállapítás nem vonatkozik.

A 72. §-hoz

A piaci feltételek érvényesítése és az egyes közlekedési és hírközlési ágak közötti verseny elősegítése érdekében a belföldi közforgalmú vasúti áruszállítás (ideértve a helyiérdekű vasút vonalain bonyolított áruszállítást is), a belföldi postacsomag és távirat esetében a törvény megszűnteti a legmagasabb hatósági ár előírását. A liberalizálást indokolja, hogy számos piaci szereplő áll rendelkezésre azonos szolgáltatás nyújtásában, így az érintett területeken ma már verseny van. A vasúttársaságokat és a Magyar Posta Rt-t a hatósági ár hátrányos helyzetbe hozza. A rugalmasabb áralakítás elősegíti, hogy az említett társaságok a szolgáltatást az igénybevevők érdekeihez rugalmasan alkalmazkodva, új szolgáltatásokat ajánlva kínálják. A törvény figyelemmel van az Európai Unió gyakorlatára is.

A 73. §-hoz

A távközlésről szóló - többször módosított - 1992. évi LXXII. törvény 22. §-a hatósági hatáskörbe utalt ellenőrzéseket szabályozza. A hatóságok speciális minőségfelügyeleti ellenőrzési hatáskörébe tartoznak a szolgáltatások jogszabályokban, nemzeti szabványokban meghatározottak szerinti működésének megfelelőségére, továbbá a törvény 19/A. §-ban elrendelt megfelelőség igazolások (tanúsítások) meglétére irányuló vizsgálatok. A hatósági minőségi felügyeleti munka olyan állandó készenlétet, műszaki felszereltséget és szaktudást igénylő tevékenység, amely eltérő szabályozást kíván az egyes egyedi hatósági eljárásoknál. A tevékenység díját is az ilyen tevékenységhez igazodóan kell meghatározni. A díj mértéke a törvény szerint 136 Ft/év, amely vetítési alapjának (a működő és bevételt hozó előfizetési szolgáltatás-hozzáférés pontok száma alapján) és fizetési feltételeinek megállapítására kap felhatalmazást a közlekedési, hírközlési és vízügyi miniszter.

-----STARTING---POINT---VEGE---

A 74. §-hoz

A törvény 1998. június 16-án lép hatályba, összhangban a Gt. törvénnyel, kivéve az egyéni vállalkozó adószámát, társadalombiztosítási folyószámlaszámát és statisztikai számjelét, az ezekkel kapcsolatos bejelentésre vonatkozó rendelkezések 1998. július 1-jét követően lépnek hatályba.

Az ettől eltérően a kihirdetés napján lépnek hatályba azok a rendelkezések, amelyeket visszamenőlegesen 1998. január 1-jétől kell alkalmazni. Ilyen a nettó árbevétel fogalma a helyi adó meghatározásához, a tartós adományozás fogalma a közhasznú szervezetekről szóló törvényben és a tb. járulékfizetés szempontjából a kiegészítő tevékenységet folytatók körének meghatározása. A Tao. tv-t érintő négy törvényhely módosítást is e törvény hatálybalépése előtt 1998. január 1-jétől lehet alkalmazni, mivel azok az adózókra nézve kedvező szabályozást jelentenek.

A fogyasztói árkiegészítés módosulásával, valamint az életüktől és szabadságuktól politikai okból jogtalanul megfosztottak kárpótlásával kapcsolatos rendelkezések e törvény kihirdetése napján lépnek hatályba.

A nukleáris létesítményeknek az éves felügyeleti díj fizetésére vonatkozó módosuló rendelkezései, valamint az árak megállapításáról és a távközlésről szóló törvények 1998. július 1-jével lépnek hatályba.

A törvény hatálybalépése napjával a Gt. két paragrafusát érintő szövegrészei hatályukat vesztik.