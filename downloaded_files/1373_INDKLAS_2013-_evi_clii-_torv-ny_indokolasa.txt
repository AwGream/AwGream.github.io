2013. évi CLII. törvény indokolása

a Magyarország és Japán között a szociális biztonságról szóló Egyezmény kihirdetéséről

Általános indokolás

A Magyarország és Japán között a szociális biztonságról szóló Egyezmény (a továbbiakban: Egyezmény) közvetlen célja a két ország között a szociális biztonsági kapcsolatok rendezése. Az Egyezménnyel elérni kívánt közpolitikai cél a két ország szociális biztonsági rendszerei koordinációjának elsődlegesen a másik ország területén vállalt munkavégzéssel kapcsolatos elősegítése és ezáltal kiemelten a magyar-japán gazdasági kapcsolatok fejlesztése volt.

Az Egyezmény létrehozására irányuló tárgyalások 2008-ban kezdődtek.

A két ország közötti kapcsolatok fokozatosan és dinamikusan fejlődnek, ennek eredményeként Japán Magyarország egyik kiemelt és meghatározó távol-keleti partnere.

A gazdasági kapcsolatok tekintetében kiemelhető, hogy a Magyar Külkereskedelmi Hivatal adatai szerint 2011-ben Magyarország számára Japán a 28. legnagyobb exportpiac, és a 16. legjelentősebb importpartner volt. Japán számára 2011-ben Magyarország a 35. legnagyobb export- és a 45. legnagyobb importpartner volt. Közép- és Kelet-Európában Magyarország Japán legnagyobb import partnere, export tekintetében pedig Lengyelországot követően a második helyen állunk. Magyarország számára Japán különösen befektetési partnerként jelentős. A Magyarországon befektetett japán tőkeállomány összege 2,5‒3 milliárd euróra becsülhető.

Az új szociális biztonsági egyezmények létrehozása során hangsúlyozottan tekintettel kell lenni azokra a szociális biztonsági koordinációs eszközökre (alapvetően a szociális biztonsági rendszeres koordinálásáról szóló 883/2004/EK rendeletre), amelyekkel az Európai Unió tagállamai között szabályozzák a személyek szabad áramlásához kapcsolódó eljárásokat. Így meghatározó jellegű:

- az alkalmazandó jog egyértelmű meghatározása a másik ország területén való munkavégzés, illetve az azzal összefüggő tartózkodás esetében (főszabályként a foglalkoztatott személyre a munkavégzés helye szerinti jogszabályok vonatkoznak, az ez alóli kivételeket egyértelműen rögzíteni kell),

- az ellátásokhoz való jog biztosítása,

- a már megszerzett jogok fenntartása,

- a jogosultsági időtartamok összeszámítása,

- az ellátásokhoz való hozzáférés Magyarországon kívül,

- az arányos teherviselés.

Ezen elvek az EU tagállamokkal és más európai országokkal fennálló szociális biztonsági koordinációs kapcsolatokban is meghatározóak.

A két ország közötti munkaerőmozgás tekintetében az Egyezmény lehetővé teszi, hogy az alkalmazottak, illetve önálló vállalkozói tevékenységet folytató személyek vonatkozásában korszerű, a befektetések szempontjából is kedvező kereteket biztosító szociális biztonsági szabályozás érvényesüljön. A pozitív gazdasági hatások mellett az Egyezmény hatálya alá kerülő személyek is élvezhetnék az Egyezményből származó előnyöket, mivel a másik szerződő állam területén szerzett biztosítási időik összeszámítása révén többen szereznének nyugdíjjogosultságot, amelyre eddig esetleg ennek hiányában nem lett volna mód.

Figyelemmel arra, hogy Japán földrajzi értelemben távol fekvő ország, az Egyezmény szövegét előkészítő tárgyalások során a felek egyetértettek abban, hogy az Egyezmény hatálya ne terjedjen ki az egészségbiztosítás és a balesetbiztosítás, valamint a munkanélküli ellátások koordinációjára. Nem kerülnek koordinálásra továbbá Magyarország részéről a megváltozott munkaképességű személyek részére biztosított ellátások és a munkanélküli ellátások nemzeti szabályai sem, mert ezek az ellátások azokat a nemzeti törekvéseket szolgálják, amelyek a munkavállalóknak a nemzeti munkaerőpiacra való visszavezetését teszik lehetővé a nemzeti szabályozórendszerekben.

A Japánnal megkötött Egyezmény ennek megfelelően a fentiekben említett elveket a legmesszebbmenőkig figyelembe vette. Az Egyezmény várhatóan jótékony hatást gyakorol a kétoldalú kapcsolatokra, az új szabályrendszer az Egyezmény hatálya alá kerülő személyek számára is fontos jogosultságokat biztosítana és a befektetéseket ösztönző gazdasági környezet kialakításában is szerepet vállalna.

Részletes indokolás

Az 1. §-hoz

Az Egyezmény a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nszt.) 2. § a) pontja szerinti nemzetközi szerződésnek minősül, arra ennek megfelelően az Nszt. előírásai vonatkoznak.

Az Nszt. 7. § (1) bekezdés a) pontjára és (3) bekezdés b) pontjára való tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében az Országgyűlés erre felhatalmazást ad.

Az Egyezmény előkészítését célzó tárgyalások befejeződésére való tekintettel, az Egyezmény végleges szövegének megállapítása (aláírása), továbbá az szükséges, hogy az aláírást követően az Egyezmény hatálybalépése érdekében annak kötelező hatályát az Országgyűlés elismerje.

A 2. §-hoz

Az Egyezményt, annak az állampolgárok jogait és kötelezettségeit közvetlenül érintő jellegére tekintettel, mint törvényhozási tárgykörbe tartozó normát, törvénnyel szükséges kihirdetni.

A 3. §-hoz

Az egyezmény hiteles magyar nyelvű szövegét tartalmazza.

Az Egyezmény a fogalom-meghatározásokat követően (1. cikk) rögzíti, hogy hatálya azon jogszabályokra terjed ki, amelyek a társadalombiztosítási jogviszony alapján nyújtott öregségi és hozzátartozói nyugellátásokat szabályozzák (2. cikk). Az Egyezmény személyi hatálya (3. cikk) kiterjed mindazokra, akik az Egyezmény tárgyát képező jogszabályok hatálya alá tartoznak vagy tartoztak, valamint azon személyekre, akik jogaikat ilyen személyektől származtatják.

Az Egyezmény az egyenlő bánásmód alapelvén (4. cikk) nyugodva szabályozza az alkalmazandó jog egyértelmű meghatározását a másik ország területén való munkavégzés, illetve az azzal összefüggő tartózkodás esetében (főszabályként a foglalkoztatott személyre a munkavégzés helye szerinti jogszabályok vonatkoznak, az ez alóli kivételek pontos meghatározásával), továbbá a nyugdíjbiztosítás terén felmerülő kétoldalú koordinációs kérdéseket. Az Egyezmény garantálja az ellátások kifizetésének biztonságát (5. cikk) is, hiszen az ellátások a másik szerződő állam területén tartózkodó személyek számára is az ellátást folyósító állam területén tartózkodó személyekre vonatkozó feltételekkel azonos módon kerülnek folyósításra és azok nem csökkenhetők arra tekintettel, hogy a biztosított a másik ország területén tartózkodik az ellátásnyújtás során, ez a szabály az Egyezmény esetleges megszűnését követően is alkalmazásban marad (33. cikk).

Az Egyezmény szövegét megállapító tárgyalások során - általános szociális biztonsági szerződéses gyakorlatunknak megfelelően - a japán féllel olyan szöveg került kialakításra, amely elsősorban a két ország szociális biztonsági rendszerei koordinációjának a másik ország területén vállalt munkavégzéssel kapcsolatos elősegítését tűzi ki célul. Az Egyezmény hatálya nem terjed ki az egészségbiztosítás és a balesetbiztosítás, valamint a munkanélküli ellátások koordinációjára. Nem kerülnek koordinálásra továbbá Magyarország részéről a megváltozott munkaképességű személyek részére biztosított ellátások és a munkanélküli ellátások nemzeti szabályai sem, mert ezek az ellátások azokat a nemzeti törekvéseket szolgálják, amelyek a munkavállalóknak a nemzeti munkaerőpiacra való visszavezetését teszik lehetővé a nemzeti szabályozórendszerekben.

A másik ország területén való munkavégzéssel kapcsolatban az alkalmazandó jog szabályai között jelen Egyezmény az európai normáknak megfelelően - és más hatályos kétoldalú egyezményekhez hasonlóan - főszabályként (6. cikk) kimondja, hogy a munkavállaló (önálló vállalkozói tevékenységet folytató személy) biztosítási kötelezettsége annak a szerződő államnak a jogszabályaihoz igazodik, amelynek területén az illető személy a jövedelemszerző tevékenységet folytatja, akkor is, ha az érintett személy lakóhelye vagy a munkáltató székhelye a másik szerződő állam területén van. Az általános szabály alól kivételt képeznek (7‒9. cikk) többek között a másik szerződő fél területére kiküldött, közszolgálatban foglalkoztatott személyek, a munkaadó által a másik ország területére munkavégzés céljából kiküldött munkavállalók (önálló vállalkozói tevékenységet folytató személyek), a vízi, légi járműveken foglalkoztatottak biztosítására vonatkozó rendelkezések.

Az Egyezmény (7. cikk) részletes és körültekintő szabályozást tartalmaz a másik szerződő állam felségterületére kiküldött munkavállalók tekintetében. Az Egyezmény a főszabályként ötéves, de összesen hat évre meghosszabbítható kiküldtetés (és a kiküldő részes állam jogának) alkalmazhatóságát azon esetekre szűkíti le, amikor a kiküldtetés mellett a munkavállaló a munkavégzés helye szerinti országban nem létesít további munkaszerződést, illetve amikor a munkavégzés helye szerinti országban további munkaszerződést létesít valamely, a kiküldő munkáltatóval meghatározott jogi (gazdasági) kapcsolatban álló, a munkavégzés helye szerinti részes állam felségterületén székhellyel rendelkező jogalannyal. Az érintett rendelkezések pontosabb értelmezését külön jegyzékváltás segíti. A kiküldetés szabályait alkalmazni kell az önálló vállalkozói tevékenységet folytató személyekre is.

Az Egyezmény 10. cikke lehetőséget biztosít a részes államoknak arra, hogy meghatározott személyek (azok egyes csoportjai) tekintetében - ezen személyi kör érdekében - az Egyezmény előző cikkében szereplő szabályaitól eltérő, a részes állam jogszabályainak alkalmazandóságát állapítsák meg. Az Egyezmény 11. cikke a családtagok jogállásával kapcsolatos kérdéseket szabályoz, a 12. és 13. cikk az Egyezmény gyakorlati alkalmazásával összefüggő rendelkezéseket tartalmaz.

Az ellátásokra vonatkozó rendelkezések (14‒21. cikk) körében a nyugdíjbiztosítás speciális kérdései (biztosítási idők összeszámítása, az ellátások kiszámítása, és az egy évnél rövidebb biztosítási időszakok rendezése) szerepelnek. E rész legfontosabb szabályozási pontja, hogy a modern szociális biztonsági egyezményes elvek szerint az ellátások megállapítása arányosan (a pro rata temporis elv alapján) történik. Abban az esetben, ha a nyugellátásra való jogosultságot nem lehet megszerezni a kizárólag egyik szerződő államban megszerzett szolgálati idők alapján, lehetőség nyílik arra, hogy az egyes országok ellátást nyújtó teherviselői figyelembe vegyék a másik ország biztosítási rendszerében szerzett szolgálati időt is. Az Egyezmény alapján alkalmazandó nyugdíj megállapítási szabályok révén a magyar és a japán teherviselő intézmények az általuk alkalmazott jogszabályok szerint megszerzett szolgálati időket arányosítják a két országban megszerzett szolgálati idők összegéhez. Ezt az arányt ezt követően érvényesítik azon (elméleti) összeg tekintetében, amelyet akkor állapítanának meg, ha az összeszámított szolgálati időket kizárólag a saját területükön szerezte volna a biztosított.

Az Egyezmény végrehajtásához szükséges általános elveket igazgatási rendelkezéseket, részletszabályokat külön igazgatási megállapodás tartalmazza, amely meghatározza a Szerződő Államok hatóságai és teherviselői közötti együttműködés szabályait.

Az Egyezmény szabályozza az összekötő szervek kijelölésének előírását, a végrehajtás során elengedhetetlen igazgatási együttműködés elveit (22. cikk), továbbá előírásokat tartalmaz az illetékek és hitelesítési díjak vonatkozásában (23. cikk).

Az Egyezmény rögzíti a részes felek (érintett hatóságaik) egymás közötti, valamint az érintett személyekkel (ügyfelekkel) történő kapcsolattartás alapvető szabályait (24. cikk).

Az Egyezmény az adatvédelem vonatkozásában részletes, az információs önrendelkezési jogról és az információszabadságról szóló 2011. évi CXII. törvény rendelkezéseivel összhangban álló rendelkezéseket állapít meg (25. cikk). A személyes adatok kezelésének megfelelő ellenőrzése vonatkozásában a felek külön szóbeli jegyzékváltásban tájékoztatják egymást.

Az Egyezmény 26. cikke rendelkezik az Egyezménnyel összefüggésben benyújtott kérelmek, jogorvoslati kérelmek és nyilatkozat benyújtásával összefüggő garanciális szabályokról.

Az Egyezmény az ellátások kifizetésével kapcsolatos szabályokat tartalmaz (27. cikk), rögzíti a vitás kérdések rendezésének (28. cikk) és az Egyezmény értelmezésének (29. cikk) elveit.

Az átmeneti és záró rendelkezésekben (30‒33. cikkek) elsődlegesen a hatálybalépés és az időbeli hatály, továbbá Magyarország Európai Uniós kötelezettségeinek rögzítése szerepelnek.

Az Egyezményben alkalmazott szociális biztonsági koordinációs rendelkezések teljes mértékben összhangban vannak az Unió joga szerinti szabályozás elveivel, és az Európai Unió Bírósága által C-55/00. sz. Gottardo ügyben hozott ítéletében foglaltakkal. Az Egyezmény ún. EU klauzula révén kimondja, hogy az Egyezmény nem befolyásolja azokat a kötelezettségeket, amelyek Magyarország Európai Uniós tagságából fakadnak. A fenti cikk Egyezményben való megjelenítésével Magyarország eleget tesz a szociális biztonsági rendszerek koordinálásáról szóló, 2004. április 29-i 883/2004/EK európai parlamenti és tanácsi rendelet 72. cikke a) pontja alapján az igazgatási bizottság által elfogadott, Pl. ajánlásban foglaltaknak.

Az Egyezmény aláírásával összefüggésben a japán nyugdíjrendszerben 2015. október 1-jétől bekövetkező változásokat külön jegyzékváltás rögzíti.

A 4. §-hoz

A törvény a kihirdetését követő napon lép hatályba, azzal a kivétellel, hogy a 3. §, azaz az Egyezmény a mindkét ország törvényhozó testületének döntését követően a kötelező hatály elismeréséről (megerősítésről) szóló utolsó értesítés megküldésének hónapját követő hónap első napján lép hatályba. A lefolytatott szükséges belső eljárásról a Szerződő Felek írásban, diplomáciai úton értesítik egymást.