2013. évi CXXVI. törvény indokolása

egyes törvények távszerencsejáték-szervezéssel összefüggő módosításáról

-----STARTING---POINT---ALTALANOS--- 

A törvény a távszerencsejáték-szervezési tevékenységet nem-liberalizált modellben szabályozza, amely alapján az állami szerencsejáték-szervező és a törvényben meghatározott állami szervezői kör „alanyi jogon”, az egyéb szervezők pedig koncessziós pályázat és koncessziós szerződés esetén jogosultak e tevékenység végzésére. A távszerencsejáték-szervezés fogalma tág értelmezési tartományt fed le: a szervező választása szerint távszerencsejáték keretében sportfogadás, kártyajáték és a kaszinójáték is szervezhető. A törvény a távszerencsejáték kifejezés alkalmazásával a játékfajta technológia-független jellegét fejezi ki, így távszerencsejáték körébe tartozik az internetes forma („online szerencsejáték”) mellett egyéb, hírközlési eszköz és rendszer útján végzett szervezés is. A törvény a legális távszerencsejáték-szervezés törvényi feltételei mellett az illegális szervezők elleni fellépés egyik hatékony eszközét, az internetes blokkolás szabályait is tartalmazza.

-----STARTING---POINT---RESZLETES---

Az 1-2. §-hoz

A törvény a szerencsejáték szervezéséről szóló 1991. évi XXXIV. törvény (a továbbiakban: Szjtv.) 2011 októberében elfogadott távszerencsejáték-szervezéssel kapcsolatos rendelkezéseitől eltérően a távszerencsejáték-szervezést az Szjtv. 3. §-a szerint végezhető tevékenységként szabályozza.

A 3. §-hoz

A törvény az Szjtv. hatályos 29/C. §-a szerinti rendelkezésekkel kapcsolatos 2011/493/HU, 2011/515/HU műszaki notifikációs eljárásokban az Európai Bizottság Szolgálatai által feltett kérdésekre, valamint az SWD(2012) 345 final és COM(2012) 596 final szám alatt 2012. október 23-án megjelent, online szabályozási keretet jelentő közleményben és munkaanyagban foglaltakra is figyelemmel a távszerencsejáték-szervezésre felülvizsgált normaszöveggel, önálló Távszerencsejáték cím alatt állapítja meg a törvényi szintű rendelkezéseket.

A 29/C. § a távszerencsejáték-szervezés definícióját tartalmazza, mely szerint távszerencsejáték keretében sportfogadást, kártyajátékot, kaszinójátékot lehet szervezni. A 29/D. §-a alapján a távszerencsejáték-szervezőnek általános személyi feltételként legalább 200 millió forintos jegyzett tőkével kell rendelkeznie.

A 29/E. § a távszerencsejáték-szervezés koncessziós szerződéssel végzett változatára tartalmaz speciális rendelkezéseket. Eszerint a koncessziós díjat - a játékkaszinókra 2013-tól a játékkaszinókra bevezetett rendszerhez hasonlóan - az éves költségvetési törvényben kell meghatározni a tárgyévi gazdasági környezet figyelembe vételével. A díjminimumot meghaladó koncessziós díjat évente a KSH fogyasztói árindex figyelembe vételével valorizálni kell. A koncessziós díjfizetési kötelezettséget a tárgyév február 15-ig kell teljesíteni. A koncesszió időtartalma a távszerencsejáték engedély érvényességi idejével összhangban legfeljebb 5 év. A törvény szerint az EGT-n kívüli székhellyel rendelkező koncesszióba vevő másodlagos adattároló szervert köteles elhelyezni Magyarországon és ahhoz a hatékony felügyelet érdekében folyamatos hozzáférést kell biztosítani az állami adóhatóság részére. Az EGT-n belüli székhellyel rendelkező koncesszióba vevő részére a másodlagos adattároló szerver elhelyezése csak lehetőség, ezt a megoldást a törvény 25%-os szerencsejáték felügyeleti díj kedvezménnyel ösztönzi.

Az Szjtv. 29/F. § (1) bekezdése alapján az engedély iránti kérelemben egy vagy több játéktípus is megjelölhető. Az engedély iránti kérelmet az állami adóhatósághoz kell előterjeszteni, az Szjtv.-ben és felhatalmazása alapján kiadott rendeletben meghatározottaknak megfelelően. Az Szjtv. módosított 37. §-a a távszerencsejátékkal kapcsolatos alapvető műszaki-informatikai definíciók körében tartalmazza a távszerencsejáték műszaki-informatikai berendezés (remote gambling equipment) és a másodlagos adattároló szerver meghatározását. Az Szjtv. 29/F. § (2) és (3) bekezdése alapján a műszaki-informatikai berendezés megfelelését a hatályos, távközlési eszköz és rendszer útján szervezett szerencsejátékokra irányadó rendelkezéseknek megfelelően kell igazolni és ezt a megfelelést az állami adóhatóság az engedélyezési eljárás során és a működési felügyelet körében is ellenőrizheti, a szervező hozzájárulása esetén a szervező részére a távszerencsejátékkal összefüggésben műszaki-informatikai szolgáltatást nyújtó személy nyilatkozatása útján is.

Az Szjtv. 29/G. §-a alapján a szervező szerverhez folyamatos távoli hozzáférést köteles biztosítani az adóhatóság részére. A szervert Magyarországon kell elhelyezni.

Az Szjtv. 29/H. § alapján a szervező elvégzi a pénzmosás és a terrorizmus finanszírozása megelőzéséről és megakadályozásáról szóló törvényben meghatározott ügyfél-átvilágítási intézkedéseket és a játékost nyilvántartásba veszi. A törvény pénzmosás-gyanús helyzetek előzetes kizárása érdekében kimondja, hogy játékosként csak természetes személyek regisztrálhatók és egy játékosnak egy szerevezőnél egy játékosi egyenlege lehet. Játékos-védelmi okból a 18 éven aluli, illetve a kétséges életkorú személyek nem regisztrálhatók. Az Szjtv. 29/H. § (5) bekezdése a 37. § 29. pontjában definiált játékosi egyenleg vezetésének alapvető szabályait tartalmazza (egyenleg nyitása, megszüntetése, vezetése felfüggesztés időszaka alatt).

Az Szjtv. 29/I. §-a távszerencsejáték-specifikus játékos-védelmi, fogyasztóvédelmi előírásokat tartalmaz, ennek keretében meghatározza a szervező honlapján magyar nyelven feltüntetendő minimum tartalmat (játék feltételei, szabályai, játékosi egyenleg vezetésének szabályai, játékosi panaszok kezelése, szervező elérhetősége az előző kérdésekkel kapcsolatban, 18 éven aluliak tilalmára és a szerencsejáték szenvedélyre figyelmeztetés, a magyar szerencsejáték felügyeleti hatóság játékosi panaszokkal és felügyeleti kérdésekkel kapcsolatos elérhetősége, legalább egy magyarországi szerencsejáték függőséggel foglalkozó szervezet elérhetősége, a távszerencsejáték engedély meglétére, érvényességére, esetleges felfüggesztésére utalás). A törvény közvetlen játékos-védelmi szabályként előírja továbbá, hogy a játékos részére az önkizárás és az önkorlátozás lehetőségét biztosítani kell a játék során.

Az Szjtv. 29/J. §-a az állami adóhatóság honlapi közzétételi kötelezettségeit szabályozza a játékosok védelme és a jogkövető szervezői magatartások ösztönzése érdekében. Ennek keretében a NAV napi frissítéssel közzéteszi az engedéllyel rendelkező szervezők törvényben meghatározott adatait (így különösen az engedély felfüggesztésének tényét és időtartamát), az állami adóhatóság elektronikus, postai és telefonos elérhetőségét távszerencsejáték panaszok, felügyeleti eljárások ügyében, valamint legalább egy szerencsejáték függőséggel foglalkozó szervezet adatait.

Az Szjtv. 29/K. §-a alapján a távszerencsejáték-szervező kéthetente köteles adatszolgáltatást teljesíteni az állami adóhatósághoz e tevékenység hatékony hatósági felügyeletének biztosítása érdekében elektronikus úton vagy adathordozó eszköz segítségével. A törvény a hatályos szövegváltozathoz képest egyértelmű, 6 éves adatmegőrzési időszakot ír elő.

Az Szjtv. 29/L. §-a az állami adóhatóság részére felhatalmazást ad a koncesszió keretében végzett távszerencsejáték-szervezés esetén tárcaegyezmény kötésére más EGT állam vagy egyéb állam felügyeleti hatóságával. Az egyezmény célja egyrészt a konkrét szervezőkkel kapcsolatos felügyeleti tevékenységhez kapcsolódó együttműködés, adatcsere, másrészt a konkrét szervezőre vonatkozó felügyeleti tevékenységgel párhuzamos, vagy attól független tapasztalatcsere keretének biztosítása. A tárcaegyezményben a felek az adatok körét, felhasználását a részes felek adatvédelmi és egyéb jogszabályainak megfelelően rendezik, a tárcaegyezmény természetesen nem tartalmazhat normatív szabályozás körébe tartozó, általános rendelkezést.

A 4. és a 11. §-hoz

A törvény a távszerencsejáték-szervező játékadó fizetési kötelezettségével kapcsolatban kétheti gyakoriságú játékadó fizetési és bevallási kötelezettséget ír elő. Ehhez kapcsolódóan az adózás rendjéről szóló 2003. évi XCII. törvény (Art.) 2. mellékletét is módosítani szükséges a törvény 11. §-a és 1. melléklete szerinti tartalommal.

Az 5. §-hoz

A törvény az Szjtv. 36/C. §-át és 36/D. §-át módosító rendelkezései a távszerencsejáték-szervező szerencsejáték felügyeleti díjfizetési kötelezettségét szabályozzák. Eszerint a szervező tiszta játékbevétel alapú felügyeleti díjat fizet negyedévi gyakorisággal. A díj mértéke a tiszta játékbevétel 2,5%-a, legalább 100 ezer és legfeljebb 50 millió forint.

A 6. §-hoz

A törvény Szjtv. új 36/G-36/J. §-ait beiktató rendelkezése az illegális szerencsejáték szervezéshez kapcsolódó elektronikus adat ideiglenes hozzáférhetetlenné tételének (internetes blokkolás) alapvető rendelkezéseit tartalmazza. Az internetes blokkolás olyan közigazgatási jogi eszköz, amelynek alkalmazását az állami adóhatóság határozott időtartamra, 90 napra rendeli el tiltott szerencsejáték szervezés (Szjtv. 37. § 14. pontja) esetén. A tiltott szerencsejáték szervezéssel érintett elektronikus adat blokkolását az elektronikus hírközlési szolgáltatók kötelesek végrehajtani, e kötelezettség elmulasztása esetén az állami adóhatóság az elektronikus hírközlési szolgáltatót 100 ezer forinttól 500 ezer forintig terjedő bírsággal sújthatja. Az internetes blokkolás a határozott idő lejártát követően ismételten is elrendelhető, de e közigazgatási jogi eszköz alkalmazását meg kell szüntetni, ha az elrendelés oka megszűnt vagy az elektronikus adattal kapcsolatos büntetőjogi kényszerintézkedés, vagy intézkedés elrendelése vagy végrehajtása folyamatban van. Az internetes blokkolás további törvényi szintű szabályait a törvény 14. §-a tartalmazza.

A 7. §-hoz

A törvény az Szjtv. 37. § 2.1. pontját módosító rendelkezése a távszerencsejáték adó alapjának meghatározását pontosítja, ebben a körben a tárgyhónapról a tárgyidőszak meghatározásra való átéréssel az adóalap meghatározása bármilyen játékadó bevallási és fizetési gyakorisággal összeegyeztethető lesz.

Az Európai Bizottság 2013185/HU sz. műszaki notifikációs eljárásban tett megjegyzése megfontolása alapján egyértelművé teszi a kaszinójáték és a kártyajáték földi (offline) és távszerencsejáték (online) formája közötti különbséget, amely a földi (offline) fogalom megfelelő alkalmazásával lett volna ugyanezen tartalommal levezethető. E módosítással a földi és online fogalom egyértelmű, további értelmezést nem igénylő formája szerepel a módosítás szövegében.

Az Szjtv. 37. § 27-29. pontjait megállapító rendelkezések a távszerencsejáték szervezés alapvető műszaki informatikai elemeit, illetve a játékosi egyenleg fogalmát definiálják. Lásd részletesebben a 3. §-ra vonatkozó indokolást.

A 8. §-hoz

Az Szjtv. 13. § (3) bekezdését érintő módosítás a Pmt.-t sértő cselekmény esetén a Pmt. hatálya alá vont távszerencsejáték szervezés esetén is biztosítja az állami adóhatóság részére az Szjtv. szerinti szankciók alkalmazását.

Az Szjtv. 41. §-át módosító rendelkezés az Szjtv. notifikációs záradékát aktualizálja a törvény szerinti rendelkezések 98/34/EK irányelv szerinti bejelentésére tekintettel.

A 9. §-hoz

A törvény hatályon kívül helyezi az Szjtv. 1. § (5a) bekezdése szerinti, internetes blokkolásra és a pénzügyi blokkolásra vonatkozó, terminológiailag pontatlan rendelkezéseket. A törvény a játékosi egyenlegre vonatkozó új rendelkezésre tekintettel hatályon kívül helyezi a nem definiált fogalmakat tartalmazó 1. § (5b) bekezdésében a fizetési rendszerrel kapcsolatos hatályos rendelkezést. Az Szjtv. 7/A. § (4) bekezdésének módosítása biztosítja a távszerencsejáték szervezés esetén a hatályos 3 hónapos helyett a 2 hónapos ügyintézési határidőt.

A 10. §-hoz

A törvény a játékosi szinten - a nemzetközi példákhoz hasonlóan - a jogszerűen szervezett távszerencsejátékból származó jövedelem adómentességére vonatkozó rendelkezést tartalmaz az Szja-tv. módosításával.

A 11. §-hoz

Lásd a 4. § indokolását.

A 12. §-hoz

A törvény 3. §-ához, ezen belül az Szjtv. 29/D. § (1) bekezdéséhez kapcsolódóan a törvény a 2013. évi központi költségvetési törvény módosítására tartalmaz rendelkezést, amellyel a 2013-as tárgyévre koncessziós díjminimumot határoz meg.

A 13. §-hoz

A törvény Pmt.-t módosító rendelkezései a távszerencsejáték szervezést a Pmt. hatálya alá vonják, és ezzel összefüggésben az üzleti kapcsolat meghatározása körében speciális, a távszerencsejátékra alkalmazandó szabályt is megállapítanak.

A 14. §-hoz

E rendelkezések célja az elektronikus hírközlésről szóló 2003. évi C. törvény és az egyes büntető tárgyú törvények módosításáról szóló 2013. évi LXXVIII. törvény összhangjának biztosítása. E módosítások alapján az elektronikus adat közigazgatási ideiglenes hozzáférhetetlenné tétele folyamatában a normaszöveg alapján jogértelmezés nélkül is egyértelművé válik, hogy az NMHH e folyamatban műszaki segítő szolgáltatást nyújt az elrendelő hatóságnak (állami adóhatóságnak) és a kötelezettség végrehajtásával érintett elektronikus hírközlési szolgáltatóknak.

-----STARTING---POINT---VEGE---

A 15. §-hoz

A törvény főszabályként a kihirdetést követő 15. napon lép hatályba. A módosítás ezen kívül a kötelező büntetőjogi ideiglenes és végleges hozzáférhetetlenné tétel alkalmazásának 2013. július 1-ről 2014. január l-re halasztása - miatt a közigazgatási ideiglenes hozzáférhetetlenné tétel hatálybalépését is 2014. január 1-jét követő időpontra 2014. január 2-ára halasztja.

A 16. §-hoz

A törvény az Szjtv. 41. §-ában található notifikációs záradék aktualizálása mellett a 98/34/EK irányelvvel kapcsolatos műszaki notifikációs kötelezettségre tekintettel önálló notifikációs záradékot is tartalmaz.