2000. évi LXXII. törvény indokolása

a munkavállalóknak a munkahelyi levegőszennyeződés, a zaj és rezgés által okozott foglalkozási veszélyek elleni védelméről szóló, a nemzetközi munkaügyi konferencia 1977. évi 63. ülésszakán elfogadott 148. számú Egyezmény kihirdetéséről

Indokolás

A Nemzetközi Munkaügyi Szervezet munkaegészséget, munkabiztonságot, valamint a baleseti kártérítést érintő egyezményei közül az 1977. június 20-án elfogadott 148. számú Egyezmény fogalmazza meg a gazdaság valamennyi ágazatára kiterjedően a légszennyezés, a zaj és a rezgés által a munkahelyen kiváltott foglalkozási kockázatok csökkentésének kötelezettségét.

Az Egyezmény rendelkezései értelmében a tagállamok kötelesek meghatározni azokat a határértékeket, amelyek mellett a munkavégzés még egészségkárosodás nélkül folytatható. A munkaadó köteles betartani a biztonsági előírásokat és tájékoztatni a munkavállalókat az egészségkárosodás megelőzésének módjáról, a munkavédelmi szabályokról, valamint egyéni védőeszközt biztosítani a veszélyeztetett munkavállalóinak. Az előzetes orvosi alkalmassági vizsgálat mellett munkavállalók egészségi állapotát rendszeresen felül kell vizsgálni. Az Egyezmény rendelkezéseinek végrehajtása során az állam köteles együttműködni a munkavállalói és a munkaadói szervezetekkel.

Magyarország az Egyezményt a 45/1993. (VI. 11.) OGY határozattal erősítette meg. A Magyar Köztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1994. január 4. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1995. január 4. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése alapján a nemzetközi szerződést törvénnyel kell kihirdetni.