1992. évi XI. törvény indokolása

az 1963. és 1989. között elkövetett egyes állam- és közrend elleni bűncselekmények miatt történt elítélések semmissé nyilvánításáról

-----STARTING---POINT---ALTALANOS--- 

Az Országgyűlés az 1945 és 1963 közötti időszak törvénysértéseinek orvoslására megalkotta az 1989. évi XXXVI. törvény és az 1990. évi XXVI. törvényt.

Az 1963-tól eltelt huszonhat év alatt nagy számban fordultak elő olyan elítélések, amelyek az emberi jogokkal ellentétes normákon alapultak, vagy olyan torzult ítélkezési gyakorlat eredményeként születtek, amely ellentétes volt mind az akkor hatályos Alkotmányban foglalt, mind a nemzetközileg általánosan elismert jogelvekkel.

Az 1989. évi XXV. törvény - a Btk.-nak az állam elleni bűncselekményekről szóló X. fejezetében és a közrend elleni bűncselekményeket tartalmazó XVI. fejezetében - végrehajtotta azokat a nélkülözhetetlen változtatásokat, amelyek a jogállamiság megteremtése érdekében szükségesek voltak.

Az állampolgári jogok kiszélesedésével nyilvánvalóvá vált, hogy a büntetőjognak ki kell vonulnia az életviszonyok számos olyan területéről, amely eddig a szabályozási körébe tartozott. A törvény ma az olyan cselekményeket rendeli büntetni, amelyek az Alkotmányban megfogalmazott vagy az azon alapuló intézményrendszer és társadalmi viszonyok ellen irányulnak.

E törvény szelleméből következik az az igény, hogy azon személyek esetében, akiket pusztán az alapvető emberi jogok gyakorlása vagy e célok megvalósítása érdekében kifejtett magatartásuk miatt ítéltek el, törvényi lehetőség nyíljon az őket sújtó ítéletek semmissé nyilvánítására. Ezt a célt szolgálja az 1963 és 1989 között elkövetett egyes állam és közrend elleni bűncselekmények miatt történt elítélések semmissé nyilvánításáról szóló törvényjavaslat (a továbbiakban: Javaslat).

-----STARTING---POINT---RESZLETES---

Az 1. §-hoz

Az 1990. évi XXVI. törvény az 1945. január 1-jétől 1963. április 4-ig terjedő időszakra, míg a Javaslat az 1963. április 5. és 1989. október 15. közötti elítélésekre vonatkozik.

Az 1. § állapítja meg azokat a bűncselekményeket, amelyek miatti elítélések kapcsán a semmissé nyilvánítási eljárás megindítható. E bűncselekmény-csoport olyan állam elleni, rendészeti, köznyugalom elleni bűncselekményeket tartalmaz, amelyek miatti elítélések alapja pusztán a Polgári és Politikai Jogok Nemzetközi Egyezségokmányában foglalt alapjogok - szabad mozgás és a tartózkodási hely szabad megválasztása, a békés gyülekezés, a másokkal való szabad társulás - gyakorlása, vagy az ebben megfogalmazott célok és elvek megvalósítása volt. (Az Egyesült Nemzetek Közgyűlése XXI. ülésszakán, 1966. december 16-án elfogadott Polgári és Politikai Jogok Egyezségokmánya kihirdetéséről az 1976. évi 8. törvényerejű rendelet szól.)

A semmissé nyilvánítási eljárásban az elkövetési magatartás megítélésénél figyelemmel kell lenni arra, hogy bizonyos jogok gyakorlása csak meghatározott törvényi korlátozások mellett lehetséges; pl. a békés gyülekezés jogát, a szabad társulást olyan korlátozásoknak lehet alávetni, amelyek egy demokratikus társadalomban az állam biztonsága, a közbiztonság, a közrend, a közegészség, a közerkölcs vagy mások jogai és szabadsága érdekében szükségesek. Korlátozásnak vethető alá a szabad véleménynyilvánítás joga is, de ebben az esetben a korlátozás jellegét az Egyezségokmány 19. cikkelye tartalmazza. A tiltott határátlépés esetében a szabad mozgást, a tartózkodási hely szabad megválasztásának a jogát az állam biztonságának, a közrendnek a védelme érdekében törvényileg korlátozni lehet, így tehát e jog gyakorlását nem lehet törvényesnek tekinteni, ha fegyveresen vagy légi járműnek a jogellenes külföldre vitele útján követték el.

A hatályos Btk. is eligazít a Javaslat 1. §-ában felsorolt bűncselekmények megítélésénél - így az alkotmányos rend erőszakos megváltoztatása (Btk. 139. §), az alkotmányos rend elleni szervezkedés (Btk. 139/A. §), lázadás (Btk. 140. §), közösség elleni izgatás (Btk. 269. §) című tényállások - mivel a jelenlegi szabályozás az alapjogok gyakorlása szempontjából csak olyan korlátokat állít fel, amelyeket az Egyezségokmány is méltányolható megszorításként rögzít.

A 2. §-hoz

A Javaslat 2. §-a szabályozza az 1. §-ban felsorolt bűncselekményekkel halmazatban elkövetett más bűncselekmények miatti elítélések semmissé nyilvánítását. A halmazati büntetés egészét akkor kell semmissé nyilvánítani, ha az 1 §-ban írt alapbűncselekménnyel szoros összefüggésben történt az elkövetés. A kapcsolódó cselekmény vonatkozásában akkor egyértelmű a szoros összefüggés, ha az az alapcselekmény sikerének előmozdítása érdekében történt. A semmissé nyilvánításhoz a szoros összefüggés megállapítása mellett feltétel, hogy az alapcselekmény büntetési tételénél a törvény ne fenyegesse súlyosabban a kapcsolódó bűncselekményt.

A (2) bekezdés rendelkezik a rész-semmisség megállapításáról. Ebben az esetben a kiindulást a halmazati büntetés alapját képező egyes bűncselekmények büntetési tételeinek nagysága és aránya képezi. A semmisség mértékének megállapításánál ez az elsődleges szempont, de nem hagyhatók figyelmen kívül a különböző bűncselekmények elkövetésekor, illetve a büntetés kiszabásakor jelentőséggel bíró egyéb körülmények sem, mint pl. a többszörös minősülés, az elkövetés tartama, a visszaesés különböző fajtái stb.

A (3) bekezdés szintén a rész-semmisség megállapításáról rendelkezik, de arra az esetre, ha az elítélt a büntetését még nem töltötte le. Ilyenkor az 1. § alá tartozó bűncselekmény miatti elítélés semmissé nyilvánításán túl, a bíróság a semmissé nyilvánítással nem érintett bűncselekmény(ek) vonatkozásában tárgyaláson - a tényállás, a bűnösségi körülmények, a minősítés érintetlenül hagyása mellett - új büntetést szab ki.

A 3. §-hoz

A Javaslat mind a halmazati, mind az összbüntetés esetén azonos szabályok alapján kívánja megállapítani a semmisséget úgy, hogy mindkét esetben az egyes cselekmények törvényi fenyegetettségét tekinti kiindulási alapnak.

Amennyiben az összbüntetés alapjául szolgáló bármely ítéletben összbüntetést szabtak ki, úgy a 2. §-ban foglaltak az irányadók, az összbüntetés ezen esetében is figyelemmel kell lenni arra, hogy az elítélt a büntetését letöltötte-e vagy sem. Amennyiben nem, úgy a semmissé nyilvánítással nem érintett ítéletek kapcsán új összbüntetési eljárásban kell ítéletet hozni.

Mind az összbüntetési ítélet, mind a halmazatban elkövetett bűncselekmények miatti ítélet vonatkozásában megállapított rész-semmisség esetén az eredeti elítéléshez fűződő hátrányos jogkövetkezmények az új büntetéshez igazodnak.

A 4. §-hoz

A Javaslat 1. §-ában meghatározott elítélések semmissé nyilvánítása nem következik be a törvény erejénél fogva, csak a semmissé nyilvánítási eljárás eredményeként. A semmissé nyilvánítási eljárás lefolytatására a Be. 356. §-ában foglalt szabályok az irányadók. Az eljárás kezdeményezésének, valamint a bíróság határozata elleni fellebbezésnek a jogával az elítélt hozzátartozóját is felruházza a Javaslat. A hozzátartozó erkölcsileg is érdekelt lehet az eljárás kezdeményezésében, és az esetleges anyagi jóvátétel szempontjából mint tényleges jogosult is szerepelhet. A semmissé nyilvánított eljárás során ahhoz fűződik érdek, hogy a semmisség kérdéséről a bíróság érdemben döntsön: kimondja a semmisséget (rész-semmisséget) vagy elutasítsa az indítványt. Az eljárást megindító ügyészi indítvány visszavonása esetén nem indokolt tehát, hogy a bíróság az eljárást megszüntesse.

Az 5. §-hoz

A Javaslat 1. §-ában meghatározott időhatáron belül elkövetett és az ott felsorolt olyan politikai vagy más bűncselekmények miatti elítélések semmissé nyilvánítása, amelyeket az 1989. évi XXXVI. törvény hatálya alá eső bűncselekményekkel kapcsolatban követtek el, nem a Javaslat 4. §-ában meghatározott eljárás keretében történik, hanem az 1989. évi XXXVI. törvény 3. §-ában foglaltak szerint.

-----STARTING---POINT---VEGE---

A 6. §-hoz

A Javaslat kiemelkedő társadalmi jelentőségére tekintettel indokolt, hogy a rendelkezései a törvény kihirdetésének napján hatályba lépjenek.