2007. évi XIX. törvény indokolása

egyes munkaügyi tárgyú és más kapcsolódó törvények módosításáról

-----STARTING---POINT---ALTALANOS--- 

A törvény egyik fő célkitűzése, hogy erősítse a munkavállalóknak a munkaviszonyra épülő jogait, fokozottan segítse elő bérbiztonságukat. A törvény ennek érdekében öt törvény módosítását tartalmazza: a Bérgarancia Alapról szóló 1994. évi LXVI. törvény (a továbbiakban: Bgtv.), a Munka Törvénykönyvéről szóló 1992. évi XXII. törvény (a továbbiakban: Mt.), a munkaügyi ellenőrzésről szóló 1996. évi LXXV. törvény (a továbbiakban: Met.), a csődeljárásról és a felszámolási eljárásról szóló 1991. évi XLIX. törvény (a továbbiakban: Cstv.), továbbá az illetékekről szóló 1990. évi XCIII. törvény (a továbbiakban: Itv.) módosítását.

A Bgtv. módosításával kapcsolatban a törvény több olyan pontosító szabályt tartalmaz, amely a garanciából eddig eljárási okok miatt nem részesülő munkavállalók jogainak érvényesülését segíti elő. Egyértelműen kerül továbbá meghatározásra az egy munkavállaló után igénybe vehető támogatás mértéke, összhangban a garanciaintézmény szociális rendeltetésével. Ezen túlmenően a törvény több olyan szabály koherens egységét teremti meg, mely a felszámolót jogszerű eljárás lefolytatására ösztönzi a munkabérnek a Munkaerőpiaci Alap bérgarancia alaprészéből történő megigénylése és a munkavállalók részére történő kifizetése tekintetében.

A törvény további célja, hogy egyes munkajogi szabályokat - különös tekintettel a munkaerő-kölcsönzés 2006. január 1-jétől hatályos szabályaira - pontosítson, a jogalkalmazási gyakorlat számára egyértelművé tegyen. A személyi jövedelemadóról szóló 1995. évi CXVII. törvény (a továbbiakban: Szja-törvény) módosításának célja az, hogy az abban használt munkajogi fogalmak pontosításával a munkaerő-kölcsönzés, mint speciális munkaviszony során adott természetbeni juttatások adómentessége is egyenlően legyen biztosított az egyéb, e körbe nem tartozó munkaviszonyok során adott ilyen juttatásokéval. A munkaerő-kölcsönzéssel kapcsolatban továbbá a postáról szóló 2003. évi CI. törvény (a továbbiakban: Pt.) módosítása alapján egyértelművé válik a gyakorlat számára a saját kézbesítés és a postai szolgáltatás fogalmának elkülönítése, különös tekintettel a munkaerő-kölcsönzéssel megvalósított kézbesítésre.

Emellett a törvény szolgálja egy, a szabadság kiadását érintő alkotmánybírósági határozat miatt szükségessé vált jogalkotási feladat elvégzését is.

-----STARTING---POINT---RESZLETES---

Az 1. §-hoz

A törvényben szereplő módosítás szövegszerű változást nem jelent, csupán a gyakorlat számára egyértelműsíti, hogy a „kollektív szerződésben meghatározott” feltétel mind a jóléti célú ingatlanokra, mind az ilyen pénzeszközökre vonatkozik. Ennek érdekében a)-b) pontra tagolja a rendelkezés szövegét.

A 2. §-hoz

A szabadságra jogosító időtartamok között figyelembe kell venni a gyermek gondozása, ápolása céljából kapott fizetés nélküli szabadság első évét is. A törvény ezzel kapcsolatosan pontosító szabályt tartalmaz, mely a törvényhely tartalmát hozzáigazítja a gyermekgondozási ellátások 2006. január 1-jén megváltozott feltételeinek megfelelően megfogalmazott, a munkavállalót e címen megillető fizetés nélküli szabadságról szóló Mt. 138. § (5) bekezdéshez.

A 3. §-hoz

Az Alkotmánybíróság megállapította, hogy alkotmányellenes a szabadság kiadásának a tárgyévet követő év június 30-ig, kollektív szerződés rendelkezése esetén december 31-ig a munkáltató gazdasági érdekére hivatkozással való eltolására lehetőséget adó szabály, mivel „nem ismerhető fel olyan alkotmányos alapjog, érték vagy cél, amely megalapozná a pihenéshez való alkotmányos alapjog korlátozás elkerülhetetlenségének megállapítását. Ezt önmagában a „kivételesen fontos gazdasági érdek” (...) illetve a korlátozásnak (...) szempontjait nem tartalmazó rendelkezés nem alkalmas alátámasztani” [74/2006. (XII. 15.) AB határozat]. Ezzel az Alkotmánybíróság a jogkorlátozásra vonatkozó szükségesség és arányosság követelményének érvényesítését szorgalmazta. A megsemmisített rendelkezés - AB döntés elveinek megfelelő - pótlására 2007. március 31-i határidő állt rendelkezésre.

Az országos munkavállalói érdekképviseletek javaslatait tükrözi az a módosítás, mely lehetővé teszi, hogy a munkavállaló a rendelkezésébe tartozó, alapszabadság egynegyedének megfelelő szabadság terhére három napot ne 15 napos előzetes bejelentési kötelezettség mellett, hanem - ha valamilyen méltánylást érdemlő ok, pl. családi, egészségügyi, a munkavállaló valamely tulajdonát érintő, sürgős intézkedést igénylő esemény merül fel - azonnali bejelentés mellett vegyen igénybe.

A módosítás az Alkotmánybíróság szabadság kiadásával kapcsolatos határozatában megfogalmazott kívánalmaknak megfelelő jogalkotás érdekében külön szabállyal egyértelműen rögzíti, hogy a különlegesen fontos gazdasági érdekre, illetve működési körét közvetlenül és súlyosan érintő okra való hivatkozással nem lehet visszaélni.

Ha ugyanis az ilyen indok miatt bekövetkező helyzetet az év hátralévő részében munkaszervezési megoldásokkal a munkáltató még orvosolhatja, tehát a szabadság tárgyévben kiadására még lehetősége nyílna, nem jár el rendeltetésszerűen, ha a szabadságot nem adja ki. Különösen indokolt az április 1-jei hatálybaléptetés miatt e szabály megfogalmazása, mivel ez elősegíti, hogy az új szabályokkal összefüggésben a 2007-es átmeneti évben szeptember 1-jéig rendeltetésszerűen kerüljön sor a 2006-ról maradt szabadságok kiadására.

A fentiek alapján a törvényben megfogalmazott új szabályok egyik eleme, hogy a következő évre való átvitel nem a teljes szabadságra terjed ki. Hangsúlyozandó, hogy a módosított szabály alapján legfeljebb a rendes szabadság egynegyede adható ki - kivételes gazdasági érdek fennállása esetén is - az esedékesség évét követően, és erre a mértékre korlátozódik a kollektív szerződésnek biztosított szabályozási felhatalmazás is. A kollektív szerződéses eltérés lehetőségét arra tekintettel indokolt továbbra is fenntartani, mivel ilyen tartalmú szabályozás a kollektív szerződés hatálya alá tartozó dolgozóknak több mint felét jelenleg is érinti mind a vállalkozási, mind a közszférában.

A szabályozás szigorít a határidőkön is: törvény alapján június 30. helyett március 31-ig, kollektív szerződés rendelkezése esetén december 31. helyett június 30-ig lehet meghosszabbítani a kiadás határidejét. Tekintve, hogy a tárgyévet követően kiadható szabadság mértéke csökkent, nem indokolt a korábbi, meglehetősen hosszú határidő fenntartása sem. Az új szabályok szerint - még kollektív szerződéses megállapodás esetén is - az év második felében már az esedékesség évére járó szabadság kiadásáról kell a munkáltatónak gondoskodnia.

A szabályozás további eleme a tárgyévet követően kiadásra alapot adó kivételes gazdasági érdek pontos definiálása. A munkáltatónál jelentkezhetnek olyan körülmények, melyek lehetetlenné teszik a szabadság esedékesség évében történő kiadását (kár elhárítása stb.). A kivételes gazdasági érdeket megalapozó körülménynek a munkaszervezéstől függetlennek kell lennie, ami azt jelenti, hogy a munkáltató nem élhet az esedékesség évét követő évben való kiadás eszközével - a várható munkamennyiségre és a rendelkezésre álló létszámra tekintettel - előre megtervezett módon, hanem csak kivételesen. Ugyanakkor ez nem jelenti azt, hogy a szabadság kiadásának elhalasztása a munkáltató által jogszerűen igénybe vehető végső eszköz lenne, ez csak egyike - pl. a munkaidő-beosztás megváltoztatása, munkaerő-felvétel, munkaerő-kölcsönzés igénybevétele mellett, azokkal egy sorban - az ilyen lehetőségeknek.

A szabadság kiadásának elhalasztására sor kerülhet még a munkáltató működési körét közvetlenül és súlyosan érintő ok miatt is, különösen baleset, elemi csapás vagy súlyos kár, továbbá az életet, egészséget, testi épséget fenyegető közvetlen és súlyos veszély megelőzése, illetőleg elhárítása érdekében. Ebben az esetben a törvény lehetőséget ad arra, hogy a rendes szabadság egynegyedét meghaladó rész tárgyévet követő évben történő kiadására kerüljön sor, de a kiadás határideje itt sem lépheti át a március 31-i, kollektív szerződés rendelkezése esetén a június 30-i határidőt.

Az igény elévülésére vonatkozó általános szabályokhoz képest speciális rendelkezés megfogalmazására kerül sor, mely egyértelművé teszi, hogy a munkavállalónak a szabadság természetbeni kiadására mindaddig igénye van, amíg a szabadság természetben kiadható, tehát a munkaviszony megszűnéséig.

Ha a munkáltató a szabadságot a törvény előírta határidőben való kiadási kötelezettségének nem tesz eleget, ez tehát nem eredményezi a szabadság elvesztését. Másfelől, a szabadság pénzben megváltásával kapcsolatos igény érvényesítésére a munkaviszony megszűnésétől - a megváltás esedékességétől - számított három éven belül van lehetőség. Ez utóbbi rendelkezés lényegében megfelel az Mt. szabályaiból korábban levezethető értelmezésnek, a jogalkalmazást segítő módon történik meg ennek külön kimondása.

A 4. §-hoz

A munkabér bankszámlára való utalásával kapcsolatban - a közszféra szabályaihoz hasonlóan - munkaviszonyban is érvényesíti a törvény azt az elvet, hogy ennek költségét a munkáltató nem háríthatja át a munkavállalóra, ha a kifizetés nem az Mt. 158. §-a (1)-(2) bekezdése szerint, a munkahelyen és munkaidőben, hanem banki átutalással történik. Az átutalás a munkavállalónak többletköltséget nem okozhat.

Az 5-9. §-hoz

A munkaerő-kölcsönzés szabályait a törvénynek megfelelő jogalkalmazást segítő rendelkezésekkel egészíti ki a törvény.

Tekintettel arra, hogy az Egységes Munkaügyi Nyilvántartás (EMMA) helyébe 2007. január 1-jétől az állami adóhatóság által vezetett nyilvántartás lépett, a kölcsönvevő felhívására a kölcsönbeadó által annak igazolása, hogy a munkavállalót bejelentette, a jövőben nem az EMMA által kiadott igazolással, hanem az adóhatósághoz tett bejelentése másolatával történhet. A törvény kizárja az alkalmi munkavállalás és a munkaerő-kölcsönzés jogintézményének egymás mellett való alkalmazását.

A díjazás terén az egyenlő bánásmód érvényesüléséhez szükséges a kölcsönvevő tájékoztatási kötelezettségének kiegészítése a saját munkavállalóival kapcsolatos egyes béradatokkal. A törvény értelmében a kölcsönvevő köteles megadni a kölcsönbeadónak a kölcsönzött munkavállalóval egyenlő értékű munkát végző munkavállalók azon béradatait, amelyek az egyenlő bánásmód érvényesítéséhez szükségesek.

Ugyanebből a célból állapít meg törvényi vélelmet a törvény, mikor kimondja, hogy ha a munkaviszony időtartama - amiatt, hogy azt szerződéskötés hiányában nem határozták meg a szerződésben - nem állapítható meg, akkor a szerződést határozatlan időre létrejöttnek kell tekinteni. Ezzel együtt hatályát veszti az a rendelkezés, amely a kárfelelősség kérdésére tartalmaz szabályt olyan jogellenes kölcsönzés esetére, amelynek következménye, hogy a kölcsönvevő és a kölcsönzött munkavállaló között jön létre a munkaviszony. A módosítást az a körülmény indokolja, hogy a kölcsönvevő és a kölcsönbeadó kapcsolata a polgári jog hatálya alá tartozik, ezért indokolatlan a Polgári Törvénykönyvtől eltérő felelősségi szabály alkalmazása.

Az egyenlő bánásmód szűkebb körű alkalmazásával kapcsolatos hat hónapos időtartamot megállapító mértéket 183 napra pontosítja a törvény. Az egyes munkavégzési időszakok törvény szerinti összeszámításakor a hat hónap pontos megállapítása egyes határesetekben problémát jelenthet, figyelemmel arra, hogy az Mt. nem határozza meg a töredék időszakok beszámítását a hónapos időtartamba, továbbá a jogszabály nem rögzíti, hány napot kell összességében egy hónapnak tekinteni.

Figyelemmel arra, hogy a munka díjazásánál alkalmazott egyenlő bánásmód feltétele a kölcsönvevőnél történő folyamatos munkavégzés, a törvény megállapítja, hogy a munkából történő távollétek mely időtartamát kell beleszámítani ebbe az időszakba, mely távollétek nem érintik a munkavégzés folyamatosságát. A folyamatosságnak ekkor természetszerű feltétele, hogy a munkaviszony szünetelését követően a munkavállaló annál a kölcsönvevőnél dolgozzon tovább, amelynél a szünetelés, a távollét igénybevétele megkezdődött. Az egyenlő bánásmód szabályainak pontos alkalmazását segíti a törvény annak megállapításával, hogy a munkavállaló is írásbeli nyilatkozat tételére hívható fel abban a kérdésben, hogy két éven belül mely kölcsönvevőnél, milyen időtartamban végzett munkát.

A kölcsönzéssel együtt járó jelenség, amely a munkáltatói pozíció megkettőződéséből adódik, hogy a bérfizetésre általában köteles kölcsönbeadó és a tényleges termelést folytató kölcsönvevő helyzete eltér a természetbeni munkabér és juttatások adására való képesség tekintetében. A kölcsönvevő gyakran saját termékét, szolgáltatását bocsátja kedvezményesen a munkavállaló rendelkezésére e két jogcímen, erre azonban a kölcsönbeadónak nincs lehetősége, illetve ugyanannak a terméknek, szolgáltatásnak a beszerzése számára aránytalan nehézségekbe ütközik, illetve költségekkel jár. Hasonló helyzet áll elő olyan, a munkavállalókat megillető szociális juttatások körébe tartozó szolgáltatások megvásárlása esetén (pl. egészségügyi szolgáltatás), amelyekre a munkáltató a saját munkavállalói javára köt külső közreműködővel szerződést. Ugyanakkor a kölcsönzött munkavállaló egyenlő bánásmódra, bérre való joga ezen okok miatt nem csorbulhat.

A törvény ezért azt a megoldást választotta, hogy - szakítva a bérfizetés kizárólagosan kölcsönbeadót terhelő jellegével - a természetbeni munkabér, illetve juttatás, valamint a munkáltató által adható szociális juttatások tekintetében - ha erről a két munkáltató egymás között megállapodik - a kölcsönvevőt tekinti munkáltatónak. E juttatásokat tehát a kölcsönzött munkavállaló közvetlenül a kölcsönvevőtől kapja meg. Ehhez természetesen kapcsolni szükséges a két munkáltató közötti elszámolás szabályát is, ezért a törvény kimondja, hogy a kölcsönbeadó és kölcsönvevő közötti megállapodásnak e kölcsönvevői juttatást ellentételeznie kell. A törvény továbbá rendelkezik arról is, hogy e juttatások nyújtásával összefüggésben a kapcsolódó munkáltatói bevallási, adatszolgáltatási, levonási, befizetési kötelezettségek a kifizetőt, tehát a kölcsönvevőt terhelik.

A kölcsönzésre a törvény szerint nem lehet alkalmazni a leltárfelelősség szabályait, hiszen a leltárfelelősségi megállapodást ebben az esetben a kölcsönvevőnek kellene megkötnie az ilyen bizalmi jellegű munkakört (pl. raktáros) ellátó munkatárssal. A leltárfelelősséget viszont nem a kölcsönvevő, hanem a kölcsönbeadó érvényesíthetné vele szemben. Emellett a bizalmi jellegű munkakörök esetében nem jellemző, hogy azokat az átmeneti foglalkoztatási gondok megoldására létrejött, időszakos munkaerő-kölcsönzéses foglalkoztatással látnák el.

A határozott ideig tartó munkavégzéssel kapcsolatosan kötött keret-megállapodást kihirdető 1999/70/EK irányelv nem engedi meg a különbségtételt a klasszikus és az atipikus munkaviszonyban álló munkavállalók között a határozott idő kikötésével kapcsolatban. Ezért szükséges, hogy a kölcsönzött munkavállalók munkaviszonyára is érvényesüljenek a határozott idő kikötésének korlátozására vonatkozó általános munkajogi rendelkezések. Az Mt. 79. §-a (4) bekezdését a módosítás szerint alkalmazni kell munkaerő-kölcsönzés esetén is. E rendelkezés garantálja, hogy a határozott időre létesített munkaszerződés csak abban az esetben legyen meghosszabbítható, ha ez nem csorbítja a munkavállaló jogos érdekét, és egyúttal van olyan munkáltatói jogos érdek, melynek érvényesülését szolgálja. E változtatásra az Európai Bizottság véleménye alapján kerül sor.

A 10. §-hoz

Az alkalmi munkavállalás és a munkaerő-kölcsönzés egymás mellett való alkalmazásának kizárását az indokolja, hogy a két jogintézmény eredeti rendeltetése egymástól eltérő. Az alkalmi munkavállalás rövid időtartamú, elsősorban kismunkáltatók eseti foglalkoztatási igényei kielégítésére szolgál, a munkaerő-kölcsönzés viszont egyfajta vállalkozási tevékenységként nagyobb munkáltatók időszakos munkaerő-igényeinek szervezett kielégítését szolgálja. Az alkalmi munkavállaláshoz kapcsolódó kedvező járulékfizetési szabályok, melyek csökkentett járulékmértéket és egyszerűsített lerovási módot jelentenek, az alkalmi munkavállalás eredeti rendeltetésének megfelelően a kisfoglalkoztatók igényeit szolgálják. Noha kétségtelen az érdekeltség a munkaerő-kölcsönzők számára, hogy az alkalmi foglalkoztatáshoz kapcsolódó kedvező járulékfizetés lehetőségét saját üzleti célkitűzéseik elérésére felhasználják, a két jogintézmény egymás mellett való alkalmazása a munkavállalók védelmének garanciáit csökkenti, ezért e gyakorlat további fenntartása nem indokolt. A törvény ezért kizárja az AM-könyvvel foglalkoztatott munkavállaló kölcsönzését.

Az alkalmi munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről szóló 1997. évi LXXIV. törvény (a továbbiakban: AM törvény) 7. §-ának módosítása jogalkotási pontosítás érdekében vált szükségessé. A Magyar Köztársaság 2007. évi költségvetését megalapozó egyes törvények módosításáról szóló 2006. évi CXXI. törvény 2007. április 1-jei hatállyal történt módosítása - mely az AM törvényt is érintette - nem kezelte azt a kérdéskört, ha az AM könyvvel foglalkoztatott munkavállaló egyben magánnyugdíjpénztár tagja is. Ez utóbbi esetben indokolt a foglalkoztató által lerótt közteherjegy értékét a Nyugdíjbiztosítási Alap és a munkavállaló által választott magánnyugdíjpénztár között megosztani.

A 11-15. §-hoz

Románia és Bulgária 2007. január 1-jei Európai Unióhoz történt csatlakozása egy szövegpontosítást tett szükségessé, mivel e két állam csak az EU-nak tagja, az Európai Gazdasági Közösségnek nem.

A törvény pontosítást tartalmaz a Munkaerőpiaci Alap bérgarancia alaprészéből megigényelhető támogatás munkavállalónkénti legmagasabb összegével kapcsolatosan. A Bgtv. módosításáig nem alakult ki egységes jogalkalmazási gyakorlat abban a tekintetben, hogy a támogatás felső korlátját milyen időszakra vonatkozóan kell érvényesíteni, naptári évre vagy az adott felszámolás időtartamára vonatkozóan. E joghézagot szünteti meg a törvény, kimondva, hogy munkavállalónként a tárgyévet megelőző második év - Központi Statisztikai Hivatal (KSH) által közzétett - nemzetgazdasági havi bruttó átlagkeresetének ötszörös összege érvényesíthető támogatásként egy felszámolási eljárás során. Az érintett munkavállalók bérének tényleges kifizethetőségét erősíti, hogy a négyszeres összegről ötszörös mértékre történő emelésre kerül sor.

A törvény emellett az elhúzódó felszámolási eljárások esetére lehetővé teszi, hogy a felszámoló - mérlegelése alapján - további két hónapnyi átlagkeresetnek megfelelő összeget igényeljen a Munkaerőpiaci Alap bérgarancia alaprészéből, ha az ötszörösre emelt támogatást már kimerítette, ám további bértartozása áll fenn. Ennek feltétele, hogy a felszámolási eljárás a kérelem benyújtásakor már legalább egy éve folyamatban legyen. A további támogatás megállapítására mérlegelési jogkörben az állami foglalkoztatási szerv (a regionális munkaügyi központ igazgatója) jogosult; a mérlegelés célja, hogy csak indokolt esetben kerüljön sor a támogatásra. Nem indokolt a támogatás, ha arra azért van szükség, mert a felszámoló az indokoltnál tovább, feleslegesen tartotta fenn a munkát már nem végző munkavállalók jogviszonyát (ezt bizonyítja, ha a munkavállalók munkavégzés nélkül állásidőn voltak a kérelem benyújtását megelőzően). A hatóság azt is mérlegeli, hogy a támogatástól várható-e a felszámolási eljárás mielőbbi lezárulása, a támogatás e szempontból is indokolt-e.

A törvény pontosítja a Bgtv. azon rendelkezését is, mely meghatározza, hogy a felszámolás alatt álló gazdálkodó szervezettel szemben fennálló mely tartozások előlegezhetőek meg a Munkaerőpiaci Alap bérgarancia alaprészéből. A törvény korábban hatályos szövege alapján, ha a felszámoló az esedékessé vált bérköveteléseket nem tudta kielégíteni, a Munkaerőpiaci Alap bérgarancia alaprészéből köteles volt támogatás iránti igényt benyújtani az állami foglalkoztatási szervhez (illetékes munkaügyi központhoz). Azoknak a munkavállalóknak a bérkövetelése ebben az eljárásban azonban nem volt érvényesíthető, akiknek a bérkövetelése a felszámolási eljárás befejeződését követően vált esedékessé. Ezek a munkavállalók alapvetően azok, akik a felszámolási eljárás alatt felmondási védelem alatt állnak (általában valamely hosszabb ideig tartó táppénzes állomány vagy gyermek gondozása céljából igénybevett fizetés nélküli szabadság miatt). Ezen munkavállalók részére az Mt. 86/A. §-a, valamint 95. §-ának (1) bekezdése szerinti, a munkáltató jogutód nélküli megszűnésének jogcíme miatt járó átlagkereset és végkielégítésnek megfelelő összeg iránti követelése abban az időpontban válik esedékessé, amikor a bíróságnak a munkáltató megszűnését megállapító végzése jogerőre emelkedik. A felszámolási eljárás azonban ebben az időpontban lezárul, a felszámoló által elkészített felszámolási zárómérleget a bíróság már elfogadta, a felszámoló megbízatása és a munkáltató megszűnik. Ebből következően nincs lehetőség arra, hogy a felszámoló a Munkaerőpiaci Alap bérgarancia alaprészéből a támogatást megigényelje és a felmondási védelem alatt álló munkavállalók részére kifizesse. Ezt orvoslandó a törvény rendelkezik arról, hogy a felmondási védelem alatt álló munkavállalóknak a felszámolási eljárás befejezésekor esedékessé váló bérkövetelését - amennyiben annak kifizetésére nincs elegendő fedezet - a felszámoló köteles a munkavállaló külön igénybejelentése nélkül a felszámolási zárómérleg elkészítését megelőzően a Munkaerőpiaci Alap bérgarancia alaprészéből megigényelni, és a bérköveteléssel érintett munkavállaló részére kifizetni.

A törvény a munkabér igénylésének áttekinthetősége és a Munkaerőpiaci Alap bérgarancia alaprészéből történő igénylés összeghatárának egyszerűbb ellenőrizhetősége érdekében módosítja a Bgtv. 1. és 2. számú mellékletét.

A 16-18. §-hoz

A munkaügyi ellenőrzések során, különösen az építőiparban gyakran tapasztalható, hogy a munkáltatóként megjelölt alvállalkozó ténylegesen nem található, a munkavégzés helyén a munkáltató képviseletében senki sem tartózkodik, a cég felkutatására tett hatósági intézkedések pedig nem vezetnek eredményre. Ezekben az esetekben a munkavállalók kiszolgáltatottsága fokozott, érdekükben a munkaügyi hatóság érdemi intézkedést nem tud foganatosítani: a jogviszony minősítése csak formális, a foglalkoztatás bejelentése nem történik meg.

A munkaügyi hatóság a munkaviszony minősítésekor többek között azt vizsgálja, hogy a munkavégzés kinek az érdekében áll. Ha más nem állapítható meg, a munkavégzés területén a tevékenységet irányító vállalkozás (fővállalkozó) érdeke egyértelműen fennáll. A tevékenységet irányító vállalkozásnak tudnia kell, hogy a területén milyen vállalkozás melyik munkafolyamatot végzi. Ez munkavédelmi koordinatív felelősségéből is adódik, és ennek tényét az építési naplóban is rögzítenie kell. A fővállalkozói felelősséget a polgári jogi szabályok is alátámasztják: a vállalkozó a munka elvégzéséhez alvállalkozót is igénybe vehet, azonban az alvállalkozó tevékenységéért felelősséggel tartozik.

A tevékenységet irányító vállalkozó felelősségének, foglalkoztatói minősítésének vélelmezését a törvény kisegítő szabályként fogalmazza meg azokban az esetekben, amikor a tényleges foglalkoztató kiléte nem deríthető ki. A közigazgatási szolgáltatás és eljárás általános szabályairól szóló 2004. évi CXL. törvény (a továbbiakban: Ket.) alapján az eljáró hatóságot tényállás-tisztázási kötelezettség terheli, ami azt jelenti, hogy minden, hatáskörébe tartozó lehetőséget igénybe kell vennie ahhoz, hogy a tényleges foglalkoztató kilétét megállapítsa. A vélelmezett foglalkoztatónak érdekében áll, hogy ehhez segítséget nyújtson, hiszen csak akkor mentesül a felelősség alól, ha a tényleges foglalkoztató a munkaügyi eljárás során megállapítható. A törvényi vélelem tehát megdönthető (akár a közigazgatási, akár az esetleges bírósági eljárás során).

A törvény előírja azt is, hogy csak a vélelem jogerőssé válását követően szabható ki szankció az ily módon megállapított foglalkoztatóval szemben a fekete munkavégzésen kívüli egyéb jogsértések tekintetében. E rendelkezést az indokolja, hogy a vélelem megdöntése esetén elkerülhető legyen a további súlyos jogkövetkezmények vétlennek bizonyult féllel szembeni alkalmazása.

A törvény továbbá előírja, hogy - a miniszteri határozattal kvázi jogszabályi rangra emelt - ágazatra kiterjesztett hatályú kollektív szerződésben meghatározott ágazati bér ellenőrzése iránt is hivatalból jár el a munkaügyi felügyelő.

A személyes felelősség növelése érdekében a törvény a Met. szabályait annak érdekében is módosítja, hogy lehetővé váljon egymás mellett a munkáltatót terhelő munkaügyi bírság, illetve, ha a szabályszegés egyben valamely szabálysértési tényállást is megvalósít, az azért felelős természetes személlyel szembeni szabálysértési jogszabályban meghatározott jogkövetkezmény alkalmazása is. A természetes személy munkáltatók esetében azonban a kettős bírságolás méltánytalan volna, ezért esetükben csak az objektív alapú munkaügyi bírság kiszabására kerülhet sor.

Több apró pontatlanság javítására is sor kerül. Így a teljesítménykövetelmény megállapításával összefüggő előzetes objektív mérésen alapuló eljárás lefolytatását - amit az Mt. ír elő - kölcsönbeadás esetén a tényleges munkavégzési helyen, a kölcsönvevőnél kell biztosítani és ellenőrizni. A munkaügyi ellenőrzés szabályrendszerében a munkabér védelmére vonatkozó rendelkezések ellenőrzése ehhez kapcsolódóan a kölcsönvevőre is kiterjed. A közérdekű önkéntes tevékenységről szóló 2005. évi LXXXVIII. törvényben a fogadó szervezetek szabályszerű eljárásának ellenőrzése esetén a bírság kiszabásáról szintén rendelkezik a törvény.

A 19. §-hoz

A Cstv. módosítása a Bgtv. módosítása miatt, a két törvény közti koherencia megteremtése érdekében vált szükségessé. A felszámolási eljárásra vonatkozó szabályok között - a gazdasági társaság megszűnésének időpontjában felmondási védelem alatt álló, a munkáltató jogutód nélküli megszűnése miatt megszűnő munkaviszonyú munkavállalók bérbiztonságának erősítése érdekében - indokolt kimondani, hogy a felszámoló a munkaviszonyra tekintettel járó juttatásokat igénybejelentés hiányában is hitelezői igényként veszi nyilvántartásba és elégíti ki a kielégítési sorrend általános szabályai szerint.

A 20. §-hoz

A természetbeni juttatások adózásáról, a kapcsolódó adókedvezményekről szóló Szja-törvény részletesen szabályozza az egyes, e körbe tartozó munkáltatói juttatásokat. A módosítás kiegészíti a törvényt egy értelmező rendelkezéssel, mely szerint ezek vonatkozásában munkáltatón a kölcsönvevőt is érteni kell. Ezáltal a természetbeni juttatást ténylegesen nyújtó kölcsönvevőre, mint kifizetőre vonatkoznak az adózással összefüggő szabályok, illetve kedvezmények. Ha ezeket a kölcsönbeadó és a kölcsönvevő megosztva juttatja a munkavállaló részére, ez nem ad alapot arra, hogy a kapcsolódó adókedvezmény a törvényi értékhatárnál magasabb összeg után illesse meg őket.

A 21. §-hoz

A törvény kiegészíti az Itv.-nek a polgári eljárásokra vonatkozó tárgyi illetékfeljegyzési jogot érintő szabályait. A módosítás célja, hogy megkönnyítse a hitelezőnek minősülő munkavállalók és volt munkavállalók bérkövetelésének érvényesítését. Az eljárás megindítását kezdeményező munkavállalóknak nem kell leróni az eljárás kezdeményezésével egyidejűleg a hatályos illetékszabályokban meghatározott ötvenezer forintnak megfelelő illetéket. Az illeték kirovásáról a bíróság rendelkezik. Csak abban az esetben kell a munkavállalóknak megfizetni az illetéket, ha az eljárás megindítására a bíróság döntése alapján nem került sor.

A 22. §-hoz

A foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) szerint 2007. január 1-jétől a munkaügyi tanácsok - igazodva a regionális munkaügyi központok illetékességi területéhez - régiónként működnek. Ezért az a célszerű, ha a munkaügyi tanácsban az egyes megyékben lévő önkormányzatok, illetőleg a fővárosi önkormányzat képviselete arányosan biztosított. Ugyanakkor figyelemmel kell lenni arra, hogy a fővárosban nincs többcélú kistérségi társulás, illetve, hogy a megyékben lévő települési önkormányzatok többcélú kistérségi társuláshoz való csatlakozása csupán lehetőség.

A törvény ezért előírja, hogy a munkaügyi tanács önkormányzati oldalának egy-egy tagját a megyei kistérségi fórumok, a munkaügyi tanács illetékességi területén lévő megyei jogú városok, valamint a regionális fejlesztési tanács jelöli. A Közép-Magyarországi Regionális Fejlesztési Tanács egy tagját a Fővárosi Közgyűlés, három tagját a fővárosi kerületi önkormányzatok, valamint további két tagját a régióban működő kistérségi fórumok választják, valamint hívják vissza.

A 23. §-hoz

Az európai üzemi tanács létrehozásáról, illetve a közösségi szinten működő vállalkozásokban vagy vállalkozáscsoportokban foglalkoztatott munkavállalók tájékoztatását és a velük való konzultációt szolgáló eljárás kialakításáról szóló 94/45/EK tanácsi irányelvet a 2003. évi XXI. törvénnyel harmonizálta Magyarország.

Figyelemmel arra, hogy ezen irányelv egy jogszabályhelyét - az 5. cikk (2) bekezdésének b) pontját - a Tanácsnak a 94/45/EK irányelv Bulgária és Románia csatlakozására tekintettel történő kiigazításáról szóló 2006/109/EK irányelve módosítja, így szükségessé válik a 2003. évi XXI. törvény 4. §-a (2) bekezdésének ezzel történő összhangba hozása.

A módosítás lényege, hogy a közvetlen tárgyaló testület maximális létszámát huszonnyolcról az EU mindenkori tagállamainak számára változtatja meg a törvény. Ehhez kapcsolódóan a törvény jogharmonizációs záradékát is ki kell egészíteni.

A 24. §-hoz

A törvény pontosítja a postai szolgáltatás, illetve a postai szolgáltatásnak nem minősülő saját kézbesítés Pt.-ben foglalt definícióját. A változtatások indoka a postai szolgáltatás és az ahhoz külsőleg hasonló tevékenységek egyértelmű elhatárolása, annak tisztázása, hogy nem saját kézbesítés, hanem postai szolgáltatás valamely, a polgári jog körébe tartozó szerződés vagy munkaerő-kölcsönzés alapján történő közreműködő igénybevétele. A Pt. által használt fogalmak tisztázásának elsődleges célja, hogy állami felügyelet alá kerüljenek azok a szervezetek, amelyek jelenleg - a kellően tisztázott szabályozás hiányában - állami kontroll nélkül postai szolgáltatást nyújtanak. Másodlagos célja a módosításnak, hogy közvetve olyan hatást váltson ki, mely az egyetemes postai szolgáltató (a Magyar Posta) számára a Pt.-ben fenntartott szolgáltatások nyújtásához fűződő jogai érvényesülését biztosítja.

A saját kézbesítés körébe tartozó küldeménytovábbítási formák taxatív felsorolása, illetve mindennek a postai szolgáltatástól való egyértelmű elkülönítése azon az eddig is alkalmazott jogértelmezésen alapul, hogy ezek a küldeménytovábbítási módozatok nélkülözik az ellenszolgáltatást, illetve az ezekben a jogviszonyokban értelmezett ellenszolgáltatás nem a küldemények továbbításához köthető. A törvény a saját kézbesítéstől elhatárolja a polgári jogi jogviszonyok keretében igénybe vett személyekkel történő küldeménytovábbítást. Ha egy, a feladótól és a címzettől különböző, önálló harmadik személy vagy szervezet kizárólag egy feladó részére végzi a postai küldemények kézbesítését, ez a postai szolgáltatás az eddigiekkel ellentétben már nem a hatóság által kibocsátott szolgáltatási engedély birtokában, hanem egyszerűbb, a hatósághoz történt formális bejelentést (regisztrációt) követően ellátható.

-----STARTING---POINT---VEGE---

A 25-26. §-hoz

A törvény - figyelemmel az Alkotmánybíróság döntésével érintett rendelkezés megsemmisítésének időpontjára - 2007. április 1-jén lép hatályba.

A Bgtv. 14. §-a (7) bekezdésének hatályon kívül helyezésére azért kerül sor, mert a bérgarancia intézménytől a támogatás igénylésére, megállapítására, kifizetésére vonatkozó szabályokat részben a Bgtv., részben pedig a Ket. rendezi, így külön végrehajtási rendelet megalkotása nem indokolt.

A kormányzati szervezetalakítással összefüggő törvénymódosításokról szóló 2006. évi CIX. törvény - pontatlanul - a foglalkoztatáspolitikáért felelős minisztert hatalmazta fel a modell- és hirdetési jellegű munkák körének meghatározására, holott ez a jogkör kezdetektől fogva a kereskedelmi tevékenység körébe tartozó reklámszabályozás előkészítéséért felelős minisztert illette meg. A törvény korrigálja ezt a pontatlanságot.

Az AM törvény módosításával összefüggésben szükségessé vált azoknak a rendelkezéseknek a hatálybalépését kizárni, amelyeket jelen módosítás korrigált.

Az átmeneti szabályok körében kimondja a törvény, hogy a szabadság kiadására vonatkozó új rendelkezéseket először a 2007. évre járó rendes szabadság kiadása tekintetében kell alkalmazni, tehát az AB döntést megelőző szabályok szerint jogszerűen ki nem adott 2006. évi szabadságokkal kapcsolatos munkáltatói eljárás nem válik jogellenessé amiatt, mert esetleg korlátozott mértékű átvihető szabadságot meghaladó szabadság kiadására nem került még sor. Ebben az esetben a törvény szerint jogszerűen kiadható még a 2006. évi szabadság szeptember 30-ig. A 2005. évi és azt megelőző, ki nem adott szabadságokról a törvény nem rendelkezik, hiszen azok ki nem adása már a korábbi rendelkezések szerint is jogellenes volt legkésőbb 2007. január 1-jén, ezek kiadását a munkavállaló a munkáltatótól követelheti, ennek érdekében az elévülési időn belül bírósághoz is fordulhat.

Az AM-könyvvel történő munkaerő-kölcsönzés kizárásáról történő rendelkezés kapcsán a 2007. év végéig terjedő átmeneti idő alatt nem válnak jogellenessé a korábban ily módon megkötött munkaszerződések.

A bérgaranciával összefüggő rendelkezések kapcsán kimondja a törvény, hogy a folyamatban lévő ügyekben akkor kell alkalmazni az új szabályokat, ha a Munkaerőpiaci Alap bérgarancia alaprészéből támogatás folyósítására vonatkozó kérelmet még nem adtak be. Ha a kérelem benyújtása már megtörtént, úgy a korábban hatályos szabályokat kell alkalmazni. A Cstv. módosításához kapcsolódó, felszámolási eljárásban biztosított tárgyi illetékfeljegyzési jogra vonatkozó átmeneti szabály kimondja, hogy a törvény hatálybalépését követően megindított felszámolási eljárásokban alkalmazandó ez a rendelkezés.

A törvény a Met. módosításához is kapcsol átmeneti rendelkezést, kimondva, hogy a módosított ellenőrzési szabályok csak a törvény hatálybalépését követően elkövetett jogsértés esetén alkalmazhatók.

Az Flt.-hez kapcsolódó átmeneti szabály biztosítja, hogy a korábbi szabályok alapján a munkaügyi tanácsba bekerült képviselő megbízatása egy átmeneti 60 napos időszakot követően megszűnjön, és lehetővé váljon az új rendelkezések szerinti delegálás.

A Pt.-hez kapcsolódó átmeneti szabály rendelkezik arról, hogy a postai szolgáltatásnak minősülő, polgári jogi szerződés vagy munkaerő-kölcsönzés alapján történő tevékenységet folytató személy a tevékenységét a hírközlési hatóságnak bejelentse.