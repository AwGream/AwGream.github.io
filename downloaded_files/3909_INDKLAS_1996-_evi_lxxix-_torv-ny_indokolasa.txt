1996. évi LXXIX. törvény indokolása

a Magyar Köztársaság Kormánya és Románia Kormánya között az EBESZ 1994. évi Bécsi dokumentumát kiegészítő bizalom- és biztonságerősítő intézkedésekről és a katonai kapcsolatok fejlesztéséről szóló, Aradon, 1996. szeptember 6-án aláírt Megállapodás megerősítéséről és kihirdetéséről

ÁLTALÁNOS INDOKOLÁS

Az elmúlt években a jószomszédi viszony kialakítása keretében jelentősen fejlődtek a magyar-román katonai kapcsolatok. A továbblépés érdekében szükségessé vált egy, az EBESZ 1994. évi Bécsi Dokumentumán alapuló, de bizonyos területeken további - a regionális viszonyokat szem előtt tartó - feltételeket tartalmazó megállapodás megkötése.

A Megállapodás alkalmazása lehetőséget teremt a Felek hadseregeinek magasabb szintű és nyíltabb együttműködésére.

Mivel a Megállapodás a honvédelmet érinti, megerősítéséről és kihirdetéséről az Alkotmány 40/C. §-ának (2) bekezdésére tekintettel törvényben kell rendelkezni.

RÉSZLETES INDOKOLÁS

Az 1-2. §-hoz

A törvényjavaslat 1. §-a a Megállapodás megerősítését tartalmazza. A 2. § a Megállapodást - hivatalos magyar nyelvű szövege közlésével - kihirdeti.

A Megállapodás szélesíti a Felek hadseregeinek tevékenységéről történő katonai információcserét és kölcsönös tájékoztatást ír elő a Bécsi Dokumentum szintje alatti katonai tevékenységekről. A Felek hadseregei évente egy-két alkalommal a másik Fél területén alegység szintű gyakorlatot és közös kiképzést hajtanak végre. A saját területen tartott csapatmozgásokról a másik Felet tájékoztatják, illetve katonákon kívül újságírók és országgyűlési képviselők megfigyelőkénti részvételét is lehetővé teszik. A Megállapodás azt is biztosítja a Felek számára, hogy az EBESZ 1994. évi Bécsi Dokumentumában előírtakon túlmenően további értékelő látogatásokra is sor kerülhessen.

A 3. §-hoz

A Javaslat 3. §-a a Megállapodás hatályba lépéséhez - az V. Cikkének 3. pontja szerint - szükséges, a Felek belső joga által előírt feltételek tejesítésére utal.

A magyar Fél a Megállapodás megerősítését követően az arról szóló értesítést a román Félnek megküldi, amelynek hasonló, a belső feltételek teljesítését igazoló jegyzéke szükséges a hatályba lépéshez. A Megállapodás (a törvény 2. §-a) e jegyzékváltás megtörténtétől számított 60 nap elteltével lép hatályba, a hatályba lépésről szóló közlemény közzétételéről a külügyminiszter gondoskodik.