1993. évi XL. törvény indokolása

a Magyar Vöröskeresztről

-----STARTING---POINT---ALTALANOS--- 

Az 1881-ben létrejött Magyar Vöröskereszt jogállásának, illetőleg működésének alapját részint az 1949-ben megkötött, a háborúk áldozatainak védelméről szóló genfi nemzetközi egyezmények, valamint az 1977-ben aláírt, a genfi egyezményekhez kapcsolódó I. és II. kiegészítő Jegyzőkönyvek és az 1986-ban Genfben, a XXV. Nemzetközi Vöröskereszt és Vörösfélhold Konferencián elfogadott, „A Vöröskereszt és a Vörösfélhold Nemzetközi Mozgalmának Alapszabálya”, illetőleg az 1986. évi 26. tvr-rel módosított 1955. évi 25. tvr. és a Magyar Vöröskereszt 1992. évi VIII. Kongresszusa által elfogadott alapszabály rögzíti.

A javaslat célja, hogy - az 1955. évi 25. tvr-t felváltva - a legmagasabb jogforrási szinten rendezze mindazon kérdéseket, amelyeket az 1986-os Nemzetközi Alapszabály 4. cikkelyében az egyes nemzeti társaságok elismerésének feltételéül megkíván, ezzel biztosítva a Magyar Vöröskereszt számára a hazai jogból, illetőleg a Nemzetközi Mozgalomhoz való tartozásból fakadó jogosultságok és kötelezettségek összhangját.

A javaslat a Magyar Vöröskereszt feladatainak rendszerezésekor és megállapításakor figyelembe veszi a Magyar Vöröskereszt tevékenységi irányának elmozdulását a szinte kizárólagos egészségügyi profiltól a szociális szektor, illetőleg az ismert politikai események következtében súlyossá vált menekültügyi helyzet kezelésében való közreműködés irányába. A részletezett feladatok hatékony ellátásához a javaslat a Vöröskereszt részére költségvetési támogatást biztosít, illetőleg a társadalmi szervezetekre irányadó szabályok szerint, egyéb normatív pénzügyi preferenciákat nyújt (adó-, illetékmentesség). Az így kialakított törvényjavaslat nem létrehozza, hanem elismeri az egyébként autonóm módon működő, tagjai által létrehozott és vezetett Magyar Vöröskeresztet, mint az idézett genfi egyezmények szerint működő, és a Nemzetközi Vöröskereszt és Vörösfélhold Mozgalomhoz való csatlakozásra feljogosított különleges státuszú, egyéni tagsággal rendelkező társadalmi szervezetet.

-----STARTING---POINT---RESZLETES---

Az 1-2. §-okhoz

A javaslat rendezi a Magyar Vöröskereszt jogi státuszának kereteit, azt jogi személyiséggel bíró nemzeti humanitárius társadalmi szervezetként határozza meg.

A javaslat utal azokra a statutumokra, melyek - a javaslat mellett - meghatározóak a Magyar Vöröskereszt működése szempontjából, egyúttal rögzíti, hogy a Vöröskereszt jogi státuszának rendezésekor a Nemzetközi Vöröskereszt alapelveit és elismerési feltételeit követi annak érdekében, hogy a Magyar Vöröskereszt csatlakozhasson a Nemzetközi Vöröskereszt és Vörösfélhold Mozgalomhoz. E körben alapvető feltétel annak garantálása, hogy hazánkban nem kerülhet nyilvántartásba vételre a Magyar Vöröskereszttel azonos belső, illetve nemzetközi jogi státuszt élvező, vagy azzal bármilyen módon összetéveszthető társadalmi szervezet.

A javaslat rendszerezi és rögzíti a Magyar Vöröskereszt alapvető feladatait, figyelemmel annak az elmúlt években alapvetően megváltozott szerepkörére.

A 3-4. §-okhoz

A javaslat a 2. §-ban meghatározott alapfeladatok hatékony ellátásához költségvetési támogatást biztosít a Magyar Vöröskereszt számára, egyidejűleg - a társadalmi szervezetekre irányadó szabályok szerint - egyéb pénzügyi preferenciákat nyújt annak érdekében, hogy a Vöröskereszt saját bevételeit is e feladatok ellátására fordíthassa.

Az 5. §-hoz

A javaslat - a Magyar Vöröskereszt egyik nemzetközi elismerési feltételének eleget téve - leírja a Magyar Vöröskereszt által használható megkülönböztető jelzéseket (ismertetőjel, jelvény, megnevezés), és egyidejűleg garantálja ezek, valamint a Nemzetközi Vöröskereszt és Vörösfélhold Mozgalom ismertetőjelének, jelvényének és megnevezésének használatához fűződő kizárolagos jogot. E jog megsértését a javaslat szabálysértésnek minősíti, a szükséges szabálysértési tényállást és a kapcsolódó szankciót pedig a szabálysértésekről szóló törvényjavaslatban kell megteremteni.

A 6. §-hoz

A javaslat az egyesülési jogról szóló 1989. évi II. törvényben foglalt rendelkezéseket tekinti irányadónak az e törvényben nem szabályozott kérdések vonatkozásában. Egyidejűleg a Magyar Vöröskereszt számára a törvény hatálybalépésétől számított 60 napos határidőt állapít meg arra, hogy a Fővárosi Bíróságtól kérje a nyilvántartásba vételét.

-----STARTING---POINT---VEGE---

A 7. §-hoz

A javaslat hatálybaléptető illetőleg a hatálybalépéséhez szükséges hatályon kívül helyező rendelkezéseket tartalmaz.