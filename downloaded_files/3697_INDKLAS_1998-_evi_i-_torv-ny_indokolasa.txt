1998. évi I. törvény indokolása

az Alkotmánybíróságról szóló 1989. évi XXXII. törvény módosításáról

-----STARTING---POINT---ALTALANOS--- 

Az Alkotmány 32/A. §-ának (1) bekezdése szerint az Alkotmánybíróság felülvizsgálja a jogszabályok alkotmányosságát, illetőleg ellátja a törvénnyel hatáskörébe utalt feladatokat. Az Alkotmánybíróságról szóló 1989. évi XXXII. törvény (a továbbiakban: Abtv.) 1. § a) pontja állapítja meg az Alkotmánybíróság hatáskörét a törvény egyes rendelkezései alkotmányellenességének előzetes vizsgálatára. Ez alól egy kivétel van, maga az Alkotmány [26. § (4) bekezdés] írja elő ugyanis, hogy a köztársasági elnök a törvényt aláírás előtt véleményezésre megküldheti az Alkotmánybíróságnak, ha annak valamelyik rendelkezését alkotmányellenesnek tartja. Az előzetes normakontroll egyéb eseteit az Abtv. tartalmazza.

Az előzetes normakontrollal összefüggésben az Alkotmánybíróság több határozatot hozott (pl. 16/1991. (IV. 20.) AB határozat, 4/1997. (I. 22.) AB határozat). Ezekben a határozatokban megállapította, hogy az alkotmányellenesség előzetes vizsgálata a kivételes alkotmánybírósági hatáskörök közé tartozik, rendeltetése, hogy megelőzze az alkotmányellenes törvény megalkotását, és ezáltal alkotmányellenes jogviszonyok létrejöttét, illetőleg - és ez a fő szempont - védi a törvényhozás tekintélyét.

Az előzetes kontroll gyakorlásával az Alkotmánybíróság azonban a jogalkotás résztvevője lesz, döntésével az Országgyűlés jogkörét korlátozza, és a törvényhozó felelősségét osztja. A törvényalkotás folyamatában történő előzetes normakontroll célja és a hatalommegosztás elvének érvényesülése között tehát mindenképpen ellentmondás lelhető fel. Az előzetes normakontrollt ismerő országokban az előzetes normakontroll leggyakrabban formális, kizárólag a törvényhozás eljárásának alkotmányosságára, illetve a törvényhozási hatáskör kérdésére irányul. Jóval ritkább a tartalmi vizsgálat lehetősége.

A törvény alkotmányosságának előzetes alkotmányossági vizsgálata jelentős problémát okozott a gyakorlatban és az Alkotmánybíróságot megszorító jogszabály-értelmezésre kényszerítette.

Mindez megalapozza, hogy az előzetes normakontroll intézménye megszűnjön.

-----STARTING---POINT---RESZLETES---

-----STARTING---POINT---VEGE---