2010. évi XCI. törvény indokolása

a Magyar Köztársaság Kormánya és a Horvát Köztársaság Kormánya között a közös államhatárt keresztező szénhidrogén szállító vezetékek építésével, üzemeltetésével, fenntartásával, rekonstrukciójával és üzemzavar-elhárításával kapcsolatos együttműködésről szóló Megállapodás kihirdetéséről

Általános indokolás

A törvény célja a Magyar Köztársaság Kormánya és a Horvát Köztársaság Kormánya között a közös államhatárt keresztező szénhidrogén szállító vezetékek építésével, üzemeltetésével, fenntartásával, rekonstrukciójával és üzemzavar-elhárításával kapcsolatos együttműködésről szóló Megállapodás (a továbbiakban: Megállapodás) törvénnyel történő kihirdetése.

A Megállapodás - összhangban az államhatárról szóló 2007. évi LXXXIX. törvény rendelkezéseivel - megteremti a Városföld és Slobodnica közötti új nagynyomású földgázszállító vezeték idén őszre tervezett határövezeti építési munkáinak megkezdéséhez szükséges jogi feltételeket. Magyar részről az új gázvezeték építésének beruházója az FGSz Zrt., horvát oldalról pedig a Plinacro d.o.o. A tervek szerint az új vezeték 2011. elejétől kezd majd üzemelni. A 800 mm átmérőjűre tervezett vezeték a magyar-horvát határvonalat a Dráva folyó metszésével Drávaszerdahely és Donji Miholjac (Alsómihojlac) között keresztezi. A Krk szigetére tervezett Adria LNG terminál megvalósulása esetén az összekötő vezeték fordított irányú gázáramlást is lehetővé tenne Horvátország és Magyarország között, ehhez azonban további horvátországi fejlesztések szükségesek.

A Megállapodást a 2010. július 22-én, Budapesten megtartott magyar-horvát miniszterelnöki találkozó keretében írta alá Fellegi Tamás nemzeti fejlesztési miniszter és Đuro Popijač horvát gazdasági, munkaügyi és vállalkozásügyi miniszter.

Részletes indokolás

Az 1. §-hoz

Az Országgyűlés felhatalmazást ad a Magyar Köztársaság Kormánya és a Horvát Köztársaság Kormánya között a közös államhatárt keresztező szénhidrogén szállító vezetékek építésével, üzemeltetésével, fenntartásával, rekonstrukciójával és üzemzavar-elhárításával kapcsolatos együttműködésről szóló Megállapodás (a továbbiakban: Megállapodás) kötelező hatályának elismerésére.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás szövegét tartalmazza.

A Megállapodás

1. Cikke a Megállapodásban szereplő fogalmak meghatározásait tartalmazza.

2. Cikke kimondja, hogy a Szerződő Felek támogatják a Megállapodásban megjelölt projektek megvalósulását, az érintett Minisztériumok tájékoztatják egymást a projektek megvalósításában résztvevő gazdasági társaságok nevéről, székhelyéről és az ezekben bekövetkező változásokról.

3. Cikke rögzíti, hogy a Megállapodás végrehajtásából eredő munkák elvégzéséhez az adott Szerződő Fél államának területén nincs szükség a másik Szerződő Fél állama által kiadott munkavállalási engedélyre.

4. Cikke rendelkezik a határsávban történő munkavégzés feltételeiről.

5. Cikke kiköti, hogy a szénhidrogén szállító vezetékek építési, üzemeltetési, fenntartási, rekonstrukciós és üzemzavar elhárítási munkáit a Szerződő Felek államaiban hatályos jogi és műszaki előírásokkal összhangban, annak az államnak a műszaki és jogi előírásai szerint kell elvégezni, amelynek területén az adott távvezeték érintett része található.

6. Cikke rögzíti a határsávban végzett munkálatokhoz használt gépekre és eszközökre vonatkozó vám-, adó- és egyéb díjfizetési kötelezettségekre vonatkozó rendelkezéseket.

7. Cikke arról rendelkezik, hogy a Szerződő Felek nem viselnek felelősséget a Társaságok azon kötelezettségeiért, amelyek a Megállapodás szerinti projektek megvalósításából adódnak.

8. Cikke meghatározza a Megállapodás értelmezésével kapcsolatos vitarendezési lehetőségeket.

9. Cikke felsorolja a Megállapodásban érintett szénhidrogén szállító vezetékeket és rögzíti azokat a határjeleket, ahol azok az államhatárt metszik.

10. Cikke kimondja, hogy a Társaságok a Megállapodásban megnevezett szénhidrogén szállító vezetékeken a Megállapodás alapján végzett fenntartási, rekonstrukciós és üzemzavar elhárítási munkák megkezdéséről egymást tájékoztatni kötelesek.

11. Cikke a Megállapodás hatálybalépéséről rendelkezik, valamint a Megállapodás módosítására, kiegészítésére és esetleges felmondására vonatkozó szabályokat határozza meg.

A 4. §-hoz

Az Országgyűlés jóváhagyja a Megállapodásnak a Megállapodás 11. Cikkének (3) bekezdésében meghatározott időponttól kezdődően történő ideiglenes alkalmazását.

Az 5. §-hoz

A törvény hatálybalépésével összefüggő és végrehajtásához szükséges rendelkezéseket tartalmazza.