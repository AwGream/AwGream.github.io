2017. évi CLXIX. törvény indokolása

az áruk ideiglenes behozatali eljárás alá vonására vonatkozó A.T.A. igazolványról szóló Vámegyezmény és módosítása kihirdetéséről

-----STARTING---POINT---ALTALANOS---

Általános indokolás

Miután az A.T.A. Egyezmény kihirdetésére az 1966. évi 5. törvényerejű rendelettel csak magyar nyelven került sor, ezért az A.T.A. Egyezmény angol és magyar nyelvű szövegét új törvénnyel indokolt kihirdetni.

Az A.T.A. Intéző Bizottsága módosítási javaslatot terjesztett elő az egyezmény - határozatok érvényességét érintő - 18. cikk (4) bekezdésének, valamint az A.T.A. igazolványok elektronikus kezelésének lehetőségét megteremtve, a 4. cikk módosítására. A 4. cikk (3) bekezdéssel történő kiegészítése meghatározza, hogy az A.T.A. Egyezmény rendelkezéseinek végrehajtásához szükséges alakiságok végrehajtása elektronikus úton, a Szerződő Felek által jóváhagyott adatfeldolgozási technikák alkalmazásával végezhető. A 18. cikk (4) bekezdésének módosítása meghatározza, hogy az Egyezmény Szerződő Felei érvényes határozatot akkor hozhatnak, ha a szóban forgó ülésen a Szerződő Felek egyharmadának képviselője jelen van.

-----STARTING---POINT---RESZLETES---

Részletes indokolás

Az 1. §-hoz

Az Egyezmény törvényi kihirdetéséről rendelkezik. Az Egyezmény célja, hogy figyelembe vegye a nemzetközi kereskedelem képviselőinek és más érdekelt köröknek kifejezett kívánságait az áruk ideiglenes behozatali eljárásban való behozatalának megkönnyítését illetően. Az áruk ideiglenes behozatali eljárásban való behozatalára vonatkozó közös eljárási szabályok megalkotása lényeges előnyökkel jár a nemzetközi kereskedelmi és kulturális tevékenység számára, és magasabb fokú összhangot és egységet eredményez a Szerződő Felek vámrendszereiben.

Az Egyezmény alapján a Szerződő Felek saját nemzeti vámügyi okmányai helyett, valamint a forgalomba kerülés esetén fizetendő behozatali vám és egyéb terhek összegének biztosítékaként elfogadják azon A.T.A. igazolványokat, amelyek területükön érvényesek, és amelyeket az Egyezményben lefektetett feltételeknek megfelelően adtak ki és használtak fel az ideiglenesen behozott árukra. Az A.T.A. igazolvány a kiállítás napjától számított egy évig érvényes, a fedőlapon feltüntetett országok tekintetében.

Az Egyezmény meghatározza az A.T.A. igazolvánnyal lefolytatott vámeljárások lezárása, illetve a lezárás elmaradása esetén alkalmazandó szabályokat. Az Egyezmény kiemeli, hogy az igazolványok kezeléséért, a lefolytatott vámeljárásokért a vámhatóságok díjat nem számíthatnak fel.

Fentieken túl az Egyezmény meghatározza az Egyezményhez történő csatlakozással, a ratifikálással, az Egyezmény alkalmazásából eredő vitás helyzetek rendezésével, valamint az Egyezmény módosításával összefüggő eljárásokat. Amennyiben valamely ország az Egyezmény Szerződő Felévé válik, akkor az Egyezmény rendelkezéseit magára nézve kötelezőnek ismeri el. Az Egyezmény határozatlan időre szól, azonban bármely Szerződő Fél felmondhatja azt.

A 2. §-hoz

Az Egyezmény hiteles angol nyelvű szövegét, és annak hivatalos magyar nyelvű fordítását tartalmazza.

A 3. §-hoz

Az Egyezmény módosításának törvényi kihirdetéséről rendelkezik. A módosítás 2017. augusztus 13-án nemzetközi szinten hatályba lépett. A módosítás alapján az A.T.A. Egyezmény rendelkezéseinek végrehajtásához szükséges alakiságok végrehajtása elektronikus úton is végezhetővé válik. A módosítás lehetővé teszi továbbá, hogy az Egyezmény Szerződő Felei érvényes határozatot már akkor is hozhassanak, ha az egyezmény Intéző Bizottságának ülésén a Szerződő Felek egyharmadának képviselője jelen van.

A 4. §-hoz

A Módosítás hiteles angol nyelvű szövegét, és annak hivatalos magyar nyelvű fordítását tartalmazza.

Az 5-8. §-hoz

E törvény és az Egyezmény módosításának belső jogi hatályba lépéséről rendelkezik. A rendelkezés felhatalmazást ad továbbá az adópolitikáért felelős miniszternek az A.T.A. igazolvány mintájának és az A.T.A. igazolvány használatához kapcsolódó részletszabályoknak a meghatározására. A rendelkezés meghatározza továbbá az 1966. évi 5. törvényerejű rendelet hatályon kívül helyezését.