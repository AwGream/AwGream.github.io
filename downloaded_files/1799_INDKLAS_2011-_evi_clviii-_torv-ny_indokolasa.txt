2011. évi CLVIII. törvény indokolása

az állatok védelméről és kíméletéről szóló 1998. évi XXVIII. törvény módosításáról

-----STARTING---POINT---ALTALANOS--- 

Az állatok védelméről és kíméletéről szóló 1998. évi XXVIII. törvény módosításának indokai két csoportra oszthatóak, egyrészt a veszélyes ebek témakörében 2010. október eleje óta fennálló joghézag megszűntetése, másrészt az emiatt felülvizsgált hazai állatvédelmi szabályozás, és ezen belül is kiemelten az ebrendészeti előírások korszerűsítése.

Az Alkotmánybíróság 2010. szeptember 30. hatállyal, a 49/2010. (IV. 22.) AB határozatával megsemmisítette a veszélyes és veszélyesnek minősített eb tartásáról és a tartás engedélyezésének szabályairól szóló 35/1997. (II. 26.) Korm. rendeletet. A vizsgálat indítványozója szerint a kormányrendelet jogbizonytalanságot okozott azzal, hogy veszélyes ebnek nyilvánította a pitbull terrier fajtájú kutyákat és keverékeiket, ugyanakkor a fajta megnyugtató módon nem különíthető el a staffordshire terrier fajtájú ebektől, amelyeket a jogszabály nem sorolt a veszélyes kutyák közé. Az Alkotmánybíróság megállapította, hogy a kormányrendelet nem rendelkezett megfelelő jogi felhatalmazással, miután 2007. január elsején hatályon kívül lett helyezve a felhatalmazást tartalmazó, az állam és közbiztonságról szóló 1974. évi 17. törvényerejű rendelet.

A fentiek miatt kialakult joghézag mielőbbi pótlása érdekében - különös tekintettel a terület szabályozatlanságából fakadó közbiztonsági kockázatokra - szükségessé vált új szabályozás kialakítása, és a korábbi vonatkozó törvényi részek harmonizálása.

A szabályozás legfontosabb, a kutyák viselkedésének hazai és nemzetközi szakértőinek egyöntetű véleménye alapján kialakított változása, hogy ebről fajtája alapján nem, kizárólag egyedi viselkedésének következményeként ítélkezhet a hatóság. Az esetek sokszínűségére való tekintettel a veszélyesnek nyilvánításon kívül is széles eszköztár áll a szankcionáló hatóság rendelkezésére, úgymint például az eb tartási illetve sétáltatási szabályainak szigorítása, vagy az ebtartó képzésre kötelezése. Maga a veszélyesnek minősítés két úton történhet. Amennyiben az eb fizikai sérülést okozott, a végrehajtási rendeletben leírt összetett szempontrendszerben meghatározott feltételek teljesülésekor hozhat ilyen döntést a hatóság. A másik megközelítés központi eleme a megelőzés. Amennyiben állatorvos vagy civil állatvédelmi őrszolgálat képviselője úgy ítéli meg, hogy az eb fizikai vagy pszichikai állapotából fakadóan veszélyt jelenthet az emberek biztonságára, azt köteles jelenteni a hatóságnak, amely aztán az ebek viselkedésének megítélésében jártas szakértő bevonásával dönthet az ebek veszélyesnek minősítéséről.

A veszélyes ebekre vonatkozó törvényi szabályok megalkotása mellett hazánk két legégetőbb, szorosan összefüggő ebrendészeti kérdése a tartott ebállomány ismeretlen nagysága és a kóbor ebek magas száma. Egyes becslések szerint mintegy 2-2,5 millió kutya él Magyarországon, a gazdátlan ebek száma eléri a százezret, a menhelyek és az ebrendészeti telepek tűrőképességük határán működnek. Mindemellett az elvadult kóbor kutyák óriási károkat okoznak a mezőgazdasági haszonállatokban, a vadállományban és az egyéb természeti értékekben. E kaotikus állapot felszámolásának - nemzetközi viszonylatban is - leghatékonyabb eszközei a kutyák minél szélesebb körű egyedi jelölése és nyilvántartása, valamint ivartalanítása.

A bizonyos esetekben már előírt egyedi jelölési kötelezettség mellett egyre több települési önkormányzat teszi saját hatáskörben kötelezővé az ebek chipes megjelölését. A helyi chipadatbázisok fizikai korlátai, és azok egymás közti kommunikációjának hiánya miatt van szükség a transzponderrel megjelölt ebek országos elektronikus adatbázisban történő nyilvántartásának bevezetésére.

A jelenleg szabályozatlanul növekvő ebállomány nagyságának alakulásába történő érdemi beavatkozáshoz elengedhetetlen, hogy a problémát kezelő hatóságok tisztában legyenek a tartott kutyák pontos számával. A bizonytalan becslésbe bocsátkozások helyett e célt szolgálja - és szolgálta évtizedeken keresztül eredményesen - az ebek önkormányzatok által végzett összeírása, mely intézkedésnek lényeges állat- és humán-egészségügyi vonatkozásai is vannak. A törvény garantálja, hogy az önkormányzatoknak a jövőben is lehetősége legyen ebösszeírást végezni.

A felelős állattartásra való nevelés, a társállatok megbecsülésének javítása mellett az ebrendészetet, mint állami feladatot ellátó helyi önkormányzatok célzott anyagi forráshoz jutását is szolgálja az ebkataszteren alapuló ebrendészeti hozzájárulás bevezetésének törvény által garantált lehetősége, mely opcióról az adott önkormányzat döntheti el - mérlegelve a helyi viszonyokat - kíván-e élni vele.

Felülvizsgálatra kerültek a prémtermelésre vonatkozó szabályok is. Az ágazat az utóbbi évtizedekben jelentősen átalakult, így mára hazánkban csincsillán kívül más prémes állat tenyésztése nem folyik (az angóranyulat elsősorban húsáért tartják, a prémje melléktermék). A módosítás ezért a csincsilla és az angóranyúl kivételével megtiltja más állatok prémtermelési célú hasznosítását, így Magyarország is csatlakozhat azon európai országok közé, melyek korlátozzák bizonyos prémfajok tartását, leölését. Átmeneti rendelkezésként a törvény biztosítja, hogy amennyiben e két fajon túl is tartanak prémjéért állatot hazánkban, azok 2012. július elejéig az állatvédelmi hatóságnál bejelentve leölésükig vagy kimúlásukig tovább tarthatók. A prémesállatok tartásának korlátozása nem csak állatjóléti előnyökkel jár. Az ilyen telepekről elszabadult, illetve szándékosan elengedett állatok hatalmas gazdasági és ökológiai károkat okoznak, mely károk elleni preventív védekezés mindenképpen indokolt.

A módosítás megtiltja az élő állatok nyereményjáték díjaként történő felhasználását az állatok védelme érdekében. Az élő nyeremények leggyakrabban kedvtelésből tartott állatok, kisrágcsálók, madarak, macska- és kutyakölykök, de előfordulnak hüllők, malacok, vagy akár csikók is. Az állatok nyertesei legtöbbször nincsenek felkészülve azok megfelelő körülmények közti tartására, ezáltal az állatok jóléte sok esetben veszélybe kerül. Mindez teljességgel összeegyeztethetetlen a felelős állattartás alapelveivel.

A törvénymódosítás érinti az állat küllemének megváltoztatása érdekében végrehajtott sebészeti beavatkozásokat is, és előírja, hogy az ivartalanítás mellett csak olyan küllemi beavatkozás végezhető el, mely az e törvény végrehajtására kiadott jogszabályban meghatározásra kerül.

A törvény lehetővé teszi továbbá, hogy az állatvédelmi bírság kiszabása helyett, illetve azzal egyidejűleg az állattartót állatvédelmi oktatáson való részvételre kötelezhesse a hatóság azokban az esetekben, amikor a tudatlanság, a téves beidegződés, illetve szemléletmód okozza a mulasztást.

Fontos kiemelni, hogy a jelen módosítás egy több lépésből álló, a megoldandó állatvédelemi kérdésekkel összefüggő jogi környezetet kérdéskörönként felülvizsgáló folyamat első fázisa, melynek célja a legjelentősebb problémák gyökerének kezelése, azok forrásainak megszűntetése. A következő lépésekben - az időközben időszerűvé váló uniós kötelezettségeken túl - a kóborrá vált állatok befogását és elhelyezését, az ebrendészeti telepek és állatmenhelyek működését meghatározó feltételek rendezése kerül munkaasztalra.

-----STARTING---POINT---RESZLETES---

Az 1. §-hoz

A törvény hatályának pontosítása szükséges a vadászható állatfajok védelméről és a vadászati tevékenységről szóló, különböző megközelítésű törvényi előírások megnyugtató összehangolására való tekintettel.

A 2. §-hoz

A nagyobb tömegeket vonzó szórakoztató rendezvényeknek gyakorta meghatározó pontja a tombolahúzás. Nem ritka jelenség, hogy a díjak között - legtöbbször fődíjként - élő állatokat sorsolnak ki. Az élő nyeremények leggyakrabban kedvtelésből tartott állatok, kisrágcsálók, madarak, macska- és kutyakölykök, de előfordulnak hüllők, malacok, vagy akár csikók is. Az állatok nyertesei legtöbbször nincsenek felkészülve azok megfelelő körülmények közti tartására, ezáltal az állatok jóléte sok esetben veszélybe kerül. Sorsuk akár napokig, hetekig bizonytalan, és ezen időszak alatt sokszor nem megfelelő körülmények között tartják őket. Mindez teljességgel összeegyeztethetetlen a felelős állattartás alapelveivel, ezért az állatok védelme érdekében indokolt az állatok nyereményjáték díjaként történő felhasználásának rendeletben szabályozása.

A 3. §-hoz

Előfordulhat olyan eset, amikor az állat jóléte nem a kárára tett cselekmény, hanem az elmulasztott beavatkozás miatt sérül. Erre példa a lovak csüd- és pataápolásának folyamatos szükségessége, melynek hiányában súlyosan károsodhat az állat egészsége. A törvény szövege nem helyezi egyértelműen a hatálya alá az ilyen eseteket, ezért a szabályozás ez irányú kiegészítése indokolt.

Az állat küllemének megváltoztatása érdekében, továbbá más, nem az állat egészsége vagy későbbi egészségkárosodásának megelőzése céljából történő sebészeti beavatkozást - bizonyos kivételekkel - a törvény tiltja. Ezek közé a kivételek közé tartozik az állat ivartalanítása, valamint a fajtatiszta kutyán végzett fül- és farokkorrekció, amennyiben az a tenyésztési hatóság által elismert tenyésztő szervezet tenyésztési programjában meghatározott küllemi előírások kialakítását biztosítja. Az utóbbi beavatkozások még mindig meglehetősen elterjedtek, holott állatjóléti szempontból erősen megkérdőjelezhetőek.

A tenyésztő szervezetek által szabadon módosítható szabályozásból fakadó jogbizonytalanságot orvosolandó a törvény kimondja, hogy az ivartalanításon túl csak olyan küllemi beavatkozás végezhető el, mely az e törvény végrehajtására kiadott jogszabályban meghatározásra kerül.

A 4. §-hoz

A törvény 11. §-a kimondja, hogy kutya és macska esetében az élelmezési cél, illetve a prémtermelés nem minősül elfogadható indoknak az állat életének kioltása tekintetében. A szakasz olyan kiegészítése szükséges, hogy az megtiltsa e fajok élelmiszerként és prémként történő felhasználását is. A globalizáció fokozódásával hazánk is egyre több nemzetiségnek, kultúrának ad otthont. Időről időre napvilágot látnak olyan hírek, miszerint bizonyos vendéglátóipari egységekben a hazánkban tradicionálisan kedvtelésből tartott két legnépszerűbb faj valamelyikét használják, szolgálják fel élelmiszerként. Ezek a hírek általában hamisnak bizonyulnak, ugyanakkor a jelenség teljes mértékben idegen a magyar hagyományoktól, ezért esetleges meghonosodásának megelőzése érdekében az élelmezési cél törvényi szintű tiltása indokolt.

A macska- és kutyaprém, valamint az ilyen prémet tartalmazó termékek forgalomba hozatalának, a Közösségbe történő behozatalának, illetve onnan történő kivitelének tilalmáról szóló 1523/2007/EK rendelet, mely hazánkban is közvetlenül hatályos, tiltja a macska- és kutyaprém, valamint ilyen prémet tartalmazó termék forgalomba hozatalát, importját, exportját. A közösségi rendelkezés törvényi szinten való deklarálása szükséges. Ezen felül - a magyarországi macska- és kutyatartás hagyományaiból fakadóan - az e fajokból származó prémek felhasználásának teljes körű tiltása indokolt.

Az 5. §-hoz

A prémtermelés céljából tartott állatok kérdése mindig is a közvélemény érdeklődésének középpontjában állt, ennek ellenére a téma hazai, állatjóléti szempontú megnyugtató rendezésére a mai napig nem került sor.

A prémesállat-tenyésztés nagy múltra tekint vissza Magyarországon, különösen a szőrmefeldolgozás és a szűcsipar volt egykor méltán világhírű. A nagyüzemi keretek között folyó prémesállat-tenyésztés az 1980-as évek elején kezdődött. Eleinte a sarki róka, nyérc- és nutriatelepek terjedtek el, majd a csincsillatenyésztés is fejlődésnek indult. Az egymást követő forró nyarak megviselték az ágazatot, és a hidegkedvelő állatok prémjének minőségbeli romlása oda vezetett, hogy a sarki róka, nyérc- és nutriatartás az 1990-es évek elejére gyakorlatilag megszűnt. Mindezzel ellentétes tendenciát mutat a csincsillaipar, melynek napjainkban mintegy 200 tenyésztelepe működik, és melynek éves forgalma több milliárd forintra tehető. A magyar tenyésztők által tenyésztett állatok kikészített szőrméje világszínvonalú, és szinte kivétel nélkül külföldön talál gazdára.

A módosítás révén a szőrméjéért tartott állatokra vonatkozó végrehajtási rendelet készül.

A 6. §-hoz

Az Alkotmánybíróság 2010. szeptember 30-i hatállyal, a 49/2010. (IV. 22.) AB határozatával megsemmisítette a veszélyes és veszélyesnek minősített eb tartásáról és a tartás engedélyezésének szabályairól szóló 35/1997. (II. 26.) Korm. rendeletet. A vizsgálat indítványozója szerint a kormányrendelet jogbizonytalanságot okozott azzal, hogy veszélyes ebnek nyilvánította a pitbull terrier fajtájú kutyákat és keverékeiket, ugyanakkor a fajta megnyugtató módon nem különíthető el a staffordshire terrier fajtájú ebektől, amelyeket a jogszabály nem sorolt a veszélyes kutyák közé. Az Alkotmánybíróság megállapította, hogy a kormányrendelet nem rendelkezett megfelelő jogi felhatalmazással, miután 2007. január elsején hatályon kívül lett helyezve a felhatalmazást tartalmazó, az állam és közbiztonságról szóló 1974. évi 17. törvényerejű rendelet.

A fentiek miatt kialakult joghézag mielőbbi pótlása érdekében - különös tekintettel a terület szabályozatlanságából fakadó közbiztonsági kockázatokra - szükségessé vált új szabályozás kialakítása, és a korábbi vonatkozó törvényi részek harmonizálása.

A szabályozás legfontosabb, a kutyák viselkedésének hazai és nemzetközi szakértőinek egyöntetű véleménye alapján kialakított változása, hogy ebről fajtája alapján nem, kizárólag egyedi viselkedésének következményeként ítélkezhet a hatóság. Az új szabályrendszer kialakításának fő szempontjai a fokozatosság és a következetesség voltak. Ennek megfelelően, az esetek sokszínűségére való tekintettel a veszélyesnek nyilvánításon kívül is széles eszköztár áll a szankcionáló hatóság rendelkezésére, úgymint az ebtartó írásos figyelmeztetése, az eb tartási illetve sétáltatási szabályainak szigorítása, az ebtartó képzésre kötelezése, vagy az eb ivartalanítása, akár az életének kioltása. Maga a veszélyesnek minősítés két úton történhet. Amennyiben az eb fizikai sérülést okozott, a végrehajtási rendeletben leírt összetett szempontrendszerben meghatározott feltételek teljesülésekor hozhat ilyen döntést a hatóság. A másik megközelítés központi eleme a megelőzés. Amennyiben állatorvos vagy civil állatvédelmi őrszolgálat képviselője úgy ítéli meg, hogy az eb fizikai vagy pszichikai állapotából fakadóan veszélyt jelenthet az emberek biztonságára, azt köteles jelenteni a hatóságnak, amely aztán az ebek viselkedésének megítélésében jártas szakértő bevonásával dönthet az ebek veszélyesnek minősítéséről.

A 7. §-hoz

Hazánk két legégetőbb, szorosan összefüggő állatvédelmi kérdése a tartott ebállomány ismeretlen nagysága és a kóbor ebek magas száma. Egyes becslések szerint mintegy kétmillió kutya él Magyarországon, a gazdátlan ebek száma eléri a százezret. Mindemellett az elvadult kóbor kutyák óriási károkat okoznak a mezőgazdasági haszonállatokban, a vadállományban és az egyéb természeti értékekben. E kaotikus állapot felszámolásának - nemzetközi viszonylatban is - leghatékonyabb eszközei a kutyák minél szélesebb körű egyedi jelölése és nyilvántartása, valamint ivartalanítása.

A problémakör a felelőtlen ebtartónál gyökerezik, ezért olyan, új megközelítésű rendszer kialakítása szükséges, melyben az ebtartó valamilyen módon hozzájárul annak hosszú távú megoldásához. Az ebtartó háromféleképpen tehet a problémakör megnyugtató rendezéséért: megjelöli a kutyáját, ezáltal az elveszése esetén sem gyarapítja az ismeretlen eredetű kóbor ebek számát, ivartalaníttatja azt a nem kívánt szaporulatok létrejöttét megelőzendő, vagy anyagi hozzájárulásával támogatja az önkormányzatot ebrendészeti tevékenységét.

Hazánkban a hatályos jogszabályoknak megfelelően a fajtatiszta ebeken túl minden veszélyesnek minősített, veszettség szempontjából aggályos, országhatárt átlépő, valamint tulajdonost váltó ebet is kötelező egyedileg jelölni, chipezni. A helyi chipadatbázisok fizikai korlátaiból, és azok egymás közti kommunikációjának hiányából következően amennyiben egy eb az adatait tartalmazó rendszer illetékességi területén túl kóborol (vagy ott teszik ki), befogásakor tehetetlen a legjobb szándékú megtaláló is, még ha az állat meg is van jelölve. Ezért van szükség a transzponderrel megjelölt ebek országos adatbázisban történő kötelező nyilvántartásának bevezetésére. A transzponderrel megjelölt ebek adatait magában foglaló országos elektronikus adatbázis működtetésére az élelmiszerfelügyeleti lánc köteles. Az eb transzponderrel való megjelöléséért legfeljebb 3500 forint kérhető a gazdától, ami magában foglalja az árát, a beültetést és a regisztráció díját is.

A jelenleg szabályozatlanul növekvő ebállomány nagyságának alakulásába történő érdemi beavatkozáshoz elengedhetetlen, hogy a problémát kezelő hatóságok tisztában legyenek a tartott kutyák pontos számával. A bizonytalan becslésbe bocsátkozások helyett e célt szolgálja - és szolgálta évtizedeken keresztül eredményesen - az ebek önkormányzatok által végzett összeírása, mely intézkedésnek lényeges állat- és humán-egészségügyi vonatkozásai is vannak. A törvény garantálja, hogy az önkormányzatok a jövőben is végezhessenek ebösszeírást.

A felelős állattartásra való nevelés, a társállatok megbecsülésének javítása mellett az ebrendészetet, mint állami feladatot ellátó helyi önkormányzatok célzott anyagi forráshoz jutását is szolgálja az ebkataszteren alapuló ebrendészeti hozzájárulás bevezetésének törvény által garantált lehetősége, mely opcióról az adott önkormányzat döntheti el - mérlegelve a helyi viszonyokat - kíván-e élni vele. A törvény a gazdákat is felelős állattartásra ösztönzi azáltal, hogy mentesülnek a díjfizetés alól azok, akik ivartalanították kutyájukat. Hangsúlyozni érdemes, hogy a menhelyről, ebrendészeti telepről, vagy civil állatvédelmi szervezettől hazavitt kutyák után sem szedhető hozzájárulás, mely az örökbefogadás gyakoribbá válását eredményezheti. A törvény kötelezi az önkormányzatot, hogy a beszedett ebrendészeti hozzájárulást az ebek ivartalanításának támogatására, állatmenhelyek és ebrendészeti telepek fenntartására, állatvédelmi szervezetek támogatására, vagy egyéb, az ebtartással kapcsolatos állatjóléti és közegészségügyi intézkedések finanszírozására forgassa vissza, ezáltal elősegítve a fennálló kaotikus populációdinamikai helyzet gyökeres megváltoztatásában döntő szerepet játszó beavatkozás minél szélesebb körű elterjedését.

A legnagyobb hazai civil állatvédelmi szervezetek évek óta szorgalmazzák a problémakör megoldását szolgáló határozott lépések megtételét, egyetértenek az új iránnyal.

A 8. §-hoz

A törvény 43. § (1) bekezdése kimondja, hogy állatvédelmi bírság kiszabása helyett, illetve azzal egyidejűleg az állattartót a hiányosságok kijavítására, illetve pótlására kell kötelezni. A fentiek olyan kiegészítése szükséges, hogy lehetővé váljon a mulasztó személynek állatvédelmi oktatáson való részvételre kötelezése. Mindez azért indokolt, mert az állatok kárára történő cselekmények hosszú távú visszaszorításának - a kapcsolódó tudományterületek szakértőinek egyöntetű véleménye szerint - leghatékonyabb eszköze a tudatformálás. Az állatjóléti szabályok megsértése gyakran abból következik, hogy a mulasztó nincs tisztában az állatok igényeivel, esetleg nem tekinti őket érző lénynek. A tudatlanság, a téves beidegződés, illetve szemléletmód legkönnyebben oktatással változtatható meg.

Amennyiben az állattartó szándékosan vagy ismételten szegi meg a felelős állattartás szabályait, feltételezhető, hogy sem állatvédelmi bírság kiszabásával, sem állatvédelmi képzésen való részvételre kötelezéssel nem biztosítható a mulasztó által tartott vagy a jövőben tartandó állatok jóléte, ezért indokolt biztosítani a lehetőséget, hogy a hatóság bizonyos körülmények teljesülésekor újabb feltételekhez kösse, esetleg korlátozza az állattartást.

A 9. §-hoz

A törvény 45. § (1) bekezdése azokat az eseteket határozza meg, amikor az állatvédelmi hatóság - az állat szenvedéseinek megszüntetése érdekében - köteles az állat életét fájdalommentes módon kioltani. A szakasz hatályos megfogalmazása félreértésekre ad lehetőségét, ezért a szabályozás egyértelművé tételét valósítja meg a módosítás.

A 10. §-hoz

A veszélyes ebek kapcsán fennálló joghézag, illetve a hatályon kívül helyezett, az ebek veszélyesnek minősítésével összefüggő eljárás igazgatási szolgáltatási díjairól szóló jogszabály pótlása érdekében új kormányrendeleti, illetve miniszteri rendeleti szintű szabályozás megalkotására van szükség, amihez a módosítás megadja a Kormány, illetve a miniszter számára a szükséges felhatalmazást.

A 11. §-hoz

A törvény végén jelezni szükséges a macska- és kutyaprém, valamint az ilyen prémet tartalmazó termékek forgalomba hozatalának, a Közösségbe történő behozatalának, illetve onnan történő kivitelének tilalmáról szóló 1523/2007/EK rendeletnek való megfelelést.

A 12. §-hoz

A szakasz a műszaki szabványok és szabályok, valamint az információs társadalom szolgáltatásaira vonatkozó szabályok terén információszolgáltatási eljárás megállapításáról szóló, - a 98/48/EK európai parlamenti és tanácsi irányelvvel módosított - 1998. június 22-i 98/34/EK európai parlamenti és tanácsi irányelvnek való megfelelést szolgálja.

A 13. § (1) és (2) bekezdéséhez

A törvény meghatározza az „állatkert”, illetve a „cirkuszi menazséria” fogalmát. Mindkét definíció tartalmazza azt, hogy az adott létesítmény hatósági engedéllyel rendelkezik. Ez ugyanakkor azt jelenti, hogy a fogalmak későbbi hivatkozásai során az azokhoz kapcsolt szabályokat csak az engedélyezett állatkerteknek és cirkuszi menazsériáknak kell betartani, a hasonló tevékenységet végző, ám engedély nélkül működő létesítményeknek nem. A fennálló jogi visszásság rendezése érdekében a fogalmak pontosítása szükséges.

A 13. § (3) bekezdéséhez

A módosítás szövegpontosító jellegű. Indokolt az állat kíméletéről, az állatkínzás tilalmáról szóló szakasz tiltó rendelkezései közé ágyazni az „állat károsítása” kifejezést is, amely fogalmat a törvény 3. § 2. pontja definiál.

A 13. § (4) bekezdéséhez

Tradicionális eljárásunkat, a libák tollszedését ért nemzetközi civil támadások világossá tették, hogy a hazai szaknyelvben is el kell különíteni a két különböző szemléletű tollnyerési módszert: a szárnyasok szigorú állatjóléti előírásoknak megfelelő tollazását, valamint az állatok kínzásával járó tépést, ami nem elfogadható, ezért tiltása indokolt. Ennek megfelelően a mezőgazdasági haszonállatok tartásának állatvédelmi szabályairól szóló miniszteri rendelet módosítása bevezette a „tollszedés”, „tollazás”, „letollazás” kifejezéseket, és elhagyta a „tépés” szót. Ugyanakkor a törvény vonatkozó szakasza még tartalmazza a nem kívánatos kifejezést, ezen változtatni szükséges.

A 13. § (5) és (6) bekezdéséhez

A törvény 7. és 24/B. §-ainak összevonásakor a két szakasz minimális különbségeire való tekintettel pontosítások átvezetése szükséges.

A 13. § (7) bekezdéséhez

A tartalom bővülése miatt a törvény VII. fejezetének címét is kiegészíteni szükséges.

A 13. § (8) és (9) bekezdéséhez

Az állatvédelmi bírságról szóló 244/1998. (XII. 31.) Korm. rendelet szerint a bírságot feladatkörében a települési, fővárosban a fővárosi kerületi önkormányzat jegyzője, a megyei kormányhivatal élelmiszerlánc-biztonsági és állategészségügyi igazgatósága, valamint a természetvédelmi hatóság szabja ki. Ezzel összhangban szükséges a törvény szövegének a módosítása, mivel bírságot nemcsak élelmiszerlánc-felügyeleti szerv szabhat ki.

A 13. § (10) bekezdéséhez

A törvény 45/B. § (1) bekezdése kimondja, hogy amennyiben az állat tartója állatjóléti szabályt szeg, és ezzel veszélyezteti az állat egészségét, úgy az állatot az állatvédelmi hatóság a körülmények rendeződéséig megfelelő helyre szállíthatja. A szakasz kiegészítése szükséges oly módon, hogy akkor is elkobozható legyen az állat, amennyiben az a gazda gondatlansága következtében ember fizikai épségét veszélyezteti (pl. veszélyes állatok, veszélyes ebek esetében).

A 13. § (11) bekezdéséhez

A jövőbeni szabályozás fontos eleme lesz a tartott veszélyes állatok adatait kezelő országos adatbázis létrehozása, amelyre vonatkozó szabályok megalkotására szintén felhatalmazást kap a Kormány.

A 14. §-hoz

A veszélyes ebekkel kapcsolatos szabályozás gyökeres átalakítása miatt a Büntető Törvénykönyv vonatkozó szakaszának módosítása szükséges, mivel a jövőben veszélyes eb csupán a hatóság által egyedileg veszélyesnek minősített eb.

-----STARTING---POINT---VEGE---

A 15-17. §-hoz

A záró szakaszok a hatályba lépéssel kapcsolatos szabályokat, valamint az uniós megfeleléseket tartalmazzák.