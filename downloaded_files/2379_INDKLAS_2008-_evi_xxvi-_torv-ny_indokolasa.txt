2008. évi XXVI. törvény indokolása

a jogi személlyel szemben alkalmazható büntetőjogi intézkedésekről szóló 2001. évi CIV. törvény módosításáról

-----STARTING---POINT---ALTALANOS--- 

1. A Büntető Törvénykönyvről szóló 1978. évi IV. törvény (a továbbiakban: Btk.) szerint bűncselekményt csak természetes személy követhet el. A büntetőjogi felelősség egyéni felelősség. Ezt a jogi helyzetet a magyar jogi irodalom általában elfogadja, és a mértékadó szerzők egészen a legutóbbi időkig egyetértéssel idézték a societas delinquere non potest elvet. A jogi személlyel szemben alkalmazható büntetőjogi intézkedésekről szóló 2001. évi CIV. törvény (a továbbiakban: Jszbt.) azonban ezt az elvet részben áttörte, azáltal, hogy bár a jogi személyek büntetőjogi felelősségét nem mondta ki, azonban lehetővé tette velük szemben büntetőjogi intézkedések alkalmazását. 2001-ben a társadalom értékrendjének módosulására, és számos új, büntetőjogi üldözést kívánó magatartásforma megjelenésére tekintettel vált szükségessé a Jszbt. elfogadása. A törvény 2004. május 1-jén, az Európai Unióhoz való csatlakozás napján lépett hatályba, mert az EU a csatlakozási folyamatban többek között e kiegészítő szankciórendszer felállítását is előírta.

A mai, bonyolult vállalati struktúrákban egyes, tipikusan gazdasági vagy pénzügyi bűncselekmények, valamint a közélet tisztasága elleni bűncselekmények esetén az egyéni elkövető büntetése önmagában már nem elégséges a bűncselekmény elkövetésétől való visszatartáshoz, azaz a generális prevenció céljának eléréséhez szükség van a jogi személyekkel szembeni büntetőjogi fellépésre is.

A Jszbt. módosítását a büntetőeljárásról szóló 1998. évi XIX. törvény (a továbbiakban: Be.) 2006. évi LI. törvénnyel történt módosítása is szükségessé tette, amely bevezette a büntetőeljárásba a természetes személyek esetében a harmadfokú eljárást, azaz a kétfokú rendes jogorvoslatot. A jogi személlyel szembeni büntetőjogi intézkedés alkalmazásának főszabályként feltétele, hogy egy természetes személy bűncselekményt kövessen el, és e személy, valamint az általa elkövetett bűncselekmény kapcsolatban álljon egy jogi személlyel. Ezen összefüggés okán, ha a természetes személy számára lehetőség van a harmadfokú eljárásra, akkor indokolt megteremteni, annak a törvényi lehetőségét, hogy a cselekménnyel érintett jogi személlyel szemben alkalmazott büntetőjogi intézkedés törvényességét is elbírálhassa a harmadfokú bíróság. Ugyanakkor a Jszbt. hatálybalépése óta eltelt időszak gyakorlata, illetve a gyakorlat hiánya rámutatott arra, hogy a Jszbt. több rendelkezésének módosítása szükséges ahhoz, hogy a gyakorlati alkalmazása a jogalkalmazók számára könnyebb és egyértelműbb legyen. Továbbá nemzetközi szervezetek, elsősorban az OECD és a GRECO ajánlásai is elsősorban a gyakorlat hiányát kifogásolták, és a gyakorlati alkalmazás megkönnyítése érdekében tartalmaztak javaslatokat.

2. A törvény egyes rendelkezései a nemzetközi jogi kötelezettségvállalásainkra figyelemmel szükségesek. Ezek közül kiemelendők az alábbiak:

a) Az Európa Tanács GRECO csoportjában, a vesztegetéssel kapcsolatos kormányzati fellépéssel összefüggésben, a második értékelési körben Magyarország számára 2005-ben tizenkét ajánlást fogalmaztak meg, ezek közül két ajánlás a Jszbt. alkalmazását érinti. Az ajánlások teljesítéséről a GRECO 2008. áprilisi plenáris ülésén Magyarországnak be kellett számolnia. A teljesítetlen ajánlásokról 2009. október 30-ig kell ismételten beszámolni, ezek közé tartozik a Jszbt.-hez kapcsolódó ajánlás is. Az országvizsgálat és a beszámolási kötelezettség alapja a 49/1999. (VI. 3.) OGY határozat az Európa Tanács Korrupció Elleni Államok Csoportjához (GRECO) való csatlakozásról.

b) A Gazdasági Együttműködési és Fejlesztési Szervezet (OECD) tagjaként, a külföldi hivatalos személyek vesztegetésével összefüggő, 2005. évi országvizsgálatot követően Magyarország évente köteles beszámolni a vizsgálat során tett ajánlások végrehajtásáról az OECD keretében működő Korrupció-ellenes Munkacsoportnak. Az országvizsgálat és a beszámolási kötelezettség alapja az 1997. november 21-én elfogadott, és a 2000. évi XXXVII. törvénnyel kihirdetett, a külföldi hivatalos személyek megvesztegetése elleni küzdelemről szóló Egyezmény. Az országvizsgálat során az OECD munkacsoportja a magyar hatóságok számára a külföldi hivatalos személy megvesztegetésének hatékony megelőzését és felderítését célzó feladatokat határozott meg, amelyek a Jszbt. vonatkozásában konkrét előírásokat is tartalmaznak.

-----STARTING---POINT---RESZLETES---

Az 1. §-hoz

Az OECD Korrupció elleni munkacsoportja a Jszbt. 2. §-a (1) bekezdése vonatkozásában felhívta a kormányt, hogy „módosítsa a jogi személyek büntetőjogi felelősségére vonatkozó jogszabályokat úgy, hogy megszűnjék továbbá az a követelmény, amely szerint a vesztegetéssel a jogi személynek „vagyoni” előny elérésére kell törekednie, illetve a vesztegetésnek ilyen előny elérését kell eredményeznie.”

A törvény lehetővé teszi, hogy a vagyoni előny mellett a jogi személy számára elért vagy elérni kívánt más előny is megalapozza az intézkedés alkalmazását. Ez azért jelentős, mert különösen a közélet tisztasága elleni bűncselekmények esetében az elért vagy elérni kívánt előny nem mindig vagyoni jelleget ölt. A versenytársak kiszorítása, vagy a törvény által egyébként kötelezően előírt eljárás lefolytatásának meggyorsítása jelenleg nem alapozza meg minden esetben az intézkedés alkalmazását, tekintettel arra, hogy az elért, vagy elérni kívánt előny azonnal nem számszerűsíthető, illetőleg pénzben közvetlenül nem fejezhető ki. Ezt a nemzetközi szervezetek által is kritizált helyzetet kívánja megszüntetni a törvény, azzal, hogy a „vagyoni előny” kifejezés helyett az „előny” fogalmát illeszti be az értelmező rendelkezések közé, illetőleg a Jszbt. 2. §-ának (1) bekezdésébe. Az előny a Btk. közélet tisztasága elleni bűncselekmények tényállásaiban már használt fogalom, és a kialakult bírói gyakorlat szerint egyaránt lefedi mind a vagyoni, mind a nem vagyoni előnyt.

A 2. §-hoz

1. A Jszbt. 2. §-a módosításának lényeges eleme, hogy a fentiekben kifejtett okokból lehetővé teszi, hogy a vagyoni előny mellett a jogi személy számára elért vagy elérni kívánt más előny is megalapozza az intézkedés alkalmazását.

2. A Jszbt. 2. §-ában a további módosítás célja, hogy a gazdasági társaságokról szóló 2006. évi IV. törvény (a továbbiakban: Gt.) fogalomhasználatához igazodva egyértelműen meghatározza az érintett személyek körét, akiknek magatartása a jogi személlyel szembeni intézkedés alkalmazását alapozza meg.

A Jszbt. hatályos szövege a 2. § (1) bekezdésének a) pontjában a jogi személy ügyvezetésre vagy képviseletre feljogosított tagjáról vagy tisztségviselőjéről, felügyelő bizottságának tagjáról, illetőleg ezek megbízottjáról rendelkezik. Ugyanakkor a Gt. 21. §-ának (1) bekezdése szerint a gazdasági társaság ügyvezetését - a gazdasági társaságok egyes formáira vonatkozó rendelkezések szerint - a társaság vezető tisztségviselői vagy a vezető tisztségviselőkből álló testület látja el.

A Gt. alkalmazásában ügyvezetésnek minősül a társaság irányításával összefüggésben szükséges mindazon döntések meghozatala, amelyek törvény vagy a társasági szerződés alapján nem tartoznak a társaság legfőbb szervének vagy más társasági szervnek a hatáskörébe. A társaság képviseletére pedig az ügyvezetésre feljogosított tagon kívül önállóan, vagy együttesen jogosult lehet az önálló cégjegyzési joggal rendelkező munkavállaló [Gt. 29. § (3) bek.], a képviseleti joggal felruházott munkavállaló [Gt. 29. § (2) bek.], valamint a cégvezető, a Gt. egyéb rendelkezéseitől, illetve a társasági szerződéstől függően.

A fentiek alapján megállapítható, hogy az ügyvezetésre feljogosított tag egyben vezető tisztségviselő, illetve a Gt. szabályozásából adódóan a társaság jogszerű mindennapi működése felett felügyeleti és ellenőrzési jogot az ügyvezetésre feljogosított tagon kívül a cégvezető gyakorolhat. Figyelembe kell venni azt is, hogy a Gt. 34. §-a szerint a felügyelő bizottság rendszerint testületként jár el.

Mivel tehát az ügyvezetésre vagy képviseletre feljogosított személy meghatározása csak a Gt. ismeretében volt korábban lehetséges, a Jszbt. értelmezését megkönnyíti, ha e személyek körét pontosabban, a Gt. terminológiájához igazodva határozza meg a törvény 2. §-a. A Jszbt.-ben ugyanakkor a gazdasági társaságokon kívül többek között a társadalmi szervezetekre is alkalmazható terminológiát kell használni. A közhasznú szervezetekről szóló 1997. évi CLVI. törvény 26. §-ának m) pontja az ilyen szervezetek vezető tisztségviselőit sorolja fel, így a személyi kör a „vezető tisztségviselő” kifejezés használatával az ügyvezetésre feljogosított személyeknél pontosabban körvonalazott.

Szintén a Gt. fogalomhasználatára tekintettel szükséges rendelkezni a képviseletre felhatalmazott alkalmazottról is, ami részben átfedi a már felsorolt személyeket, azonban a teljes körű szabályozáshoz az alkalmazottra is utalni kell.

3. Az OECD Korrupció elleni munkacsoportja a Jszbt. 2. §-a (1) bekezdésének b) pontjára vonatkozóan a következő megállapítást tette: „A vizsgálat-vezetők bátorítják a magyar hatóságokat, hogy „a vezető tisztségviselő”-re való utalásnál világosabban határozzák meg azon személyek csoportját, akiknek az elégtelen felügyelete előidézheti a jogi személy felelősségét.”

Az egyértelmű és koherens fogalomhasználat érdekében a törvény a Jszbt. 2. §-a (1) bekezdésének b) pontjában a vezető tisztségviselő, a cégvezető és a felügyelő bizottság kifejezéseket illeszti be a normaszövegbe. Továbbá a törvény ugyanezen § (2) bekezdésében úgy rendelkezik, hogy az (1) bekezdésben meghatározott eseteken kívül a jogi személlyel szemben büntetőjogi intézkedés alkalmazható akkor is, ha az elkövetett bűncselekmény a jogi személy számára előny szerzését eredményezte, és erről a vezető tisztségviselő, a felügyelő bizottság tagja vagy a cégvezető tudott. A cégvezető a Gt. szabályozása szerint rendelkezhet olyan ügyvezetési, képviseleti jogosítványokkal, amelyek miatt a jogi személy számára előnyt eredményező bűncselekmény elkövetéséről való tudomása megalapozhatja a jogi személlyel szemben a büntetőjogi intézkedés alkalmazását.

A Gt. a vezető tisztségviselők esetében az irányítási kötelezettséget említi, hiszen a Gt. 21. § (2) bekezdése szerint az ügyvezetést a társaság vezető tisztségviselői, vagy az ezekből álló testület látja el, és ügyvezetésnek minősül a társaság irányításával összefüggésben hozott döntéshozatal. A fogalmak egyértelművé tétele érdekében a Jszbt.-ben is ezt a szóhasználatot kell követni.

A 3. §-hoz

A Jszbt. 3. §-ának (2) bekezdése lehetővé teszi, hogy a jogi személlyel szemben az (1) bekezdésben meghatározott büntetőjogi intézkedést alkalmazzanak abban az esetben is, ha a természetes személy elkövető a halála vagy a kóros elmeállapota miatt nem büntethető. Ugyanakkor a hatályos szabályozás szerint nincs lehetőség az eljárás alapjául szolgáló bűncselekmény és a jogi személy kapcsolatának felderítésére, ha hasonló helyzet a büntetőeljárás megindítása után következik be. A törvény erre tekintettel ezt a rendelkezést - a törvény könnyebb és hatékonyabb alkalmazása érdekében - kiegészíti azzal, hogy a Jszbt. 3 §-ának (1) bekezdése szerinti intézkedések akkor is alkalmazhatók, ha a természetes személlyel szemben a büntetőeljárást a bűncselekmény elkövetése után bekövetkezett elmebetegsége miatt függesztették fel. Semmi nem indokolja, hogy ebben az esetben a jogi személy és az eljárás alapjául szolgáló bűncselekmény közötti kapcsolat felderítése, és a felderítés elmaradása miatt a jogi személlyel szemben a büntetőjogi intézkedés alkalmazása ne történjen meg.

A Jszbt. 3. §-a azért is módosításra szorul, mert semmi nem indokolja, hogy a megrovás vagy a próbára bocsátás intézkedéssel sújtott vádlott esetében az érintett jogi személlyel szemben intézkedést ne lehessen alkalmazni. Az önállóan alkalmazható intézkedések közül a megrovás és a próbára bocsátás azok, amelyeket a bíróság bűnösséget megállapító ítéletben alkalmaz. Erre tekintettel ezek az intézkedések a jogi személlyel szembeni intézkedés alkalmazását is megalapozzák.

A 4. §-hoz

A vagyoni előny helyett az előny fogalmának bevezetésére tekintettel a pénzbírság kiszabásáról szóló rendelkezést is kiegészíti a törvény. Nem vagyoni jellegű előny esetén a természetes személyekkel szemben alkalmazható pénzmellékbüntetéshez hasonlóan, a törvény is elismeri az olyan szankció létjogosultságát, amelynek célja a további bűncselekmény elkövetésétől való hatékony visszatartás. Nem vagyoni előny esetében a hatályos törvény alapján a bíróság nem tudja megállapítani a pénzbírságot, ezért a törvény úgy rendelkezik, hogy ilyenkor az elért vagy elérni kívánt előny helyett az érintett jogi személy vagyoni helyzetére tekintettel kell megállapítani a szankció mértékét. A bíróságok számára ugyanis megfelelő lehetőséget kell biztosítani arra, hogy a visszatartó erővel rendelkező szankció mértékét a törvényi keretek között, de a vagyoni helyzetre való tekintettel szabadon tudják meghatározni.

Az 5. §-hoz

A Jszbt. 7. §-a (3) bekezdésének módosítása részben következik a Jszbt. 3. §-ának előbb bemutatott módosításából. Az ott vázolt elvet viszi végig a módosítás a törvény további rendelkezésein, továbbá egyértelművé teszi, hogy az eljárást a Jszbt. rendelkezései alapján akkor is le kell folytatni, ha a büntetőeljárás az elkövetővel szemben ugyan megindult, de azt az eljárás folyamán megszüntették, mert az elkövető meghalt, vagy mert kóros elmeállapota miatt nem büntethető.

A 6. §-hoz

A Jszbt. hatályos szövege szerint:

„12. § (1) Ha a nyomozás során adat merül fel arra, hogy a büntetőeljárás során jogi személlyel szemben intézkedés alkalmazásának lehet helye, a nyomozó hatóság erről haladéktalanul tájékoztatja az ügyészt.

(2) Az ügyész rendelkezik arról, hogy a nyomozás kiterjedjen-e az eljárás alapjául szolgáló bűncselekmény és a jogi személy kapcsolatának felderítésére. ...”

Ez a rendelkezés áttöri a Be.-ben az alapvető rendelkezések között szereplő hivatalból való eljárás elvét, mivel az ügyész diszkrecionális jogává teszi annak eldöntését, hogy a nyomozás kiterjedjen-e az eljárás alapjául szolgáló bűncselekmény és a jogi személy kapcsolatának felderítésére, ha adat merül fel arra, hogy a jogi személlyel szemben a büntetőeljárás során intézkedés alkalmazásának lehet helye. A Jszbt. gyakorlati alkalmazását és tényleges hatályosulását ez a rendelkezés nem szolgálta. Ezért a törvény úgy rendelkezik, hogy ebben az esetben a nyomozó hatóságnak ki kell terjesztenie a nyomozást a jogi személy és az eljárás alapjául szolgáló bűncselekmény közötti kapcsolat felderítésére. Tekintettel az ilyen eljárás összetettségére, indokolt, hogy erről az ügyész azonnal értesüljön, ezzel biztosított a szoros ügyészi felügyelet az ilyen jellegű nyomozások felett. Ez a rendelkezés természetesen nem jelenti azt, hogy a beszerzett bizonyítékok alapján ne az ügyész döntse el azt, hogy azok elegendőek-e a jogi személlyel szemben az intézkedés alkalmazásának indítványozásához. Azonban az ügyész nem akaszthatja meg a nyomozás erre irányuló részét azzal, hogy nem engedélyezi annak ilyen irányú kiterjesztését. Az első olyan adat birtokában, amely arra mutat, hogy a jogi személlyel szemben büntetőjogi intézkedés alkalmazásának lehet helye az ügyész nincs olyan helyzetben, hogy megalapozottan dönthessen arról, hogy a nyomozás kiterjedjen-e az eljárás alapjául szolgáló bűncselekmény és a jogi személy kapcsolatának felderítésére.

A 7. §-hoz

A törvény a Jszbt. 3. és 7. §-a módosítására tekintettel, egy új rendelkezéssel egészíti ki a törvényt, amely szerint, ha a nyomozást a gyanúsítottnak a bűncselekmény elkövetése után bekövetkezett elmebetegsége miatt függesztik fel, az eljárás alapjául szolgáló bűncselekmény és a jogi személy közötti kapcsolat felderítése vonatkozásában az eljárást folytatni lehet.

A 8. §-hoz

A törvény a Jszbt. 13. §-át kiegészíti annak érdekében, hogy egyértelművé tegye, hogy a vádiratnak milyen személyi adatokat kell tartalmaznia, ha a jogi személlyel szemben az eljárást a Jszbt. 7. §-ának (3) bekezdése szerint folytatják le, azaz, ha a vádiratban nem szerepel vádlott, mivel az elkövető meghalt, vagy kóros elmeállapotú, illetve vele szemben az eljárást a bűncselekmény elkövetését követően bekövetkezett elmebetegsége miatt függesztették fel. A törvény arról is rendelkezik, hogy ebben az esetben a Jszbt. 7. §-ának (3) bekezdésére kell utalni, mint az eljárás megindításához szükséges külön feltételre.

A 9. §-hoz

A Jszbt. 15. §-a (2) bekezdésének b) pontjára irányuló módosítás pontosítja a törvény szövegét, hiszen az indítvány elutasítása, illetőleg intézkedés alkalmazása helyett a bíróság úgy is dönthet, hogy az intézkedés alkalmazását mellőzi, ennek azonban az ügydöntő határozatban meg kell jelennie.

A 10. §-hoz

1. A Be. módosításáról rendelkező 2006. évi LI. törvény megteremtette a magyar büntetőeljárásban a harmadfokú bírósági eljárás lehetőségét. A Be. módosításával összhangban szükséges annak eljárási alapjait megteremteni, hogy a jogi személyekkel szemben alkalmazható büntetőjogi intézkedések estében is legyen lehetőség a kétfokú fellebbvitelre.

A jogi személyekkel szemben alkalmazható büntetőjogi intézkedések szorosan kapcsolódnak a természetes személy büntetőjogi felelősségéhez, jogi személlyel szemben csak akkor lehet a Jszbt. szerinti intézkedést alkalmazni, ha természetes személy bűncselekményt követ el, és e bűncselekmény a Jszbt. 2. §-a szerinti összefüggésben áll a jogi személlyel.

A törvény szerint e szoros összefüggésre tekintettel csak akkor lehet helye a jogi személyt érintően harmadfokú eljárásnak, ha annak Be. 386. §-a szerinti feltételei a természetes személy tekintetében fennállnak, a jogi személyre vonatkozó ítéleti rendelkezés ellen önálló fellebbezésnek nincs helye. Ha viszont a Be. hivatkozott rendelkezésében meghatározott feltételek fennállnak, és a természetes személy büntető ügyét a harmadfokú bíróság elbírálja, akkor a másodfokú ítélet jogi személyt érintő rendelkezéseit is felülbírálja, mert az a célszerű, hogy a harmadfokú bíróság a jogi személy tekintetében is hozza meg a törvényes határozatot, és az ügy jogerősen lezáruljon.

A törvény ennek lehetőségét teremti meg. A szabályozás természetesen nem tartalmazza a harmadfokú eljárást érintő összes rendelkezést, tekintettel arra, hogy a Jszbt. 7. §-ának (2) bekezdése szerint a Be. rendelkezéseit a Jszbt.-ben meghatározott eltérésekkel kell alkalmazni, tehát a harmadfokú eljárás általános szabályai irányadók a jogi személy tekintetében is, a Jszbt.-ben foglalt szabályokkal együtt.

2. A súlyosítási tilalom a harmadfokú bírósági eljárásban a jogi személyt érintően is érvényesül, ezért a törvény a Jszbt. 20. §-ának (4) bekezdésével egyező rendelkezést tartalmaz, a jogi személy hátrányára csak akkor lehet a másodfokú ítéletet megváltoztatni, ha az ügyész a jogi személy terhére fellebbezést jelentett be.

A 11. §-hoz

1. A törvény a harmadfokú bíróság határozatai körében - a Be. általános szabályait, továbbá a Jszbt.-nek a másodfokú bíróság határozataira vonatkozó szabályait alapul véve - rendelkezik a másodfokú határozat megváltoztatásáról, és a Be.-ben meghatározott eseteken túlmenő okok miatti hatályon kívül helyezéséről.

2. A harmadfokú bíróság azokban az esetekben helyezi hatályon kívül a másodfokú bíróság ítéletét, amely esetekben a Jszbt. 21. §-ának (2) bekezdése szerint a másodfokú bíróság hatályon kívül helyezi az elsőfokú bíróság ítéletét.

Előfordulhat, hogy az ítélet hatályon kívül helyezését eredményező eljárási szabálysértést, illetve megalapozatlansági hibát az első fokú bíróság követi el, és azt a másodfokú bíróság nem észleli, illetve nem orvosolja. Ekkor a harmadfokú bíróság a másodfokú bíróság ítéletének hatályon kívül helyezése mellett - szükség esetén - az első fokú bíróság ítéletét is hatályon kívül helyezi, és az első fokú bíróságot utasítja új eljárásra.

3. A Jszbt. törvény szerinti 21/B. §-ának (5)-(7) bekezdései tartalmukat tekintve megegyeznek a Jszbt. 21. §-ának (3)-(5) bekezdésiben foglaltakkal. E szabályok arra az esetre tartalmaznak rendelkezést, ha a harmadfokú bíróság azt a vádlottat, akire tekintettel a másodfokú bíróság a jogi személlyel szemben intézkedést alkalmazott, felmenti, vagy vele szemben az eljárást megszünteti, továbbá, ha a felmentés oka a vádlott kóros elmeállapota, illetve az eljárás megszüntetésére a vádlott halála miatt került sor.

A 12. §-hoz

A törvény a Jszbt. megismételt eljárásra vonatkozó szabályait kiegészíti a másodfokú bíróság ítéletének, a Jszbt. 21/B. §-ának (2) bekezdésében meghatározott okok miatti hatályon kívül helyezése esetén követendő eljárás szabályaival. A súlyosítási tilalom érvényesülésére vonatkozó, a Jszbt. 22. §-ának (1) bekezdésében meghatározott szabályai ez esetben sem alkalmazhatók.

A 13. §-hoz

A Be. 416. §-a (4) bekezdésének a) pontja természetes személyek esetén kizárja a felülvizsgálatot a Be. 416. §-a (1) bekezdésének a) és b) pontja alapján, ha az ügyben a harmadfokú bíróság hozott ügydöntő határozatot, tekintettel arra, hogy a harmadfokú bíróság az eljárása során már megvizsgálta azokat a körülményeket, amelyeket ezen felülvizsgálati okok nevesítenek.

A törvény - a Be. fentebb hivatkozott rendelkezéseivel összhangban - a Jszbt. 24. §-át egy új (7) bekezdéssel egészíti ki, amely rendelkezés ugyanezen okokból kizárja a felülvizsgálat lehetőségét a jogi személyek tekintetében, a Jszbt. 24. §-ának (1) bekezdése esetén, ha az ügyben a harmadfokon eljárt bíróság hozott ügydöntő határozatot.

A 14-17. §-hoz

A törvény egyes külön eljárások, így a bíróság elé állítás, a terhelt távollétében folytatott eljárás, a tárgyalásról lemondás, valamint a tárgyalás mellőzésének alkalmazását zárja ki arra az esetre nézve, ha az adott ügyben jogi személlyel szemben büntetőjogi intézkedés alkalmazásának lehet helye.

E rendelkezésnek a Jszbt.-ben van a helye, annak ellenére, hogy e rendelkezések valójában az érintett természetes személlyel szemben zárják ki ezen eljárások alkalmazását. Ennek oka, hogy a Be. nem tartalmaz a jogi személlyel szemben alkalmazható intézkedésre irányuló eljárásról rendelkezést, és e szabályok miatt nem is indokolt a Be. rendszerének megtörése.

A 18. §-hoz

A Jszbt. 26. §-ának (3) bekezdésére irányuló módosítás technikai jellegű, terminológiai pontosítás. A (2) bekezdéssel összhangban a jogalkotó a „jogi személlyel szemben végrehajtott vagyonelkobzás” helyett a „jogi személy vagyonát érintően végrehajtott vagyonelkobzásról” rendelkezik.

A 19. §-hoz

Az 1989. október 23-át megelőzően alkotott rendeleti szintű jogszabályok rendezéséről szóló 383/2007. (XII. 23.) Korm. rendelet 2008. július 1-jével hatályon kívül helyezi a kényszergyógykezelés és az ideiglenes kényszergyógykezelés végrehajtásáról szóló 9/1979. (VI. 30.) IM rendeletet.

A kényszergyógykezelés és az ideiglenes kényszergyógykezelés végrehajtásáról szóló 9/1979. (VI. 30.) IM rendeletet 8. §-a szerint a kényszergyógykezelés, valamint az ideiglenes kényszergyógykezelés költségei az államot terhelik. A jogintézményt a társadalom védelme indokolja, ebből következően, továbbá a kényszergyógykezelésre, ideiglenes kényszergyógykezelésre utalt beteg szempontjából tekintve ez olyan garanciális rendelkezés, amelynek törvényi szinten történő megállapítása indokolt. Ennek megfelelően a törvény a kényszergyógykezelés, illetve az ideiglenes kényszergyógykezelés költségeinek viselésére vonatkozó rendelkezést beilleszti a büntetések és intézkedések végrehajtásáról szóló 1979. évi 11. törvényerejű rendeletbe.

A 20. §-hoz

A Be. 586-587. §-a rendelkezik a biztosíték szabályairól. A jogintézmény azt a célt szolgálja, hogy kisebb tárgyi súlyú bűncselekmény elkövetésének megalapozott gyanúja esetén a külföldön élő terheltnek a büntetőeljárás idején ne kelljen a lakhelyétől távol tartózkodnia, hanem az országból a büntetőeljárás alatt is eltávozhasson anélkül, hogy az állam büntető igénye sérülne. Ilyen esetben a büntetőeljárás a terhelt távollétében folyik a rendes eljárási szabályok szerint. A biztosíték letétbe helyezését a terhelt kérelmére, a vádirat benyújtásáig az ügyész, azt követően a bíróság engedélyezheti.

Jelenleg a biztosítékra vonatkozó szabályok között nem található olyan rendelkezés, amely meghatározza, hogy milyen bűncselekményi kör esetén lehetséges biztosíték letételének engedélyezése. A törvény csak arról rendelkezik, hogy az engedélyezésre akkor kerülhet sor, ha előre láthatólag a terhelttel szemben bűnösségének megállapítása esetén is csak pénzbüntetést vagy felfüggesztett szabadságvesztést (és pénzmellékbüntetést) kell kiszabni. Nem kizárt azonban, hogy a biztosíték letétbe helyezésével külföldre távozott terhelttel szemben végrehajtandó szabadságvesztés kerül kiszabásra. E tekintetben a bíróságnak mérlegelési jogköre van.

A jelenlegi ítélkezési gyakorlatban előforduló problémák elkerülése érdekében szűkíteni indokolt a biztosíték alkalmazási körét azáltal, hogy pontosan meghatározásra kerül azon bűncselekményi kör, amelyek elkövetése esetén a biztosíték letétele engedélyezhető. A törvény ezért úgy módosítja a Be.-t, hogy csak a nyolcévi szabadságvesztésnél nem súlyosabb büntetéssel fenyegetett bűncselekmények esetén lenne lehetőség a biztosíték letételének engedélyezésére, további feltételként pedig a törvény előírná, hogy még ezekben az esetekben sem lehetséges az engedélyezés, ha a bűncselekmény halált okozott.

Az alkalmazási kör ilyen szűkítése megtalálható a legtöbb különeljárásban. A bíróság elé állítás (Be. 516. §) esetén például az eljárás szabályainak alkalmazása csak a nyolcévi szabadságvesztésnél nem súlyosabb büntetéssel fenyegetett bűncselekmények esetén lehetséges. A tárgyalásról lemondás (Be. 534. §) rendelkezései szerint a bíróság az ügyész indítványára a nyolc évnél nem súlyosabb szabadságvesztéssel büntetendő bűncselekmény miatt indított eljárásban nyilvános ülésen hozott ítélettel megállapíthatja a vádlott bűnösségét. Tárgyalás mellőzésével (Be. 544. §) a háromévi szabadságvesztésnél nem súlyosabban büntetendő bűncselekmény elkövetése esetén szabható ki büntetés.

A törvény még egy ponton módosítja a biztosítékra vonatkozó rendelkezéseket A Be. 586. §-ának (3) bekezdésébe indokolt egy olyan rendelkezést beilleszteni, amelynek értelmében a terheltnek a biztosíték letétbe helyezése iránti kérelemben nyilatkoznia kell arról, hogy ha az a büntetés-végrehajtás érdekében szükséges, a Magyar Köztársaság területére önként hajlandó visszatérni, ezáltal elősegíteni a kiszabott büntetés végrehajtását.

A 21. §-hoz

Az Alkotmánybíróság az 1/2008. (I. 11.) AB határozatában a szabálysértésekről szóló 1999. évi LXIX. törvény (a továbbiakban: Sztv.) két rendelkezését alkotmányellenesnek ítélte és azokat 2008. június 30-i hatállyal megsemmisítette. A megsemmisítés az Sztv. 92. §-a (1) bekezdésének második mondatát és az Sztv. 112. §-a (1) bekezdésének első mondatát érinti.

A két, hivatkozás szerinti hatályos rendelkezés a következő: „A szabálysértési ügyben az első fokú bíróság feladatait a bírósági titkár is elláthatja, tárgyalás tartására azonban nem jogosult” [Sztv. 92. § (1) bek.], illetve „A bíróság az átváltoztatásról tizenöt napon belül tárgyalás nélkül dönt” [Sztv. 112. § (1) bekezdés].

1. Az Sztv. 92. §-ának (1) bekezdése a bíróság előtti eljárás általános szabályaként rögzíti, hogy a bíróság a szabálysértési ügyben egyesbíróként jár el. A szabálysértési ügyben az első fokú bíróság feladatait a bírósági titkár is elláthatja, tárgyalás tartására azonban nem jogosult.

Az Alkotmánybíróság álláspontja szerint az Sztv.-ben a bírói hatáskörbe tartozó döntési jogkörök túlnyomó többsége a bírósági titkárok hatáskörébe került, amelyek egy része eljárási természetű intézkedés (a bíróságok eljárásának előkészítése, a bizonyítás körébe tartozó intézkedések), más része érdemi (a közigazgatási döntés érdemi felülvizsgálatával összefüggő hatáskör).

Az Alkotmánybíróság kifejtette, hogy a bírósági titkár döntési jogkörei olyanok, amelyek a szabálysértés miatt alkalmazható szankció törvényessége vagy megengedettsége felőli döntést tesznek lehetővé. A tárgyalás tartásának hiányában a hivatásos bíróhoz fordulás joga (pl. a meg nem fizetett pénzbírság vagy el nem végzett közérdekű munka elzárásra átváltoztatás esetében) nem biztosított.

Az Alkotmánybíróság határozatában kiemelte, hogy a bírósági titkárok döntéshozatali jogkörökkel való feljogosítása a bíróságok (pontosabban az ítélkező bírák) tehermentesítése céljából történt. Az Alkotmánybíróság álláspontja szerint ez a jogalkotói cél nem vezethet arra az eredményre, hogy az Alkotmány kifejezett rendelkezésével ellentétes módon, az igazságszolgáltató, érdemi ítélkező tevékenység kikerüljön a hivatásos bírák hatásköréből. A bírósági titkár jogi diplomával, jogi szakvizsgával rendelkező olyan igazságügyi alkalmazott, akinek önálló hatásköreit törvény állapítja meg és nem hivatásos bíró.

Az Alkotmánybíróság tehát önmagában azt nem kifogásolta, hogy a szabálysértési ügyek elintézésében részt vesz a bírósági tikár, hanem azt fogalmazta meg aggályként, hogy a jogalkotó nem megfelelően pontos szabályozást választott akkor, amikor általánosan tette lehetővé a titkár eljárását a tárgyalás tartásának kivételével.

Erre figyelemmel a törvény úgy módosítja 2008. július 1-jével az Sztv.-t, amely egyértelművé teszi, hogy a bírósági titkárok az ítélkezési tevékenység differenciált feladatain belül, megfelelő eljárási mód keretében - a törvényben meghatározott korlátok között - rendkívül fontos igazságszolgáltatási feladatot látnak el. A magasan kvalifikált, és a bírói kinevezésre alkalmas személyi körnek a szakmai tudását az ítélkezési tevékenység keretében hasznosítani kell, őket a szaktudásuknak megfelelő - a hivatásos bírókhoz képest ugyan korlátozott -, de gyakorlati továbbképzésükre is alkalmas feladatokkal kell ellátni. Ennek megfelelően az előterjesztés szerint a bírósági titkárok a következő ügyekben járhatnak el 2008. július 1-jétől:

a) szakértőt kirendelése,

b) az eljárást felfüggesztése,

c) a bíróság eljárási cselekményére idézése, értesítése,

d) a mulasztást igazoló kérelemről határozat hozatal,

e) a kézbesítési vélelem megdöntésére irányuló kérelem elbírálása,

f) a rendbírság kiszabása,

g) az ügy elbírálását követően a szabálysértési ügy iratait határozatának kiadmányaival együtt visszaküldeni a szabálysértési hatóságnak,

h) a kifogás elbírálása során

ha) az ügy áttétele,

hb) az eljárás felfüggesztése,

hc) az eljárás megszüntetése,

hd) a szabálysértési hatóság határozatának hatályon kívül helyezése,

he) a szabálysértési hatóság határozatának hatályban tartása,

hf) a szabálysértési hatóság határozatának megváltoztatása,

hg) az eljárási költség viseléséről rendelkezés,

i) határozathozatal - az elzárással is sújtható szabálysértésekre vonatkozóan - az ügy áttételéről, az eljárás felfüggesztéséről, továbbá ha a feljelentés adatai, illetőleg az iratok tartalma alapján nem lehetséges a feljelentés érdemi elbírálása, a tényállás tisztázása érdekében a feljelentő felhívása további adatok közlésére, iratok, tárgyi bizonyítási eszközök beszerezése és más szervek - külön jogszabályban meghatározott feltételek alapján - adatok közlésére történő felhívása.

Az Sztv. 118. §-ának rendelkezéséből következik, hogy a törvény 2. §-ában felsorolt intézkedéseket - azok jellegétől függően - a bírósági titkár az Sztv. XIII. Fejezete szerinti eljárás során is megteheti.

2. Az Alkotmánybíróság határozata szerint az Sztv. 112. §-ának (1) bekezdése alkotmányellenes, mert lehetővé teszi azt, hogy ha a pénzbírsággal sújtott, a pénzbírságot határidőben nem fizeti meg, akkor az elzárásra átváltoztatásról tárgyalás nélkül lehessen dönteni.

Ezt a szövegrészt az Alkotmánybíróság megsemmisítette, amelynek következménye az, hogy 2008. július 1-jétől minden olyan ügyben, amikor a pénzbírságot nem fizeti meg az érintett, és elzárásra kell átváltoztatni azt, a bíróságnak meghallgatást, azaz tárgyalást kell tartani.

Mindezekre figyelemmel a törvény megállapítja azokat a szabályokat, amelyek alapján a bíróság az elzárásra átváltoztatásról, tárgyaláson határoz. Főszabály szerint a szabálysértési tárgyalás általános rendelkezései alapján jár el a bíróság, azonban a törvény megállapítja azokat az eltérő szabályokat, amelyek ezen „egyszerűsített” tárgyalás során érvényesülnek. A bíróság a meg nem fizetett pénzbírság elzárásra átváltoztatásáról az iratok bíróságra érkezésétől számított harminc napon belül dönt.

3. Az Sztv. 111. §-ának (4) bekezdése jelenleg úgy rendelkezik, hogy ha a pénzbírság adók módjára történő behajtásra nincs lehetőség, vagy az aránytalanul hosszú idővel járna, a pénzbírságot - az elkövető beleegyezése esetén - közérdekű munkára kell átváltoztatni.

E rendelkezés alapján a szabálysértési hatóság átadja az ügyet az önkormányzati adóhatóságnak, azonban az adók módjára történő behajtásra csak az esetek kis számában kerül sor, mert mérlegelés alapján lehet eldönteni azt, hogy az adók módjára történő behajtás aránytalan hosszú idővel járna-e. Ennek következményeként az ügyek jelentős többségében szinte azonnal elrendelik a közérdekű munkára átváltoztatást, amely az érintett hozzájárulásának hiányában elzárásra kerül átváltoztatásra.

A törvény minderre figyelemmel kötelezővé teszi az adók módjára történő végrehajtást. Ennek eredménytelensége esetén kerülhet sor a közérdekű munkára történő átváltoztatásra.

A 22. §-hoz

A Gt. és a cégnyilvánosságról, a bírósági cégeljárásról és a végelszámolásról szóló 2006. évi V. törvény módosításának célja, hogy Magyarország eleget tegyen az Európa Tanács GRECO csoportja ajánlásának, amely szerint „tegyenek erőfeszítéseket annak biztosítására, hogy a vállalatokkal szemben a büntetőjogi felelősség alkalmazhatóságát ne lehessen a bűncselekmény elkövetése után bevezetett intézményi változtatásokkal elkerülni”.

A törvény a csődeljárás és a felszámolási eljárás során már ismert szabályhoz (csődeljárás, felszámolási eljárás megindításának tilalma) hasonlóan világossá teszi, hogy a gazdasági társaság átalakulására nincs lehetőség, ha büntető ügyben a jogi személlyel szemben intézkedés alkalmazásának lehet helye, és erről a cégbíróság hivatalos értesítést kapott. Ezáltal átalakulással a büntetőjogi intézkedés alkalmazását nem lehet elkerülni.

-----STARTING---POINT---VEGE---

A 23. §-hoz

A törvény 2008. szeptember 1-jén lép hatályba, kivéve a Bv. tvr. módosítására vonatkozó rendelkezéseket, ahol a 2008. július 1.-jével történő hatálybaléptetés indokolt, mivel a kérdést rendező hatályos szabályozás ekkortól szűnik meg. A törvény az Sztv. módosítását érintő rendelkezés hatályba lépését - az Alkotmánybíróság határozatára tekintettel - szintén 2008. július 1-jében állapítja meg. A törvény elvégez kisebb szövegpontosításokat a Btk.-ban és a Jszbt.-ben az időközi jogszabály-módosításokra tekintettel.