2009. évi XLI. törvény indokolása

a hitelintézetekről és a pénzügyi vállalkozásokról szóló 1996. évi CXII. törvény betétbiztosítást érintő módosításáról

-----STARTING---POINT---ALTALANOS--- 

A törvényben szereplő módosítások célja a betétbiztosítási rendszerekről szóló 94/19/EK irányelvnek a fedezeti szint és a kifizetési határidő tekintetében történő módosításáról szóló 2009/14/EK irányelv átültetése. A betétesek bizalmának erősítése érdekében a törvény jelentősen csökkenti a kártalanítás kifizetésére vonatkozó határidőt és a gyors kifizetés érdekében egyszerűsíti a kártalanítás folyamatát.

-----STARTING---POINT---RESZLETES---

Az 1. §-hoz

A törvény a kártalanítás összeghatárát 13 millió forint helyett 50 000 euróban határozza meg azzal, hogy a kártalanítást forintban kell teljesíteni. Az átváltásnál a kártalanítás kezdő időpontját megelőző napon érvényes MNB által közzétett devizaárfolyamot kell figyelembe venni.

A kártalanítás folyamatának gyorsítása érdekében a törvény pontosítja a kamatszámítás módját. Eszerint az Alap a szerződés szerinti kamatlábat téríti meg a kártalanítás kezdő időpontjáig.

A 2. §-hoz

A törvény egyszerűsíti a beszámításra vonatkozó szabályokat a rövidebb kifizetési határidőre tekintettel. Beszámításra akkor van lehetőség, ha a betétesnek a hitelintézettel szemben lejárt tartozása van.

A 3. §-hoz

Az állami garanciával fedezett betétek esetében - összhangban az Alap által biztosított betétekkel - a szükséges pénzeszközt a költségvetésnek 20 munkanapon belül kell az Alap rendelkezésére bocsátania.

A 4. §-hoz

Három hónap helyett a kártalanítást az irányelv rendelkezésével összhangban 20 munkanapon belül kell teljesíteni, amely kivételes esetben a Felügyelet engedélyével 10 munkanappal meghosszabbítható.

A törvény pontosítja, illetve kiegészíti a kártalanítással kapcsolatos információk közzétételére vonatkozó szabályozást. Az Alap honlapján és a kártalanítással érintett hitelintézet honlapján is közzé kell tenni a kifizetés feltételeit.

Az 5. §-hoz

A rövidebb kifizetési határidő miatt a kártalanítás elsődlegesen a hitelintézet által átadott adatok alapján és nem igénybejelentés alapján történik, ezért a törvény pontosítja az Alap és a kártalanítással érintett hitelintézet közötti megállapodás tartalmára vonatkozó rendelkezést.

A 6. §-hoz

A gyors kártalanítás alapvető feltétele, hogy a hitelintézetek rendelkezzenek a betétekre és a betétesekre vonatkozó naprakész, az Alap kifizető rendszerének megfelelő nyilvántartással. E követelményt a Felügyelet ellenőrzi. A gyors és zökkenőmentes kártalanítás megalapozását szolgálja az a követelmény, hogy az Alapnak rendszeresen tesztelnie kell kifizető rendszerének működését.

A 7. §-hoz

A módosítás pontosító jellegű. Az MNB-től történő hitelfelvétel lehetőségéről a Hpt. 119. § (2) bekezdésének a) pontja rendelkezik.

A 8. §-hoz

A törvény a szabályozás kiegészítésével rendezi a fiókká alakuló és az anyabank betétbiztosítási rendszere alá kerülő hitelintézetek betétbiztosítását.

A 9. §-hoz

A gyors kártalanításra való felkészülés érdekében szükséges, hogy a Felügyelet értesítse az Alapot a pénzügyi intézményekkel szemben alkalmazott intézkedésekről, illetve a hitelintézet anyavállalatától kapott tájékoztatásról, ha az érintheti az Alap feladatainak ellátását.

A 10. §-hoz

A törvény kiegészíti a Felügyelet intézkedési lehetőségét megalapozó jogsértések felsorolását a Hpt. 115. § (6) bekezdésében meghatározott kötelezettségek nem teljesítésével.

A 11. §-hoz

A törvény bővíti a betétesek tájékoztatására vonatkozó előírásokat. Eszerint a hitelintézetnek a betétest arról is tájékoztatnia kell, ha az Alap által nyújtott betétbiztosítás nem terjed ki a betétre.

A 12. §-hoz

A Hpt. jogharmonizációs záradékának kiegészítése.

-----STARTING---POINT---VEGE---

A 13. §-hoz

Hatálybalépést, átmeneti szabályokat és a hatályukat vesztő rendelkezéseket tartalmazza.

A 14. §-hoz

Jogharmonizációs záradék.