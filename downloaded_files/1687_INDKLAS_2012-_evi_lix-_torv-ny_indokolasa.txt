2012. évi LIX. törvény indokolása

a sportról szóló 2004. évi I. törvény módosításáról

-----STARTING---POINT---ALTALANOS--- 

A sportról szóló törvény módosítása a kiskorú sportolók védelmének és sportszakmai tevékenységének garanciális feltételeit biztosítja a felkészítés és versenyeztetés során. A sportfinanszírozás új, közvetett támogatási rendszerének szakmai hatásai jól nyomon követhetők a támogatási rendszerhez kapcsolódó monitoring és ellenőrzési keretek jogszabályi szintű rendezésével. Ezek a tapasztalatok is rávilágítanak arra, hogy az utánpótláskorú sportolók felkészítésével, versenyeztetésével összefüggő sportszakmai feltételek teljes körének biztosítása egyrészt az élutánpótlás-nevelés egyik legfontosabb alapeleme, másrészt a kiskorú sportolók életkori sajátosságából következő, fokozottan védendő érdekeik érvényesítése a sportban egyéni és közösségi kohéziós értéket hordozó elemek megőrzését biztosítja. Az utánpótláskorú sportolók sportolás közbeni érdekeik fokozott védelme elősegíti, hogy kedvezőtlen élmények ne befolyásolják a gyerekeket és szüleiket a sport helyett más szabadidős, vagy szervezett keretek között rendszeresen gyakorolt szolgáltatások, foglalkozások választásában.

A módosítás a fentiekkel összhangban az amatőr sportolók érdekeit védő, további garanciális elemekkel egészítik ki a sportról szóló törvény ide kapcsolódó rendelkezéseit.

-----STARTING---POINT---RESZLETES---

Az 1. §-hoz

A módosítás azt eredményezi, hogy valamennyi 18 év alatti, kiskorú sportoló, mint szerződéses fél által megkötött amatőr sportolói szerződés csak a törvényes képviselő kifejezett írásbeli beleegyezésével válik érvényessé. Ez a rendelkezés a kiskorú amatőr sportolók fokozott érdekvédelmének biztosítása mellett lehetővé teszi azt is, hogy a 14 év alatti amatőr versenyzőkkel is legfeljebb 1 éves időtartamra szóló amatőr sportszerződést köthessenek speciális, kifejezetten az utánpótlás-neveléssel foglalkozó sportszervezetek, alapítványok és nonprofit gazdasági társasági formában működő sportiskolák. Az ilyen sportolók szerződéses jogviszonyának érvényességéhez ugyanakkor természetesen szintén a törvényes képviselő kifejezett írásbeli hozzájárulása szükséges.

A 2. §-hoz

A magyar sport utánpótlás-nevelése szakmai színvonalának emelése érdekében alapvető sportszakmai cél, hogy minden lehetséges eszközzel biztosítsuk, hogy kiemelkedően tehetséges fiatal sportolóink lehetőség szerint hazai környezetben, a korosztályos klubszintű és válogatott csapatokban játszó társaikkal folyamatosan együtt készülve tegyenek meg mindent a magyar sportsikerek elérése érdekében. Ennek egyik gátja, hogy az ügynökök nagy része az utánpótláskorú tehetségek más hazai klubokhoz és emellett külföldre történő közvetítését sokszor a kellő előkészítés, és a szülőkkel történő érdemi egyeztetés nélkül végzi.

Mindezért a törvénymódosítás az elmúlt időszakban tapasztalt negatív tendenciák és visszaélések miatt úgy szabályoz, hogy a kiskorú sportoló sporttevékenységével közvetlenül vagy közvetett módon kapcsolatos szerződéseket kereskedelmi ügynök közvetítésével ne lehessen megkötni.

A 3. §-hoz

Több csapatsportágban szereplő sportvállalkozás rendelkezik indulási (nevezési) joggal a szövetség által szervezett versenyrendszer (bajnokság) különböző bajnoki osztályaiban. A módosítás lehetőséget biztosít arra, hogy a sportvállalkozás az alacsonyabb osztályban való indulási (nevezési) jogát átruházza másik, a sportvállalkozással jogviszonyban álló sportszervezetre, és ezáltal csak a magasabb osztályban való versenyzésre, szereplésre tudjon koncentrálni. Viszont a partneri és szerződéses viszonyban lévő sportszervezetek a szakmai programjukat - elsősorban az utánpótlás-nevelés fejlesztése kapcsán - ezáltal oly módon tudják összehangoltan kialakítani, hogy a bajnokság alacsonyabb osztályában induló sportszervezet elsősorban az utánpótlás korosztály legfelsőbb korcsoportját foglalkoztató csapattagok szakmai fejlődésének biztosításán keresztül már a kellő mérkőzésrutinnal és felkészültséggel rendelkező sportolót tudjon a magasabb osztályban játszó szerződéses partner sportvállalkozás rendelkezésére bocsátani a sportoló és a két klub erre vonatkozó megállapodása esetén.

-----STARTING---POINT---VEGE---

A 4. §-hoz

Hatályba léptető rendelkezést tartalmaz.