2009. évi LXII. törvény indokolása

a kötelező gépjármű-felelősségbiztosításról

-----STARTING---POINT---ALTALANOS--- 

A közel két évtizedes tapasztalatok alapján szakmai konszenzus alakult ki abban, hogy a kötelező gépjármű-felelősségbiztosítási rendszert célszerű általános felülvizsgálat alá venni azzal a céllal, hogy egy korszerű, ügyfélbarát, kevesebb adminisztratív terhet jelentő, ám hatékonyabb ellenőrzést lehetővé tévő modern megoldás születhessen.

A gépjármű-felelősségbiztosítási rendszer szabályozása a törvény szerint egy önálló törvényben valósul meg, amelyet a részletszabályokat tartalmazó miniszteri rendeletek egészítenek ki.

A jelenlegi korszerűtlen bonus-malus rendszerrel szemben a szabályozás az európai összehasonlítást és következetes alkalmazást lehetővé tévő központi kártörténeti nyilvántartás irányába mozdul el. A korábbiaktól eltérően és egyértelműen kerül meghatározásra a felelősségbiztosítás kötésére kötelezett személye, az elsősorban kötelezett a gépjármű üzemben tartója lesz. A biztosítási évforduló naptári évhez való kötődésének feladása és rugalmassá tétele úgy valósul meg, hogy a díjhirdetési időszak továbbra is kötött, a szerződéses időszak továbbra is 12 hónap marad (a transzparencia és a versenyhelyzet biztosítása érdekében), hasonlóan az európai gyakorlathoz és más biztosítások területén ma is érvényes rendszerhez. A biztosítási évforduló naptári évhez kötésének megszűnésével az év végi szerződéskötők diszkriminációja megszűnik, az év végi kampányidőszak költségterhei elmaradnak, a piaci és a felügyeleti munka is kiegyensúlyozottabbá válik, pontosabbá és hatékonyabbá válik a szerződések feldolgozása. A biztosítási évforduló változása által az ügyfélpanaszok jelentős csökkenése várható.

A nyilvántartás elektronikusan lekérdezhető funkcióinak bővülésével az ügyfelek és a piaci szereplők részéről egyaránt lehetővé válik az adminisztrációs terhek csökkenése, az elektronikus ügyintézés és az elektronikus szolgáltatások köre kiszélesedik.

Az új szabályrendszer a nyilvántartások hatékonyabb kihasználása és az azokkal kapcsolatos eljárások további fejlődése felé mutat, a törvény a jelenlegi rendszerhez képest is előremutató megoldásokat tartalmaz. Középtávon eredményeket hozhat a kötvénynyilvántartás adatminőségének javítása azáltal, hogy a rendszer központi nyilvántartási alapra helyeződik, elektronikus úton történő eljárások kerülnek bevezetésre, továbbá azáltal, hogy a biztosítási időszak naptári évhez kötésének megszüntetésével az adminisztratív terhek egyenletesebben oszlanak el. Ezzel összefüggésben célszerűnek mutatkozik, hogy az új szabályozás tapasztalatainak függvényében a nyilvántartások összevetésével - az ügyfeleket terhelő igazolási kötelezettség körének csökkentésével - történő ellenőrzés gyakoriságának növelésére, valamint a biztosítók adatbeviteli kötelezettségére vonatkozó határidő csökkentésére a jövőben további intézkedések szülessenek.

Egyértelműbbé, követhetőbbé válik a díjfizetés, a szerződés létrejöttének és megszűnésének szabályozása, egyúttal összhangba kerültek a kockázatviselés meghatározásával. Meghatározásra kerültek a gépjármű-flottára vonatkozó keretszabályok. A gépjármű kategóriák és az igazolóeszközök felülvizsgálata megtörtént, melyek részletes szabályai miniszteri rendeletbe kerülnek.

-----STARTING---POINT---RESZLETES---

Az 1-2. §-hoz

A törvény hatályára vonatkozó rendelkezéseket állapítanak meg.

A törvény hatálya nem terjed ki az uniós tagállamok és harmadik országok nemzeti irodái közötti nemzetközi gépjármű-biztosítási megállapodásból és a kapcsolódó megállapodásokból eredő bizonyos feladatokra, a gépjárműversenyen részt vevő gépjárművekre kötött felelősségbiztosítási szerződésekre. A Magyar Köztársaság területén állomásozó vagy áthaladó külföldi katonai gépjárművek esetén - azok speciális jellege miatt - jogszabály eltérő szabályokat állapíthat meg.

A 3. §-hoz

A törvény alkalmazása szempontjából az értelmezéshez szükséges fogalmakat állapít meg, felhasználva a jelenleg hatályos kormányrendeleti szintű szabályozás terminológiáját, illetve szükség szerint továbbfejleszti azokat.

A 4. §-hoz

A törvény meghatározza az üzemben tartót terhelő biztosítási (szerződéskötési) kötelezettséget, annak időbeli terjedelmét. Meghatározza továbbá az üzemben tartó személyét is arra az esetre, ha az az okiratba (forgalmi engedélybe) még nem került volna bejegyzésre, tekintettel arra, hogy - a hatályos garanciális szabályok szerint - biztosítás hiányában az okmányiroda azt nem teheti meg.

Az 5. §-hoz

A törvény meghatározza az ajánlattétel szabályait, a biztosító elfogadási kötelezettségének deklarálása mellett, illetve annak korlátaival.

A 6-7. §-hoz

A szerződés létrejöttének, és megszűnésének eseteit szabályozza.

A törvény a gépjármű-felelősségbiztosítási szerződés megkötéséhez írásbeli alakot kíván meg, megteremtve a rendszeresített ajánlati lap alkalmazásának lehetőségét is, egyértelműen rögzítve a szerződés létrejöttének időpontját.

A 8. §-hoz

A törvény megteremti annak a lehetőségét, hogy a járműnyilvántartásban szereplő gépjárművekkel kapcsolatosan a biztosítók a biztosítási szerződéseiket érintő lényeges tényekről (gépjármű forgalomból történő kivonása, a tulajdonjog átruházása, üzemben tartó változása stb.) a kötvénynyilvántartásból értesüljenek. Ezzel az adminisztrációs terhek lényegesen csökkenthetők, mivel az ügyfeleket a továbbiakban - a külön jogszabály alapján - az okmányirodák felé fennálló értesítési, bejelentési kötelezettség terheli. Lényeges garanciális szabályként továbbra is megmarad a biztosítót az ügyfele irányában terhelő tájékoztatási kötelezettség.

Megfogalmazásra kerül továbbá, hogy a Polgári Törvénykönyv szerződés létrejöttére, és megszűnésére vonatkozó szabályait csak akkor lehet alkalmazni, ha azokra vonatkozó szabályokat e törvény nem állapít meg.

A 9. §-hoz

A törvény értelmében az üzemben tartó köteles a biztosítási szerződés megkötésekor, illetve a biztosítás fennállása alatt minden lényeges körülményt, illetve azok változását közölni a biztosítóval.

A biztosítatlanság elkerülése érdekében rögzítésre kerül, hogy tulajdonosváltás esetén az új tulajdonos haladéktalanul köteles megkötni a szerződést. Tekintettel arra, hogy az üzemben tartó változása az okiratba (nyilvántartásba) történő bejegyzéssel következik be, ezért szükséges, hogy - üzemben tartó váltás esetén - az új biztosítási szerződés hatályba lépése is ehhez az időponthoz alkalmazkodjon.

A 10. §-hoz

A törvény garanciális szabályként rögzíti, hogy hatályos szerződés esetén további felelősségbiztosítási szerződés ugyanarra a biztosítási időszakra érvényesen nem köthető.

A 11. §-hoz

A törvény az értelmező rendelkezések között meghatározza a gépjárműflotta fogalmát, és ennek megfelelően eltérő szabályokat állapít meg a gépjármű flottaszerződésekre is. Gépjármű flottaszerződések esetén nem indokolt a nagymértékű beavatkozás a felek szerződéskötési szabadságába, a potenciális károsultak védelme az elsődleges cél.

A 12-14. §-hoz

A törvény - a vonatkozó 2005/14/EK irányelv 2. cikkének megfelelően - meghatározza a helytállási kötelezettség terjedelmét, illetve annak mértékét, rendelkezéseket állapít meg továbbá azokra az esetekre, ha egy káreset vonatkozásában az itt meghatározott minimumösszegek nem biztosítanának teljes fedezetet. Tisztázásra kerül, hogy e rendelkezések alkalmazása szempontjából mi minősül egy biztosítási eseménynek.

A 15. §-hoz

A törvény meghatározza azoknak az eseteknek a körét, amelyre a biztosítás nem terjed ki.

A 16-18. §-hoz

Főszabályként megállapításra kerül, hogy a biztosítási szerződés határozatlan tartamra kötött szerződés, mely alól - meghatározott esetekben - kivételek kerülnek megállapításra. A törvény rendelkezik a biztosítási időszak tartamáról, illetve annak a kezdő időpontjáról. A törvény szakít a korábbi szabályozás azon elemével, hogy a biztosítási időszak megegyezik a naptári évvel, garanciális szabályként rögzíti ellenben, hogy a szerződő megfelelő tájékoztatást kapjon a biztosítási időszak végéről, illetve a következő időszak várható díjáról. A 2000/26/EK irányelv 1. cikkével összhangban meghatározásra kerül továbbá a biztosítási szerződés területi hatálya is.

A 19. §-hoz

A törvény meghatározza a kockázatviselés kezdetét, illetve végét. Főszabályként a felek állapodhatnak meg a kezdő időpontban. Speciális szabály, hogy az okiratba be nem jegyzett üzemben tartó által kötött szerződés esetén a kockázatviselés kezdete az okiratba történő bejegyzés (nyilvántartásba vétel) időpontja, további speciális szabályként rögzítésre kerül, hogy a kockázatviselés kezdete megelőzheti a szerződés megkötésének időpontját. Minden egyéb esetben a kockázatviselés a szerződés létrejöttének időpontjában kezdődik. Egyértelmű meghatározásra kerül továbbá a kockázatviselés záró időpontja.

A 20-21. §-hoz

A törvény kimondja, hogy a biztosítási díj a kockázat viselésének időtartamára előre illeti meg a biztosítót. Meghatározásra kerül az egyszeri díj. A felek szabadon állapodhatnak meg a díjfizetés gyakoriságában, illetve annak esedékességében.

Egyértelműen rögzítésre kerül a szerződés díjnemfizetés miatti megszűnésének időpontja, amely a díj esedékességétől számított hatvanadik nap. Garanciális szabályként jelenik meg a biztosítót a megszűnés előtt, illetve után terhelő értesítési kötelezettség, továbbá ha a szerződés az üzemben tartó önhibáján kívül szűnt meg díjnemfizetéssel, akkor lehetőség van az eredetivel egyező szerződéses állapotot a jövőre nézve helyreállítani.

A 22. §-hoz

A károsultak védelme érdekében fokozottabb hangsúlyt kap a biztosítatlanság elkerülése, illetve annak megfelelő szankcionálása.

Ezzel összefüggésben az értelmező rendelkezések között meghatározásra kerül a fedezetlenségi díj fogalma, amelyet az üzemben tartó akkor köteles megfizetni, ha biztosítási kötelezettsége ellenére nem rendelkezik gépjármű-felelősségbiztosítással. Az elmaradt díj mértékét a Kártalanítási Számla kezelője állapítja meg előre, a megfizetendő díj a biztosítatlanság időtartamától függően változhat, illetve ahhoz igazodik.

A 23-24. §-hoz

A korábbi szabályozástól eltérően meghatározásra kerül a díjtarifa fogalma, amelyet a biztosító az egyedi szerződések vonatkozásában alkalmaz, így az ügyfelek (üzemben tartó) számára egyszerűbbé, illetve átláthatóbbá válik az egyedi díjak képzése. Továbbra is megmarad az a korábbi szabály, hogy a következő naptári évben kötött szerződésekre alkalmazandó díjakat (díjtarifát) október 30-ig kell közzétenni. Rögzítésre kerül, hogy a határozatlan tartamú szerződés fennállása alatt a biztosítás díja a következő biztosítási időszak első napjától kezdődően módosul.

A 25. §-hoz

A központi kártörténeti nyilvántartás bevezetésével a bonus-malus rendszer nagymértékben átalakul, a helyét a jövőben a nyilvántartás adatainak felhasználása alapján működő - a veszélyközösség érdekét jobban szolgáló - díjszámítási rendszer veszi át. Mindezek alapján a törvényben csak a bonus-malus rendszer legalapvetőbb rendelkezései kapnak helyet, a részletszabályok kidolgozására végrehajtási rendelet formájában kerül sor.

A 26. §-hoz

A törvény a korábbi szabályokhoz hasonlóan szabályozza a szünetelés kérdéskörét, így az a forgalomból történő kivonás napjától a szünetelés lejártának napjáig, vagy a gépjármű ismételt forgalomba helyezésének napjáig, de legfeljebb hat hónapig tarthat. Lényeges eltérés azonban, hogy a biztosító a gépjármű forgalomból történő kivonásáról a kötvénynyilvántartásból érkezett értesítés alapján szerez tudomást, az üzemben tartót a biztosító irányába külön bejelentési kötelezettség nem terheli. Garanciális szabályként megjelenik, hogy ha a forgalomból történő kivonás hivatalból történik, akkor a biztosító köteles értesíteni az üzemben tartót ennek tényéről, és a lehetséges következményekről.

A 27-28. §-hoz

Főszabályként rögzítésre kerül, hogy a biztosító, a Kártalanítási Számla kezelője, a Nemzeti Iroda, a kárrendezési megbízott, valamint a Kártalanítási Szervezet - a törvényben meghatározottak szerint - megtéríti a károsult kárát. A károsult a kártérítési igényét a károkozó gépjármű üzemben tartójának biztosítójával szemben közvetlenül érvényesítheti, illetve a kárképviselőn keresztül. Meghatározott esetekben a károsult a kárát - szükségképpen - csak a Kártalanítási Számla kezelőjénél terjesztheti elő.

A polgári és kereskedelmi ügyekben a joghatóságról, valamint a határozatok elismeréséről és végrehajtásáról szóló, 2000. december 22-i, 44/2001/EK tanácsi rendelet 9. cikkével, valamint a 2000/26/EK irányelv 3. cikkével összhangban meghatározásra kerül, hogy más tagállami károsult a lakóhelyén keresetet indíthat a károkozó Magyar Köztársaság területén székhellyel rendelkező biztosítójával szemben.

A 29-32. §-hoz

A törvény arra állapít meg rendelkezéseket, hogy a károsult személyt, illetve a biztosítottat a káresemény bekövetkezésekor nyomban, illetve azt követően milyen kötelezettségek terhelik. Részletezésre kerül továbbá a biztosítót, a kárrendezési megbízottat, a levelezőt, a kárképviselőt, a Kártalanítási Számla kezelőjét és a Nemzeti Irodát a kártérítési igény benyújtását követően terhelő kötelezettségek köre.

A korábbi szabályokhoz hasonlóan deklarálásra kerül, hogy a károsult kártérítési követelését elutasító jogerős ítélet hatálya a biztosítottra is kiterjed, annak ellenére, hogy nem köztük zajlott a bírósági eljárás.

A 33-34. §-hoz

A törvény a biztosító megtérítése esetén a biztosítottnak harmadik személyekkel szembeni követelése átszállására vonatkozó törvényi engedményt szabályozza.

Meghatározásra kerül továbbá a biztosítónak, a Kártalanítási Számla kezelőjének, valamint a Nemzeti Irodának a visszkereseti joga meghatározott esetekre, ez azonban a nemzetközi gyakorlattal összhangban - és a 84/5/EGK irányelv 1. cikkének megfelelően - maximalizált összegbeli korlátokat épít be a visszkereset rendszerébe. Nem illeti meg a visszkereseti jog a biztosítót az örökösökkel szemben.

A 35-36. §-hoz

A 84/5/EGK irányelv 1. cikkében foglaltaknak megfelelően a biztosítási kötelezettség ellenére szerződéssel nem rendelkező, vagy ismeretlen üzemben tartó gépjárműve által vagy az ismeretlen gépjárművel okozott károk megtérítésére a Kártalanítási Számla (Garanciaalap) kötelezett. A törvény szabályozza a megtérítés eseteit, felsorolja a megtérítési kötelezettség alóli kivételeket, meghatározza a kárbejelentés és a megtérítés szabályait, továbbá a Kártalanítási Számlát illető megtérítésre kötelezettek körét.

A 37. §-hoz

A biztosító a székhely szerinti tagállamától eltérő tagállamban - a 2000/26/EK irányelv 4. cikkével összhangban - köteles kárrendezési megbízottat kijelölni, aki a biztosító által biztosított gépjármű üzemeltetésével kapcsolatban felmerült kárigényeket a károsult lakóhelye (székhelye) szerinti tagállamban kezeli és rendezi, valamint a biztosítót a károsulttal szemben képviseli, miközben köteles a kárrendezés elintézéséhez szükséges minden intézkedést megtenni, valamint a kárrendezési eljárást a károsult lakóhelye, illetve székhelye szerinti tagállam hivatalos nyelvén lefolytatni.

A 38. §-hoz

A Magyar Köztársaság területén székhellyel vagy fiókteleppel nem rendelkező biztosító határon átnyúló szolgáltatást akkor nyújthat, ha kárképviselőt bízott meg. A törvény meghatározza a kárképviselőre vonatkozó rendelkezéseket, bejelentési kötelezettségeket.

A 39-40. §-hoz

A törvény szerint a Kártalanítási Szervezet - a 2000/26/EK irányelv 6. cikkével összhangban - köteles a biztosító, illetve annak kárrendezési megbízottja helyett szolgáltatást nyújtani, ha a károsult igényérvényesítését követő három hónap elteltével sem kapott megfelelő választ. A törvény meghatározza a Kártalanítási Szervezet eljárását és az őt megillető megtérítés szabályait.

A 41-42. §-hoz

A törvény meghatározza a külföldi telephelyű gépjármű harmadik ország, valamint a Rendszámegyezményhez nem csatlakozott tagállam területéről a Magyar Köztársaság területére történő belépésének szabályait a Tanács 72/166/EGK irányelvének 6. és 7. cikkében foglaltaknak megfelelően. Ha a gépjármű nem rendelkezik érvényes fedezetet igazoló nemzetközi bizonylattal, vagy nem viseli a Rendszámegyezményben részes ország hatósági jelzését és országjelét, úgy a gépjárműre határbiztosítást kell kötni. A törvény meghatározza a biztosítás ellenőrzésének rendjét.

A 43. §-hoz

A törvényben meghatározott Nemzeti Iroda a biztosítók szervezete, amely ellátja a nemzetközi gépjármű-biztosítási egyezményből és a kapcsolódó egyezményekből eredő koordinációs, kárrendezési és elszámolási feladatokat a Tanács 72/166/EGK irányelvének 1., 2. és 7. cikkében foglaltaknak megfelelően. Nem tagállami külföldi károsult esetén a kártérítés viszonossági elven történik. Más országok nemzeti irodáival a Rendszámegyezmény és a zöldkártya rendszer keretében a Nemzeti Iroda köt megállapodást, valamint ezen országokon kívüli országokkal külön kétoldalú megállapodást köthet.

A 44-45. §-hoz

Alapvető elvárásként fogalmazódik meg a gépjárművel kapcsolatos közlekedési igazgatási hatósági eljárásokhoz, hogy az üzemben tartó eleget tegyen a biztosítási kötelezettségének. Az igazolóeszközök köre külön végrehajtási rendeletben kerülnek szabályozásra. A törvényben külön nevesítésre kerülnek a Magyar Honvédség által üzemben tartott gépjárművek biztosítási fedezetének igazolására vonatkozó speciális szabályok.

A biztosítási fedezet igazolására vonatkozóan speciális szabályként rögzíti a törvény a körzetközponti jegyző eljárását.

A 46-50. §-hoz

A törvény meghatározza a kötvénynyilvántartásra irányadó szabályokat. A korábbiakban ezek a szabályok a biztosítókról és biztosítási tevékenységről szóló 2003. évi LX. törvényben kerültek rögzítésre, azonban a szabályozás egységesítése érdekében átkerültek a törvénybe. A törvény szabályozza a kötvénynyilvántartásban szereplő adatok, illetve az adatigénylésre jogosultak körét, valamint a szolgáltatás fedezetének a biztosítására fogalmaz meg rendelkezéseket.

A törvény szabályokat állapít meg a kötelező felelősségbiztosítási fedezet meglétének a kötvénynyilvántartó szerv általi ellenőrzésére, illetve a biztosító értesítésére vonatkozóan. Megfogalmazásra kerül továbbá a biztosító kötvénynyilvántartó szerv irányában fennálló értesítési kötelezettsége.

Az 51-53. §-hoz

Új intézményként kerül bevezetésre a központi kártörténeti nyilvántartás intézménye, amely a bonus-malus rendszer helyett a valódi káralapú besorolás alapját teremti meg. A kárnyilvántartás lehetővé teszi a károkozók következetes nyilvántartását és - a bonus-malus igazolásokkal ellentétben - megbízható, hiteles információforrást jelent a biztosítók számára a díjmegállapítás során. Nem utolsó sorban megteremti az európai kompatibilitást is.

A törvény meghatározza a kárnyilvántartás célját, az abban kezelt adatok, illetve az adatszolgáltatásra kötelezettek körét. A nyilvántartásban szereplő adatok kezelési idejét tekintve a törvény egy adott üzemben tartó vonatkozásában az utolsó biztosítási szerződéssel, illetőleg káreseménnyel kapcsolatos bármely adat keletkezésétől számított 7 évben határozza meg, az adatkezelés végső (objektív) korlátja 30 év. Mindez - a kockázatarányos díjkalkuláció érdekében - kellőképpen kibővíti a jelenlegi 15 osztályból álló rendszer által felölelt időtávot.

A bonus-malus rendszerrel ellentétben - a Kártalanítási Számla közreműködésével - a rendszer képes a biztosítással nem rendelkező üzemben tartók által okozott károk nyilvántartására, amely akkor bír jelentőséggel, ha ilyen károkozó a gépjármű-felelősségbiztosítás rendszerébe újonnan bekerül.

A 2000/26/EK irányelv 6. cikkével összhangban a kárnyilvántartó szerv feladatait az Információs Központ látja el.

Az 54-55. §-hoz

A vonatkozó 2000/26/EK irányelv 6. cikkének megfelelően meghatározásra kerülnek az Információs Központ által ellátott feladatok, amelyek a károsultak igényérvényesítésének a megkönnyítését hivatottak szolgálni. Az Információs Központ akár a károsult, akár más országok információs központjai számára lehetővé teszi - megfelelő garanciális szabályok mellett - a felelősségbiztosításra vonatkozó legfontosabb információk megismerését. Ez természetesen kétirányú információáramlást jelent, így hazai károsult esetén is rendelkezésre állnak a károkozóra vonatkozó szükséges információk.

Az 56-57. §-hoz

Hasonlóan a korábbi szabályozáshoz, a törvényben nevesítésre kerül a Magyar Biztosítók Szövetsége. A MABISZ fontos információtovábbítási, kártalanítási-kárrendezési feladatokat lát el a gépjármű-felelősségbiztosítás hazai, illetve nemzetközi rendszerében. A MABISZ kezeli a Kártalanítási Számlát, és ellátja a Nemzeti Iroda feladatait, amelyen keresztül a Kártalanítási Szervezet illetve az Információs Központ e jogszabályban meghatározott feladatai is ellátásra kerülnek. A MABISZ részére ezen feladatainak ellátásával összefüggésben felmerült költségek fedezésére, a Kártalanítási Számla fenntartására a biztosítók szolgáltatják a fedezetet.

-----STARTING---POINT---VEGE---

Az 58. §-hoz

A hatálybalépésre fogalmaz meg rendelkezéseket.

Az 59-67. §-hoz

Átmeneti, módosító, illetve hatályon kívül helyezésre irányuló rendelkezéseket tartalmaznak.

A 68-69. §-hoz

Felhatalmazó rendelkezéseket állapítanak meg.

A 70. §-hoz

Jogharmonizációs záradékot tartalmaz.