2011. évi XXXII. törvény indokolása

a Magyar Köztársaság 2011. évi költségvetéséről szóló 2010. évi CLXIX. törvény módosításáról

-----STARTING---POINT---ALTALANOS---

Általános indokolás

Az 1025/2011. (II. 11.) Korm. határozat alapján a költségvetési szervek támogatásának egy része zárolásra került. Annak érdekében, hogy a tisztán saját bevételből gazdálkodó intézményeknél is megvalósuljon a kormányzati elvárás, ezen intézmények központi költségvetési befizetési kötelezettségének megemelése szükséges. Az Áht. 99. §-ában foglaltak szerint a befizetési kötelezettséget a költségvetési törvényben kell előírni.

A módosítás ezen felül tartalék képzését írja elő a Kormány irányítása alá nem tartozó fejezetek (I-VIII., XXX. és XXXIII. fejezetek) számára.

-----STARTING---POINT---RESZLETES---

Részletes indokolás

Az 1. §-hoz

A módosítás a központi költségvetés bevételi főösszegét 1 697,1 millió forinttal megnöveli, ennek következtében a hiányát ennyivel csökkenti. A növekedés forrása a 2. §-ban előírt többlet-befizetési kötelezettség.

A 2. §-hoz

A változtatás értelmében a Magyar Energia Hivatal 728,5 millió forinttal, a Szellemi Tulajdon Nemzeti Hivatala 336,1 millió forinttal, a Pénzügyi Szervezetek Állami Felügyelete 632,5 millió forinttal többet köteles a bevételei után befizetni a központi költségvetésbe.

A 3. §-hoz

A módosítás az Országgyűlés hatáskörébe tartozó fejezeteknél rendeli el tartalék képzését, meghatározva annak összegét és a végrehajtás határidejét. Kimondja, hogy a tartalékba helyezett összegek felhasználásáról az Országgyűlés november 20-áig határozatban dönt. A tartalékba helyezett összeg mértéke az 1025/2011. (II. 11.) Korm. határozat alapján a Kormány irányítása alá tartozó fejezetek számára előírt zárolási kötelezettség 50%-a.

A 4. §-hoz

A módosítás célja a KKV-szektor finanszírozási lehetőségeinek bővítése azáltal, hogy a hosszú futamidejű beruházási, fejlesztési hitelekhez is lehetővé teszi a Jeremie-program felhasználását.

Az 5. §-hoz

Technikai pontosítás, a Nemzeti Földalappal kapcsolatos bevételek és kiadások fejezet esetében az agrárpolitikáért felelős miniszter gyakorolja a tervezési, előirányzat-módosítási, felhasználási, beszámolási, információszolgáltatási, ellenőrzési kötelezettségeket és jogokat.

A 6. §-hoz

Az 1-2. §-ban említett bevételek utáni befizetési kötelezettség megváltoztatásának átvezetése a költségvetési törvény 1. számú mellékletében, ezen felül a „Víz- és környezeti kárelhárítás” jogcímcsoport megnevezése „Víz-, környezeti és természeti katasztrófa kárelhárítás” elnevezésre módosul.

A Közgyűjteményi Ellátó Szervezet a KIM háttérintézményeként fog működni az ágazati vagyonkezelési, üdültetési, közbeszerzési stb. feladatok ellátása érdekében.

A 7. §-hoz

A törvény alapján a Vidékfejlesztési Minisztérium 20. cím, 2. alcím 8. Víz-, környezeti és természeti katasztrófa kárelhárítás jogcím-csoport előirányzatának teljesülése - a Kormány jóváhagyásával - módosítás nélkül eltérhet az előirányzattól. Ezzel a megoldással könnyebben kezelhető a kárelhárítási problémák finanszírozása.

A 8. §-hoz

A törvény hatályba lépésére vonatkozó jogtechnikai rendelkezés.