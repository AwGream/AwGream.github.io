2007. évi CXLIV. törvény indokolása

az Európa Tanács keretében 2001. november 8-án létrejött, az audiovizuális örökség védelméről szóló Európai Egyezmény kihirdetéséről

-----STARTING---POINT---ALTALANOS---

Általános indokolás

Több éves előkészítő munkát követően, 2001. november 8. napján Strasbourgban került elfogadásra az audiovizuális örökség védelméről szóló Európai Egyezmény (a továbbiakban: Egyezmény).

Az Egyezmény az audiovizuális örökség védelmének több hatékony eszközét vezeti be. Az 1. fejezet rögzíti az Egyezmény célját és felsorolja a fontosabb fogalom meghatározásokat. A 2. fejezet taglalja a kötelespéldányok elhelyezésének szabályait, míg a 3. fejezet szól az önkéntes letétbe helyezés lehetőségéről. A 4. fejezet az archívumokra állapít meg közös szabályokat, az 5. fejezet pedig az Egyezményben foglaltak végrehajtására egy un. állandó bizottság felállításáról határoz. A filmalkotásokon kívüli mozgóképekkel foglalkozó jegyzőkönyvekre vonatkozó szabályokat a 6. fejezet tartalmazza. A 7. fejezet az Egyezmény aláírását, hatálybalépését, valamint az ahhoz történő csatlakozást szabályozza.

Az Egyezmény a 20. Cikk 1. bekezdése alapján 5 ország - melyből 4 az Európa Tanács tagállama - megerősítését követően, 2008. január 1-jén lép hatályba.

-----STARTING---POINT---RESZLETES---

Részletes indokolás

Az 1. §-hoz

Az Egyezmény kötelező hatályának elismerésére az Országgyűlés 35/2005. (V. 12.) OGY határozatával került sor. A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 9. §-a értelmében, ha a nemzetközi szerződés kötelező hatályának elismerésére az Országgyűlés ad felhatalmazást, azt törvényben kell kihirdetni.

A 2. §-hoz

Az Egyezmény a mozgóképet a közös európai kulturális örökség részeként ismeri el, és mint ilyent, megőrzésre és védelemre méltónak ítéli meg. Az Egyezmény úgy rendelkezik, hogy a kulturális örökségnek ezt a részét nemcsak épségben megőrizni kell, hanem kutathatóvá, és a művelődni vágyó közönség számára elérhetővé is kell tenni. Ebből a célból nemzeti audiovizuális archívum(ok) létrehozását, fenntartását írja elő, a tagállamok belső döntésére bízva, hogy egy, vagy több ilyen intézményt kívánnak-e kialakítani. A nemzeti audiovizuális archívum(ok) feladatául szabja meg a keletkezett anyag állagmegóvási és restaurálási munkálatait is. Rendelkezik az Egyezmény a köteles példányok letétbe helyezéséről is.

A 3. §-hoz

A hatályba léptető rendelkezések - az Nsztv. 10. §-ában foglalt rendelkezéseknek megfelelően - rögzítik, hogy az Egyezményt kihirdető törvénynek az Egyezmény szövegét tartalmazó része az Egyezmény hatálybalépését kimondó cikke szerinti időpontban lép hatályba. Ennek időpontját nem a törvény, hanem a naptári nap ismertté válását követően a Magyar Közlönyben haladéktalanul közzétett egyedi határozatával a külpolitikáért felelős miniszter állapítja meg.