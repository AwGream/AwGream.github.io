1995. évi CXV. törvény indokolása

a devizáról szóló 1995. évi XCV. törvény módosításáról

-----STARTING---POINT---ALTALANOS--- 

A devizatörvény módosítására egyfelől nemzetközi kötelezettségvállalásunk alapján, másfelől a végrehajtására kiadott kormányrendeletben (Dvhr.) foglaltaknak a törvényben történő megjelenítése, valamint egyes liberalizációs lépések megtétele kapcsán kerül sor.

OECD taggá válásunkkor kötelezettséget vállaltunk arra, hogy:

- az OECD tagországok kormányai által kibocsátott kötvények, valamint az OECD országbeli székhelyű vállalkozások által kibocsátott, a nemzetközi hitelminősítő intézmények által legalább befektetési kategóriába sorolt részvények és 1 éves vagy annál hosszabb lejáratú kötvények megvásárlását devizabelföldiek részére lehetővé tesszük, továbbá

- szabályozzuk 1998. január 1-től a külföldi székhelyű vállalkozások magyarországi fiókalapítását, ideértve a pénzügyi szektorban történő fiókalapítást is.

Az OECD értékpapírok megvásárlásának liberalizálása az elmúlt évben - két lépcsőben - már megtörtént. A fiókalapítás törvényi szintű szabályozása megtörtént. Ez érinti a devizajogot is: a külföldiek ezen új gazdasági-letelepedési formájára a devizatörvényben (továbbiakban: Dtv.) is meg kell teremteni a jogi alapot.

A Dtv. elfogadását követően a végrehajtásra készült kormányrendelet (Dvhr), 1996 évi kétszeri módosítása eredményeként a devizaműveletek liberalizációja már olyan fokot ért el, amely a devizatörvény önmagában való kezelhetőségét megkérdőjelezte. A törvény jelenlegi formájában már kevéssé alkalmas részben kormányszintű jogszabályokban szereplő hatályos devizajog konzisztens és hiteles megjelenítésére.

A makrogazdasági helyzet a devizatörvény elfogadása óta pozitív irányban változott, amely szintén indokot szolgáltathat a továbblépésre. A törvényben csak kisebb mértékű liberalizációs lépések szerepelnek. A továbblépés azonban indokolt, mivel EU-kötelezettségeink szerint (Európai Megállapodás) az évtized végére legalább a közép- és hosszúlejáratú tőkeműveleteket liberalizálni kell.

-----STARTING---POINT---RESZLETES---

Az 1. §-hoz

A külföldiek gazdasági célú magyarországi letelepedéséről szóló törvény tervezete bevezeti a fióktelep fogalmát, ezért a devizajogban is nevesíteni kell. A fióktelep a polgári jognak nem önálló jogalanya (A külföldi anyacég a fióktelep cégneve alatt szerezhet jogokat és vállalhat kötelezettségeket.), a versenysemleges szabályozás, valamint a belföldi jogrendszerbe történő zökkenőmentes és konzisztens beépítés érdekében a fióktelep devizabelföldinek minősül. Devizabelföldivé válnak a Btv. 43. §-a alapján 85/A. §-ban említett társaságok, a belföldi társaságok szabályozásához való közelítés érdekében. A vámszabadterületi társaságoknak megfelelő módon külföldi vállalkozások fióktelepe is devizakülföldinek minősül, amennyiben az vámszabadterületen működik.

Az MNB már nem jegyez valutaárfolyamot, ezért a konvertibilis pénznem fogalmának meghatározásából ki kell hagyni.

A vállalkozás fogalmát a fiókteleppel, mint új gazdasági szervezeti formával, továbbá a magánnyugdíj-pénztárral, valamint a befektetési alappal ki kell egészíteni. Ezek ugyanis nem, vagy nem egyértelműen voltak rendezve a Dtv.-ben.

A Dtv. nem definiálta a devizakülföldiek belföldön létesített képviseletét. Ezt a hiányt pótolja a javasolt meghatározás.

A pénzügyi lízing jellemzői miatt indokolt arra a hitel szabályait alkalmazni, ezért a hitel fogalmi meghatározásánál szerepeltetni.

A hitelintézetekről és pénzügyi vállalkozásokról szóló 1996. évi CXII. törvény szerint a devizaműveletek végzésére történő felhatalmazást a hitelintézetek számára már nem az MNB, hanem az Állami Pénz- és Tőkepiaci Felügyelet adja és így indokolt az, hogy annak jegyzékét is a Felügyelet tegye közzé.

A meghiúsult ügylet új fogalom. Bevezetését az teszi szükségessé, hogy a devizabelföldiek, illetve devizakülföldiek devizaszámláról, illetve a devizakülföldiek konvertibilis forintszámláiról átutalt összegek, ha az adott ügylet meghiúsult, a számlán újra jóváírhatók legyenek. Jelenleg ugyanis erre ilyen jogcím hiányában nincs mód.

A 2. §-hoz

A törvény a devizabelföldiek számára általános kötelezettséget ír elő a devizahatósággal szemben arról, hogy a rendelkezésükre bocsátott deviza, valuta rendeltetésszerű felhasználásáról elszámolni kötelesek. Ez alól csak a természetes személyek utazási célú valutavásárlása kivétel. Tekintettel a folyó műveleti célú devizavásárlásra vonatkozó §-ok összevonására, az utazási célú devizavásárlásra való hivatkozást módosítani szükséges.

A 3. §-hoz

E § (2) bekezdése a kormányrendeletben már liberalizált szabályt veszi át. (Dvhr 5/B. §)

A Dtv. 10. §-ának eredeti szövege alapján nem volt jogi alap arra, hogy a devizabelföldi kiküldő és devizabelföldi kiküldött között a hivatalos utazás során keletkezett tartozásokat devizában, valutában rendezni lehessen. A (3) bekezdésben foglalt szabály ezt a lehetőséget teremti meg.

A 4. §-hoz

Az öröklés teljesen liberalizált belföldön devizakülföldiek illetve külföldön devizabelföldiek számára. (Dtv., 63. §). A devizakülföldiek által örökölt ingó vagyon szabad eladására és az ellenérték konvertibilis devizára történő átváltására vonatkozó szabály és a 11. § (2) bekezdésben megfogalmazott korlátozás azonban ellentmondásban vannak. Ezt az ellentmondást oldja fel a tervezett szövegmódosítás.

Az 5. §-hoz

A devizabevétel hazahozatali kötelezettsége alól mentesítenénk a nemzetközi gazdasági tevékenységet folytató vállalkozásokat, ha a devizabevételt a velük szerződést kötő devizakülföldivel szemben ugyanabból vagy másik szerződéséből fennálló devizatartozás kiegyenlítésére használják fel. Erre az MNB eddig is számos esetben adott devizahatósági engedélyt. A számlatartást külföldön azonban ebben a körben továbbra sem engednénk meg.

A 6. §-hoz

A változás formai jellegű. A hatályos szöveg egyszerűsítését jelenti.

A 7. §-hoz

Nem volt szabály a vállalkozások, szervezetek körében kötelező forintosítás időtartamára, ezért a szöveg kiegészítésre szorul. A természetes személyeknél, összefüggésben az okmányvizsgálat nélküli és korlátlan valutavásárlására, birtokban tartásra, nincs értelme fenntartani ebben a körben a kötelező forintosítást, ezért hatályon kívül kell helyezni.

A 8. §-hoz

A természetes személyek szabad valutavásárlásával a folyó műveleti jogcímen vásárolható devizára, valutára vonatkozó előírások egyszerűsíthetők illetve összevonhatók.

A 9. §-hoz

A módosítás részben a kormányrendeletben már szereplő szabályozás átvétele (Dvhr 5/C. §) a törvény szövegébe. (20 000 Ft-ig a devizakülföldi természetes személy átváltási bizonylat bemutatása nélkül vásárolhat konvertibilis valutát, illetve e fölötti visszaváltásnál az útlevélszámon kívül más személyazonosításra alkalmas okmány száma is szerepeltethető az átváltási bizonylaton.)

A kormányrendelet néhány elemében [Dvhr 2. § (2) bekezdés, 5/C. §] már tartalmazza azt a szabályt, hogy ha devizakülföldi a kedvezményezett, a devizabelföldinek nem kötelező forinttal fizetnie belföldön, hanem devizát vásárolhat a külföldi megbízásából és annak javára azzal, hogy a devizabelföldinek ezekben az esetekben az alapügylet okmányait is be kell mutatni (mert a devizakülföldi helyett vásárol devizát). A törvény javasolt szövegmódosítása ezt a lehetőséget kiterjeszti a teljes folyóműveleti körre. A tőkeműveleteknél hasonló a szabályozás. (Dvhr 10/B. §)

A 10. §-hoz

A (2) bekezdés a kormányrendeletben már hatályos szabályozást veszi át (a természetes személyek minden folyó műveleti jogcímen konvertibilis fizetőeszközt is vásárolhatnak. [Dvhr 2. § (8) bekezdés.]

A 11. §-hoz

A módosítás azt célozza, hogy az államközi szerződések esetén, ha a nemzetközi gazdasági tevékenység keretében a pénznemre vonatkozóan előírást tartalmaz, ezt a pénznemet csak akkor kötelező alkalmazni, ha ezt a megállapodás kifejezetten előírja.

A 12. §-hoz

A kormányrendelet több jogcímen megengedte azt, hogy a devizabelföldiek és devizakülföldiek közötti ügyletek ellenértékét a devizabelföldi ne forintban, hanem devizában is rendezhesse (ld. a 21. §-hoz fűzött magyarázatot is).

Ez érinti a belföldön történő fizetés szabályait is, úgy, hogy a kötelező forintfizetés általános szabálya alól mentesíti az előzőekben említett eseteket is.

A 13. §-hoz

A módosítások a kormányrendeletben már liberalizált tőkeműveletekre vonatkozó szabályok átvételét jelentik (Dvhr 8/A. §, 8/B. §, 8/D. §), az OECD országok kormányai, vállalkozásai értékpapírjainak belföldiek által történő megvételére vonatkoznak. Ezen országok befektetési kategóriájú vállalkozásainak forintban denominált értékpapírjai kibocsátását előzetesen be kell jelenteni a devizahatóságnak - a bejelentés nem minősül korlátozásnak a nemzetközi szervezetek szempontjából.

A 14. §-hoz

A liberalizáció fokozatos lépései sorába illeszkedve devizabelföldiek külföldi ingatlanvásárlása és külföldön történő építkezése engedélymentessé válik a devizahatóság részére történő utólagos bejelentés mellett.

A 15. §-hoz

A devizabelföldi szervezet és természetes személy részére is lehetővé válik az 1 éven túli külföldi devizahitelfelvétel devizahatósági engedély nélkül (most csak a vállalkozások számára liberalizált.)

A módosítás a kormányrendeletben szereplő szabályok átvételét jelentik. [Dvhr 10. § (3)-(4), (9) bekezdések]. Kiegészítő szabály, hogy külfölditől csak a konvertibilis forintszámlájáról lehet hitelt elfogadni. Hatályon kívül kerül a bevándorlási kérelmet benyújtó devizakülföldi devizakülföldivel szemben fennálló tartozás megfizetéséhez előírt devizavásárlási korlát.

A 16. §-hoz

Az Épt. 95. §-a lehetővé teszi befektetési hitel nyújtását az ügyfél részére. Ennek devizajogi hátterét teremti meg a módosítás. Nincs bejelentési kötelezettségi előírás a Dtv.-ben a devizabelföldiek által külföldön alapított vállalkozása részére nyújtott hitelre, ezt pótolja a szabály.

A kormányrendeltben már szereplő szabály átvétele, kiegészítve azzal, hogy az 1 éven túli előlegre, illetve előrefizetésre bejelentési kötelezettséget írunk elő. [Dvhr 10. § (6) bekezdés]

A 17. §-hoz

A módosítás lényege, hogy a halasztott fizetés, mint liberalizált tőkeművelet nemcsak a nemzetközi gazdasági tevékenységet végzőkre, hanem az összes devizabelföldi vállalkozásra és szervezetre kiterjedne. Az import irányú halasztott fizetést minden devizabelföldi, bármilyen lejáratra, bejelentési kötelezettség nélkül teljesíthetne, export irányút az Épt. 97. §-ában foglaltak, illetve a nemzetközi gazdasági tevékenységet végzők teljesíthetnek. Ez utóbbiaknál azonban három hónapnál hosszabb lejáratú megállapodásnál bejelentési kötelezettség lenne a devizahatóság felé.

A 18. §-hoz

A szabály egyértelművé teszi, hogy az óvadék is e szabályozási körbe tartozik.

A módosítás további liberalizációt jelent a jelenlegi szabályozáshoz képest. Nemcsak a nemzetközi gazdasági tevékenységet végzőkre terjedne ki, hanem minden devizabelföldire, továbbá mindazon ügyletek garancia vállalására, ahol maga az alapügylet sem devizahatósági engedély vagy bejelentésköteles.

A 19. §-hoz

Több értelmezési probléma merült fel a jogalkalmazóknál, ezért egyértelművé kell tenni a szabályozást.

A kormányrendeletben már megjelent szabály átvétele (Dvhr 10/A. §), amely egyértelműbbé teszi egyes vagyoni értékek megterhelésének szabályait.

A 20. §-hoz

A kormányrendeletben szereplő szabály átvétele. [Dvhr 8/A. § (11) bekezdés]

A módosítások részben már a kormányrendeletben megjelölt szabályok átvételét jelentik, másfelől a fióktelep fogalmának bevezetése teszi szükségessé a módosítást.

Lehetővé tesszük azt is, hogy az Épt. alapján portfolió kezelési megbízás keretében a brókernek ne kelljen minden egyes értékpapír vételénél és eladásánál a fizetési szabályokat alkalmazni, csak a megbízás adásakor és az ügyletek lezárásakor, az elszámoláskor.

Részben a kormányrendeletből átvett szabály. (Dvhr 10/B. §)

Hiányzott az a szabály, hogy devizabelföldi nemcsak belföldi vállalkozása alapításakor, hanem a jegyzett tőke emelésekor is a fizetést csak forintban teljesítheti.

A 21. §-hoz

Nem volt egyértelmű a szabály, ezért pontosítani kellett, hogy a devizabelföldi csak devizakülföldi kedvezményezett esetén vásárolhat konvertibilis devizát.

Az MNB már csak hivatalos (deviza) árfolyamlapot közöl, ezért módosítani kell a szöveget.

A 22. §-hoz

A c)-e) és h) pontokban foglalt szabályok a kormányrendeletből kerülnek a Dtv.-be. [Dvhr 11. § (4) bekezdés és 12/A. § (1) bekezdés] Az f), illetve g) pontok a gyakorlatban gyakran előforduló, többször sérelmezett szabályt kívánják orvosolni. A h) pont lehetővé teszi, hogy a devizabelföldi által devizahatósági engedéllyel a devizaszámlájáról a devizakülföldi részére nyújtott hitelt a devizakülföldi - devizában történő törlesztése esetén - a hitelező devizabelföldi devizaszámlájára tehesse.

A 23. §-hoz

A kormányrendeletben már szereplő szabályok átvételét jelenti [Dvhr 11. § (4) bekezdés], amely rendezi import bizományosi szerződés esetén a megbízó és a bizományos közötti elszámolásokat.

A 24. § és a 26. §-hoz

A belföldiek közötti devizával való fizetés tilalma miatt nem lehet a nemzetközi szervezetek által pályázaton elnyert devizát, ha egy belföldi szervezet vagy vállalkozás volt a pályázat koordinálója és a pályázaton elnyert összegek elsődleges címzettje, a nyertes pályázó felé devizában továbbutalni. Ezt a problémát kívánja megoldani a javasolt szabályozás.

A 25. §-hoz

A kormányrendeletben szereplő szabály átvétele [Dvhr 12/A. § (1) bekezdés], amely szerint bővülnek a szervezet devizaszámláján jóváírható bevételek.

A 27. §-hoz

A kormányrendeletben devizajogszabályban megfogalmazott szabály átvétele a Dtv.-be [Dvhr 12/A. § (2) bekezdés], mely szerint már csak szűk körre korlátozódik a természetes személyek által devizaszámlára nem helyezhető devizabevételek köre.

A 28. §-hoz

Szintén a kormányrendeletben már megjelent szabályozás beépítése a törvénybe (Dvhr 13. §), amely a természetes személyek devizaszámlája felhasználási jogcímeit bővíti.

A 29. §-hoz

A Dtv. jelenleg - néhány kivételtől eltekintve - tiltja devizabelföldiek számára külföldön bankszolgáltatások igénybevételét. Amellett, hogy ezt a korlátozást alapvetően fenntartjuk, indokolt néhány esetben mentességet adni.

Az árutőzsdei forgalomhoz kapcsolódó kiadások, mint a külkereskedelem részei, most is liberalizáltak. Ehhez szervesen kapcsolódnak a letétek, margin számlák, fedezeti ügyletek, amelyhez kapcsolódó külföldi számlanyitást lehetővé tesszük.

A 30. §-hoz

A forint iránt egyre nagyobb érdeklődés tapasztalható külföldön. Jelenleg csak a hitelintézeteknél van mód - devizahatósági engedéllyel - külföldön - forintszámla nyitására. A módosítás az engedélyezési kört kiterjesztené minden devizabelföldire.

A 31. §-hoz

A módosítás részben a kormányrendeletben már szereplő szabályokat veszi át (Dvhr 15. §), a gyakorlatban felmerült esetek alapján bővül a külföldiek konvertibilis forintszámláján jóváírható jogcímek köre.

A külföldiek konvertibilis forintszámláin új lehetőség lenne a meghiúsult ügyletek miatt visszafizetés.

A jelenlegi szabályok tiltják - néhány tőkeműveleti jogcím kivételével - a külföldiek konvertibilis forintszámlái közötti átutalást. Ezt a korlátozást kívánja a módosítás enyhíteni.

A 32. §-hoz

A törvény végrehajtása során felmerült értelmezési problémákat kívánja orvosolni az új szabály.

Jelenleg nincs mód a devizakülföldi jogi személyek konvertibilis deviza átváltásából származó forintmaradványoknak visszaváltására. Az új szabály erre ad lehetőséget.

A 33. §-hoz

A külföldi ingatlan tulajdonjogának liberalizálása mellett fenntartjuk a belföldi ingatlan tulajdonjoga ajándékozásának korlátozását.

A 34-35. §-hoz

A jelenleg hatályos szöveg félreérthető, ezért azt pontosítani szükséges [65. § (2) bekezdés a) pont és (4) bekezdés e) pont.] Jogalap hiányában a külföldi által kiállított, de belföldön beváltatlan csekk kivitele, kiküldése problémát jelentett, ezt kívánja megoldani a tervezett módosítás (65. § (2) bekezdés e) pont, (5) bekezdés.)

Joghézagot szüntet meg a 65. § (4) bekezdés g)-h) pontjának, valamint a 66. § új (4) bekezdésének előírása is.

A belföldi fizetőeszköz kivitelével, kiküldésével, behozatalával, beküldésével kapcsolatosan, a jogszabály gyakorlatban történő alkalmazása során felmerült esetek tették szükségessé a jogszabály pontosítását.

A 36. §-hoz

A külföldiek által kivihető vagyoni érték mennyiségét összhangba hozza a vámjogszabályokban szereplő mennyiséggel.

A 37. §-hoz

Több társaság a külföldiek magyarországi befektetéseiről szóló 1988. évi XXIV. törvény 43. §-a alapján a pénzügyminisztertől kapott engedély alapján vámszabadterületi társaságokat megillető kedvezmények igénybevételére. Mivel ezek a társaságok a tevékenységüket azzal kezdték meg, hogy azt a szóbanlévő kedvezményekkel folytatják, indokolt az, hogy az engedélyeknek megfelelően, legkésőbb azonban 2002. végéig megillesse őket e kedvezmény, illetve egyes tevékenységekre egyedi devizahatósági engedélyt kaphatnak

A 38. §-hoz

Devizabelföldinek devizakülföldivel szemben külföldi pénznemben fennálló követelése devizabelföldire csak devizahatósági engedéllyel engedményezhető. Az állam mentesül az engedélyeztetési kötelezettség alól.

A Magyar Államkincstár az államháztartásról szóló 1992. évi XXXVIII. törvényben meghatározott tevékenységével kapcsolatban megszerzett devizát az MNB-nél devizaszámlán tarthatja és azt felhasználhatja. Az elhelyezés és a felhasználás jogcímeit a pénzügyminiszter és az MNB elnöke határozza meg.

A 39. §-hoz

A Nemzetbiztonsági szolgálatok tekintetében, azok speciális működési kiadásaira tekintettel indokolt a devizajogszabályban foglalt korlátozások alól kivételt tenni, egyidejűleg előírva azt, hogy a szolgálat köteles külön jogszabály előírásai szerint elszámolni.

A 40. §-hoz

A Dtv-ben megfogalmazott, aranyra vonatkozó szabályok hatályon kívül kerülnek (ld. 80-82. §-hoz fűzött magyarázatot is). A későbbi, esetleg szükségessé váló szabályozás lehetőségének fenntartása érdekében a Kormány felhatalmazást kapna arra, hogy a nemzetközi gazdasági tevékenységen kívüli aranyügyletekre szabályokat fogalmazzon meg, legfeljebb olyan mértékig, amelyeket 1997. december 31-ig a Dtv. is tartalmazott.

-----STARTING---POINT---VEGE---

A 41. §-hoz

A Dtv. nem tekintette külföldi hivatalos vagy üzleti utazásnak azt, ha a kinttartózkodás teljes költségét a devizakülföldi viselte. Így nem volt jogi alapja a belföldi kiküldőnek arra, hogy a kiküldötteinek az utazás költségeit - utólagos megtérítés mellett - megelőlegezze.

A jelzálog levél, mint új értékpapírforma nem szerepel a fogalmi meghatározásban, ezért ki kell egészíteni a felsorolást.

A Dtv. csak az egy éven túli előleget, illetve előrefizetést definiálja és azt hitelnek minősíti.

Az egy éven belüli előleg, illetve előrefizetés fogalma csak a devizajogszabály jogcímeket felsoroló - 1. számú mellékletében szerepel, ott is csak a kereskedelemre vonatkozóan, egyéb befektetésnek minősítve azt. Tekintettel arra, hogy előlegfizetés nemcsak a kereskedelemben, hanem minden fizetés jogcímnél előfordulhat, ezért célszerűnek tartanánk az időtartamra vonatkozó megkülönböztetést megszüntetni. Az előleg, illetve előrefizetés devizahatósági engedélymentes, az egy éven túli előrefizetésre írunk elő bejelentési kötelezettséget.

A devizaérték fogalma a Dtv.-ben csak azért került meghatározásra, mert a törvény hatályba lépésével egyidejűleg a Btk-ban a devizabűncselekmény tényállásában szereplő devizaérték fogalmát nem lehetett a hatályba lépés időpontjáig megszüntetni. A Btk-t módosító 1996. évi LII. törvény újrafogalmazta a devizabűncselekmény tényállását, abból a devizaérték fogalmát törölte, így devizaérték Dtv. szerinti meghatározására nincs tovább szükség. Helyébe a meghiúsult ügylet fogalma kerül.

Az OECD tagországok, illetve azok az országok, amelyekkel Magyarországnak beruházásvédelmi megállapodása van, biztosítják az ott befektetett eszközök utáni nyereség, osztalék, kamat stb. repatriálási lehetőségét is, ezért kerül hatályon kívül helyezésre a 31. § (1) bekezdés b) pontja.

A devizajogszabályban szereplő szabály átvétele a törvénybe (Dvhr 15/A. §), amely szerint devizabelföldi devizakülföldinek konvertibilis devizát, valutát devizahatósági engedéllyel ajándékozhat.

Az arany szerepe, funkciója a Dtv., majd a Hpt hatályba lépését követően alapvetően megváltozott. Nem devizaérték és aranykereskedelmi ügyleteket a Hpt-ből következően bármely vállalkozás végezhet. Ezért e szabályok fenntartása nem indokolt.

A fióktelep működésével kapcsolatosan felmerült az anyacég és a fióktelep közötti árumozgás szabályozásának kérdése. Tekintettel arra, hogy az anyacég a fióktelep cégneve alatt szerezhet csak jogokat és kötelezettségeket, valamint hogy a fióktelep önálló cégforma s a devizajog szempontjából devizabelföldinek minősül, indokolt, hogy a devizabelföldiekkel történő, áruforgalomra vonatkozó szerződései külkereskedelmi szerződéseknek minősüljenek. Ezért szükséges a külkereskedelmi törvény ennek megfelelő módosítása, amelyet a jogszabálytervezet tartalmaz.