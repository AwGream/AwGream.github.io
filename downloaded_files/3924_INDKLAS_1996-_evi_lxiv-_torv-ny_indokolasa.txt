1996. évi LXIV. törvény indokolása

a sportról

-----STARTING---POINT---ALTALANOS--- 

A testedzés és annak intézményesült formája a sport alapvetően az állampolgárok szabad és önkéntes elhatározásán alapul. A társadalom számára hasznos funkcióinak kiteljesítése a közösségek és az egyén számára is egyaránt fontos.

A sport egyik sajátossága, fontos jellemzője, hogy önerejéből jutott el a szervezettség magas fokára. Autonómiája révén mind az országokon belül, mind nemzetközileg széles körű szervezetrendszerrel rendelkezik. Az állam elismeri és támogatja a sport társadalmilag hasznos funkcióit, törekvéseit, elősegíti ezek intézményesülését, tiszteletben tartja a sportszervezetek önállóságát.

Az európai országok zömében többé-kevésbé a belső jog részévé váltak a sporttevékenységhez kapcsolódó szabályok. Az állam sportbarát jogi környezet megteremtésével, anyagi eszközökkel támogatja a sportot, megőrizve azonban a sport társadalmi jellegét, biztosítva önszabályozó képességét.

Hazánkban a múlt században indult meg a szervezett sportélet. A tevékenység társadalmi elismertségét jelzi, hogy - az európai nemzetek sorában az elsők között - 1921-ben törvény született a sportról, világossá vált az állam szerepe és felelőssége, kibontakozhatott a sportegyesületek autonómiája.

1945 után ez a kedvező folyamat megtorpant, háttérbe szorult az egyesületek, szövetségek önigazgató szerepe. Az állam vette kezébe a sport irányítását, elhibázott politikája következtében a sport helyzete súlyosabbá vált. A rendszerváltással együtt járó tényezők - az állam szerepének csökkenése, a tulajdoni struktúra átalakulása - megerősítették az igényt a sport rendszerének korszerűsítésére, a jogállami követelményeknek megfelelő szervezeti, működési keretek kialakítására.

A Javaslat elismeri a sport társadalmi jellegét, ennek megfelelően lényegi eleme a sport szervezeti rendszerének meghatározása, amely illeszkedik a közjogi intézményrendszerhez. A sporttevékenység alapvetően az egyesülési jogról szóló 1989. évi II. törvény alapján létrejött és működő társadalmi szervezetekre épül, de a sport szervezettségéből, nemzetközi jellegéből következően meghatározóak a sportági szakszövetségek, amelyek a Javaslat szerint köztestületként működnek a jövőben a sportágak zömében. A Magyar Olimpiai Bizottság az olimpiai mozgalomban betöltött kiemelkedő szerepének és az általa ellátott közfeladatoknak megfelelően szintén köztestület.

A jogállami követelményeknek megfelelő szervezetrendszer meghatározásán túl a Javaslat rögzíti az állam és az önkormányzatok alapvető feladatait is a sport területén. Az állam támogatja a versenysport mellett a gyermek- és szabadidősportot, valamint a fogyatékosok sportját is. A Javaslat a központi költségvetési támogatáson túl külön forrásokat biztosít a sport számára. Közalapítványok létrehozásával olyan finanszírozási megoldásokat alakít ki, amelyek hosszú távon biztosítják a közcélú működést.

A Javaslat szerint az állam olyan szerepet vállal a sport területén, amely elősegíti az eredményes működést, ugyanakkor biztosítja a sportszervezetek autonómiáját, önszabályozó képességük erősödését.

-----STARTING---POINT---RESZLETES---

Az 1-2. §-hoz

A Javaslat meghatározza a sporttal kapcsolatos, a törvény alkalmazásához szükséges fogalmakat, továbbá rögzíti az állam feladatait, melyek a sport társadalmilag hasznos funkcióinak kiteljesítéséhez szükségesek.

Az Alkotmány 70/D. § (2) bekezdése szerint a rendszeres testedzéshez való jog alapvető jog, melynek szabályait törvényben kell megállapítani. Ennek megfelelően az állam elsődleges kötelezettsége a jogi szabályozás. A normatív rendelkezések alapvetően a szervezeti keretek meghatározására, a sporttevékenység gyakorlásához szükséges egységes feltételekre terjednek ki, biztosítva a sportszervezetek széles körű szabályozási lehetőségét is.

Az állam kiemelt kötelezettsége a rendszeres testedzés nevelési, oktatási intézményekhez kötött feltételeiről való gondoskodás, melyet oly módon biztosít, hogy normatív támogatást nyújt az intézmény fenntartójának.

Az állam - elsődlegesen - anyagi eszközökkel támogatja a sport különböző területeit központi költségvetésén, és közalapítványokon keresztül, továbbá a központi felkészülést szolgáló sportlétesítményeket fenntartja és működteti. A testi-lelki egészség kibontakoztatása érdekében a rendelkezésére álló eszközökkel népszerűsíti az egészséges életmódot és a szabadidősportot.

Az állam szerepet vállal egyes sportegészségügyi és sportszakember képzési feladatok megoldásában, együttműködve az érintett sportszervezetekkel, és támogatja a sporttudományt.

A 3. §-hoz

A helyi önkormányzatok önállóan, lehetőségeiket és a lakosság szükségleteit figyelembe véve határozhatják meg feladataikat, sportfejlesztési célkitűzéseiket. Ezekkel összhangban, megállapított feladataik megvalósítása érdekében támogatásban részesíthetik a testneveléssel és a sporttal foglalkozó szervezetek. A helyi önkormányzat szabadon határozhatja meg, hogy a sport mely területét ítéli fontosnak és milyen eszközökkel segíti elő működését.

A helyi önkormányzatokról szóló 1990. évi LXV. törvény 1994. évi módosításakor meghatározta a jogalkotó a megyei és a fővárosi önkormányzat kötelező feladatát a testnevelési és sportszervezés területén. Kerettörvényi jellegéből adódóan nem bontotta ki a kötelezettség tartalmát, melyet a Javaslat állapít meg - ágazati törvényként - más jogterületekhez hasonlóan. A területi versenyrendszerek kialakításának, működésének elősegítése, a sportszakember képzésben való közreműködés olyan feladatok, melyeket korábban az OTSH területi szervei láttak el. E szervek megszűnésével feladataikat a megyei, fővárosi önkormányzatok látják el. Tevékenységük kapcsolódik a sportági szakszövetségekhez.

A 4-5. §-hoz

Az alapvetően önkormányzásra épülő sporttevékenység viszonylag szűk körben igényli az állam közreműködését. Az állami feladatok ellátásában meghatározó az Országos Testnevelési és Sporthivatal (OTSH), mely a Kormány irányítása alatt működő önálló országos hatáskörű szerv. Felügyeletét a Kormány kijelölt tagja látja el.

Az OTSH elnöke készíti elő a sportra vonatkozó állami döntéseket, kidolgozza a sport hosszú távú működésére vonatkozó fejlesztési elveket, programokat. Irányítja a hivatal alá tartozó intézményeket, és gondoskodik a központi felkészülést szolgáló létesítmények működéséről.

Szerepe jelentős a központi költségvetési források elosztásában. Az erre vonatkozó döntését a Sporttanács által meghatározott elveknek, irányoknak megfelelően hozza meg. A Javaslat alapján az állami feladatok között megjelölt sportinformatikai rendszer kialakítása és működtetése is az OTSH kompetenciájába tartozik.

A 6-9. §-hoz

A sport jellegéből következően indokolt az állami feladatok ellátásának társadalmi ellenőrzését, segítését biztosítani. Ezért a Javaslat a sport kiemelkedő szakembereiből álló Sporttanács létrehozását rendeli el. Tagjaira a sportéletben meghatározó szerepet játszó szervezetek (például MOB, Sportegyesületek Országos Szövetsége) tesznek javaslatot. A Javaslat alapján a Sporttanács olyan sajátos szervezet, amely nem kötődik az állami szervezetrendszerhez. Magas fokú autonómiáját biztosítja, hogy elnökét maga választja meg és maga határozza meg működési rendjét. Szerepe jelentős a sportszervezetek támogatására szolgáló központi költségvetési pénzeszközök elosztásában, mert ennek elveit és irányait kidolgozza. Az OTSH ennek figyelembevételével dönt a források elosztásáról. A Sporttanács jogosult ellenőrizni, hogy az elosztás az általa kidolgozott elveknek megfelelően történt-e és amennyiben eltérést tapasztal, intézkedést kezdeményezhet az OTSH-t felügyelő miniszternél.

A fentieken túl a Sporttanács véleményezi a sportra vonatkozó állami döntések tervezeteit, valamint javaslattételi és kezdeményezési jog illeti meg. Maga is részt vehet a sporttal kapcsolatos központi fejlesztési elvek, programok kidolgozásában.

A 10-13. §-hoz

A Magyar Olimpiai Bizottság önálló jellegét, az olimpiai mozgalom jelentősége, a nemzetközi szabályozás és gyakorlat alapozza meg. Az önkormányzás elvére épülő működése és az olimpiai mozgalomhoz kapcsolódó közfeladatokat indokolják köztestületi meghatározását. A Magyar Olimpiai Bizottság nevezi az olimpiai játékokra a sportágakat és sportolókat, biztosítva ezzel a Magyar Köztársaság képviseletét. E tevékenységéhez - a sportszövetségekkel folytatott együttműködésre alapozva - kapcsolódik az olimpiai játékokon való részvétel előkészítése, segítése.

A Nemzetközi Olimpiai Bizottság előírásaival összhangban kizárólag a MOB jogosult az olimpiai zászló, jelvény, jelmondat, valamint az „olimpia” és az „olimpiai” elnevezés kereskedelmi célú használatára, illetve annak engedélyezésére. A Javaslat rögzíti, hogy a MOB tagja kizárólag magyar állampolgár lehet, illetve hogy legfelsőbb szervében, a közgyűlésben az olimpiai sportágak szakszövetségeinek meghatározó szerepét biztosítani kell.

A MOB működésére az e törvényben nem szabályozott kérdésekben az egyesülési jogról szóló 1989. évi II. törvény rendelkezéseit kell alkalmazni.

A 14-17. §-hoz

A sport nemzetközi jellegéből és szervezettségéből következően a sport szervezeti rendszerének meghatározó eleme a sportági szakszövetség. Ahhoz, hogy a sportolók, egyesületek összemérhessék képességeiket, meghatározott szabályok szükségesek, indokolt az egységesség, melyek megvalósítása a nemzetközi előírásoknak megfelelően a szakszövetségekben történhet. Ezért az adott sportágban a versenyszerű sportéletben való részvétel a szakszövetségekkel való szervezetszerű kapcsolat keretében lehetséges. A szakszövetségekben ellátott képzési, nyilvántartási, fegyelmi jogkörök, a játék és versenyszabályok megállapítása összhangban a nemzetközi sportszövetségek előírásaival egy sportágban csak egy szervezet által végezhetők. A nemzetközi sportszövetségekben tagsággal rendelkező sportágakban a szakszövetségek olyan közfeladatokat is ellátnak, mint a válogatott keretek működtetése és általuk a Magyar Köztársaság képviselete a nemzetközi sporteseményeken, továbbá képzési feladatok, valamint a sportszakmai szabályok megállapítása. Autonómiájuk magas fokú, önkormányzati elven működnek, ezért indokolt jogállásukat ennek megfelelően meghatározni, összhangban a jogállamiság követelményeivel. Ezért a szakszövetségek a Ptk. 65. § (1) bekezdésében meghatározott köztestületi formában működnek, amennyiben megfelelnek a Javaslatban meghatározott követelményeknek. Köztestületté azok a sportszervezetek alakulhatnak át, amelyek a Nemzetközi Sportszövetségek Szövetségében tagsággal rendelkeznek, vagy a Nemzetközi Olimpiai Bizottság által elismert sportágban működnek és megfelelnek a további együttes feltételeknek. A Javaslat az olimpiai sportágakat - jelentőségükre figyelemmel - mentesíti egyes követelmények teljesítése alól.

Azok a sportszövetségek, amelyek nem felelnek meg a Javaslatban meghatározott követelményeknek, az egyesülésről szóló 1989. évi II. törvény alapján működhetnek tovább, de kérhetik köztestületté minősítésüket, ha később teljesítik a törvényi feltételeket. Ezek a szabályok alkalmazhatók az újonnan alakuló sportágakban is, így biztosítható a sport természetes fejlődése alapján létrejövő sportszervezetek számára a szervezett sportéletben való bekapcsolódás és a köztestületi működés.

A köztestületeket az OTSH veszi nyilvántartásba, amennyiben megfelelnek a meghatározott feltételeknek.

A Javaslat meghatározza, hogy az adott sportágban mely jogkörök gyakorlására jogosult kizárólag a szakszövetség, a szükségszerűen indokolt egységes működés érdekében. Ezek között szerepel a játék-, verseny-, fegyelmi szabályok megállapítása is. A Javaslat a szövetség számára biztosítja az általuk szervezett vagy rendezett sporteseményekkel kapcsolatos vagyoni jogok hasznosításának lehetőségét is, kivéve ha jogszabály másképp rendelkezik.

A fentieken túl a szakszövetségeknek jelentős szerepük van a sportszakemberek, a játékvezetők, versenybírók képzésében, továbbképzésében is. A Javaslat szerint a szakszövetség határozza meg - a nemzetközi előírásokkal összhangban - a sportesemények rendezésének biztonsági követelményeit, valamint fellép a sportmozgalomban ható káros jelenségek (nézőtéri erőszak, meg nem engedett teljesítményfokozó szerek, készítmények és módszerek használata) ellen.

A 18-25. §-hoz

A Javaslat meghatározza a szakszövetségek szervezetének és működésének alapvető szabályait, a demokratikus önkormányzás legfontosabb elveit.

A szakszövetség legfelsőbb szerve a közgyűlés, amelyet évente legalább egyszer össze kell hívni. A közgyűlés dönt a szakszövetség működését meghatározó kérdésekben. Éves költségvetésének meghatározását átruházhatja ügyintéző szervére. A költségvetésről szóló beszámolót (mérleget) azonban a közgyűlés fogadja el. A szakszövetség tartozásaiért saját vagyonával felel. A szakszövetség megszűnése esetén vagyona az állam tulajdonába kerül, de azt kizárólag sportcélokra lehet fordítani és erről a nyilvánosságot tájékoztatni kell.

A 26-28. §-hoz

A szakszövetségek felett az OTSH elnöke gyakorol törvényességi felügyeletet. Ennek alapján ellenőrzi, hogy a szakszövetség működése megfelel-e a jogszabályoknak, illetve alapszabályának és más belső szabályzatainak. Jogszabálysértés esetén felhívja a szakszövetséget a szükséges intézkedés megtételére és amennyiben az elmarad - főszabályként - a bírósághoz fordul. A Javaslat szűk körben - amikor indokolt a gyors intézkedés (fegyelmi-, versenyszabályok megsértése) - lehetővé teszi a törvényességi ellenőrzés gyakorlójának, hogy a szakszövetség jogszabálysértő döntését megsemmisíthesse és szükséges esetben új határozat hozatalát rendelhesse el. A Javaslat garanciát ad arra, hogy a szakszövetségek önkormányzatisága, függetlensége ne csorbuljon, mert sem az OTSH, sem a bíróság számára nem teszi lehetővé a szakszövetség határozatának megváltoztatását.

Ismételt vagy súlyos jogszabálysértés esetén a törvényességi felügyelet gyakorlója vagy a bíróság a szakszövetség, vagy egyes szerveinek, tisztségviselőinek működtetését felfüggesztheti és felügyelő biztost rendelhet ki a jogszabálysértés megszüntetésére és a törvényes működés helyreállítására. A nem köztestületként működő szakszövetségek felügyeletére az egyesülési jogról szóló 1989. évi II. törvény rendelkezései az irányadóak.

A 29-31. §-hoz

1995. december 31-ével megszüntetett Nemzeti Sport Alap, mint elkülönített állami pénzalap szolgálta a magyarországi diák-, szabadidő- és versenysport támogatását, lehetőséget teremtett arra, hogy a belföldi és külföldi jogi személy és magánszemélyek önkéntes befizetései közvetlenül kerülhessenek felhasználásra a sport valamennyi területén. Ez az alapvető cél nem szűnt meg - az államháztartási reformmal összhangban - azonban az elkülönített állami pénzalapok helyett az ilyen jellegű közfeladatot finanszírozó formát alapvetően a Polgári Törvénykönyv 1993-ban hozott módosítása teremtette meg, ez a közalapítvány.

A sportban az olimpiai mozgalom, a versenysport, az utánpótlás nevelés valamint a gyermek-, ifjúsági- és szabadidősport támogatásában és finanszírozásában jól elkülöníthető terület, jóllehet kétségtelen, hogy egymásra épülnek és egymás számára nélkülözhetetlenek. Az állam a különböző területeken felmerülő feladatainak támogatását ezért a két közalapítvány létrehozását kezdeményezi a Javaslatban.

A Nemzeti Sport Közalapítvány a sportegyesületek, ezek szövetségei, a Magyar Olimpiai Bizottság szervezeti és személyi bázisára építve az olimpiai mozgalom, a versenysport, az utánpótlás nevelés feladatainak támogatását tűzi ki céljául.

A gyermek-, ifjúsági- és szabadidősport, valamint a fogyatékosok sportjának állami feladatainak támogatását az 1992. évtől alapként indult, majd alapítványi formában működő Nemzeti Ifjúsági- és Szabadidősport az Egészséges Életmódért Alapítvány látta el és látja el. Ez az alapítvány mind a támogatottak, mind támogatók szerint hatékonyan végezte és végzi munkáját, így bizonyítottan alkalmas ezen közfeladatok további ellátására, elismert működése mintául szolgálhat a most alakuló Nemzeti Sport Közalapítvány számára is.

A közalapítványok kuratóriumaiban helyet kapnak a sportélet kiemelkedő személyiségei, akiket azon szervezetek javasolnak, amelyek reprezentálják a sportélet valamennyi területét és korosztályát. A sporttudomány és sportegészségügy meghatározó szerepét húzza alá a Javaslat azzal, hogy e területek is kapjanak képviseletet a kuratóriumokban.

A 32-35. §-hoz

Az állam feladatainak ellátásához, a sport társadalmilag hasznos funkciójának kiteljesítéséhez, a központi költségvetésből származó pénzeszközök elosztását a Javaslat szerint létrehozott Nemzeti Sport Közalapítvány, a Nemzeti Ifjúsági- és Szabadidősport az Egészséges Életmódért Közalapítvány, valamint az OTSH útján biztosítja. Ebben a finanszírozási rendszerben megteremtve a lehetőséget arra, hogy a szponzorok és magánszemélyek hozzájárulásai, a különböző adományok és felajánlások, és a sportcélra már nem hasznosítható ingatlanok értékesítéséből származó bevételek közvetlenül szolgálják a sport különböző területeit.

A Javaslat valamennyi támogatott személy és szervezet tekintetében olyan feltételeket állapít meg, amelyek biztosítják, hogy ne részesüljön állami támogatásban olyan igénylő, aki nem számolt be előző évi tevékenységéről, nem készített átfogó tervet sporttevékenységének végzésére, aki nem fizette meg köztartozásait, vagy bármilyen módon félrevezette a kuratóriumokat, illetve az OTSH-t. A sportegyesületek és szakszövetségek egyértelmű igényének is megfelelnek ezek a követelmények, hiszen a különböző formában működő sportszervezetek valódi fejlődése, feltételeinek javítása csak abban az esetben várható el mind az állam, mind a magánszemély részéről, ha a felek számára tiszta és áttekinthető jogi környezet.

Az OTSH által ellátott állami feladatok végrehajtásához - az OTSH mindenkori éves költségvetésében meghatározott működési kiadásain túl - meghatározó mértékben az OTSH, mint állami játékszervező által szervezett bingó játék adózott eredményét biztosítja a központi költségvetés. Ezen pénzeszközök elosztására a Sporttanács kidolgozza a meghatározó elveket, és azok alapján dönt az OTSH elnöke a pénzeszközök felosztásáról.

A Nemzeti Sport Közalapítvány feladatainak ellátásához rendelt források a totó játék játékadójának 100%-a, valamint az éves költségvetési törvényben jóváhagyott támogatás. A Nemzeti Ifjúsági- és Szabadidősport az Egészséges Életmódért Közalapítvány által ellátott közfeladatok végrehajtását az éves költségvetési törvényben jóváhagyott támogatás biztosítja. Mindkét közalapítvány forrásait bővíti az adományok, szponzori befizetések és a magánszemélyek befizetései.

A 36-39. §-hoz

A Javaslat rendelkezik a törvény hatálybalépésével összefüggő egyes kérdésekről, rögzíti, hogy az „országos sportági szakszövetség” megjelölést kizárólag a köztestületként működő szakszövetségek használhatják.

A Javaslat kötelezővé teszi - meghatározott esetekben - a sportorvosi alkalmassági vizsgálatokon, valamint a dopping vizsgálatokon való részvételt.

A Javaslat a sportesemény rendezőjének kötelezettségévé teszi a sportesemények egészségügyi ellátásának biztosítását.

A Javaslat szerint a sportszövetség szabályzatában meghatározhatja, hogy milyen élet- és balesetbiztosítás alapján vehetnek részt a sportolók egyes sporteseményeken, versenyeken.

-----STARTING---POINT---VEGE---

A 40-42. §-hoz

A Javaslat rendelkezik egyes jogszabályok hatályon kívül helyezéséről, meghatározza azon szabályozási tárgyakat, valamint felhatalmazza a Kormányt végrehajtási szabályok megalkotására.