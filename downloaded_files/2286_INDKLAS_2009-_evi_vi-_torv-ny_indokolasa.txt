2009. évi VI. törvény indokolása

a módosított európai szociális karta kihirdetéséről

-----STARTING---POINT---ALTALANOS---

Általános indokolás

Az Európa Tanács keretében 1961-ben elfogadott Európai Szociális Karta (a továbbiakban: Karta) célja az alapvető gazdasági és szociális jogok biztosítása az Európa Tanács tagállamainak állampolgárai részére. A Kartát Európában a szociális jogok fundamentumaként említik. A Magyar Köztársaság 1991-ben írta alá és 1999-ben erősítette meg. Az Európa Tanács a Kartához kapcsolódóan további négy nemzetközi egyezményt fogadott el, amelyek együttesen alkotják az ún. „Karta-csomagot”:

- A Kiegészítő Jegyzőkönyv (Strasbourg, 1988. május 5.), a Karta rendelkezéseinek bővítését és modernizálását szolgálta négy új gazdasági és szociális jog beépítése útján.

- A Karta ellenőrző mechanizmusának hatékonyabbá tétele érdekében fogadták el a Módosító jegyzőkönyvet (Torino, 1991. október 21.).

- A Kollektív panaszok rendszerének biztosításáról szóló kiegészítő jegyzőkönyv (Strasbourg, 1995. november 9.), szintén a Karta ellenőrzési mechanizmusának hatékonyabbá tétele érdekében született.

- A Módosított Európai Szociális Karta (Strasbourg, 1996. május 3.) tartalmazza a Karta és az 1988. évi Kiegészítő Jegyzőkönyv mindegyik, összesen 23 cikkét, valamint további 8 újabb gazdasági, illetve szociális jogot határoz meg.

A Magyar Köztársaság a fenti egyezmények közül a Kiegészítő Jegyzőkönyvet és a Módosító jegyzőkönyvet ratifikálta, míg a Kollektív panaszok rendszerének biztosításáról szóló kiegészítő jegyzőkönyvet és a Módosított Kartát aláírta, de még nem erősítette meg.

A Módosított Európai Szociális Karta ratifikálását indokolja, hogy a Karta-csomag részes államai között egyre nagyobb arányban vannak a Módosított Európai Szociális Kartában részes államok, és egyre kevesebben a Kartában részes államok. Az Európa Tanács a modern értelemben vett gazdasági és szociális jogok iránti elkötelezettségként értékeli a Módosított Európai Szociális Karta ratifikálását. Ennek megfelelően sürgeti a Kartában részes államokat, így hazánkat is a Módosított Európai Szociális Karta ratifikálására. Magyarország 1999 óta a Kartán belül eredetileg elfogadott kötelezettségein túl további kötelezettségeket vállalt, és az 1988. évi Kiegészítő Jegyzőkönyvet is ratifikálta, ezzel jelentősen bővítette nemzetközi kötelezettségvállalásait az európai szociális jogok terén. A Módosított Európai Szociális Karta ratifikálása újabb kiemelkedően fontos lépés nemzetközi téren, kifejezve a Magyar Köztársaság elkötelezettségét az európai szociális értékek mellett, ami különösen nagy jelentőséggel bír a jelenlegi világméretű gazdasági problémákra tekintettel.

A törvény a Módosított Kartán belül egyelőre azon kötelezettségek vállalását tartalmazza, amelyeket a Magyar Köztársaság a Karta és a Kiegészítő Jegyzőkönyv alapján már eddig vállalt. Ennek indoka a Karta 1999-ben elvégzett ratifikálása óta követett „optimális minimum” elve, amely szerint az egyezményekből csak azokat a rendelkezéseket célszerű elfogadni, amelyeknek a magyar jogrendszer és joggyakorlat már megfelel, illetőleg amelyek esetében a megfelelés esetleg kis mértékű jogszabály-módosítással, illetve a legkisebb költségvetési kiadással biztosítható. További szempont, hogy a már eddig vállalt kötelezettségek teljesítésével kapcsolatban az Európa Tanács megfogalmazott egyes kritikákat, pl. a sztrájk hazai szabályozása miatt, ezért célszerű előbb az Európa Tanács által felvetett problémák kezelésére helyezni a hangsúlyt, és majd ezt követően megvizsgálni az újabb kötelezettségek vállalásának a lehetőségét. Az elkövetkező években az eddig követett gyakorlatnak megfelelően fokozatosan javasolható az újabb kötelezettségek vállalása.

A Karta végrehajtásának ellenőrzési rendszerében a Kormány már évek óta részt vesz. A Módosított Európai Szociális Karta végrehajtásának ellenőrzése ugyanebben a rendszerben folyik, tehát az ellenőrzési mechanizmus nem jelent új kormányzati feladatot.

A Módosított Európai Szociális Kartában meghatározott gazdasági és szociális jogok tartalmát és a Módosított Európai Szociális Karta egyes cikkeinek elfogadásával kapcsolatos szempontokat a 3. §-hoz fűzött részletes indokolás ismerteti.

-----STARTING---POINT---RESZLETES---

Részletes indokolás

Az 1-2. §-hoz

A Módosított Európai Szociális Karta a jogalkotásról szóló 1987. évi XI. törvény 3. §-ának b) pontja, 4. §-ának e) pontja és 5. §-ának c), e), i), j) pontjai alapján törvényhozási tárgykörbe tartozó szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény 7. §-a (1) bekezdésének a) pontja és 9. §-a alapján a kötelező hatályának elismerésére az Országgyűlés ad felhatalmazást, és törvényben kell kihirdetni.

A Módosított Európai Szociális Karta III. részének A. cikke alapján az Egyezmény megerősítésének feltétele, hogy a ratifikáló állam az Egyezmény II. részében szereplő 31 cikkből legalább 16 cikket vagy legalább 63 számozott bekezdést elfogadjon. További feltétel, hogy az Egyezmény ún. „kemény maghoz” tartozó 1., 5., 6., 7., 12., 13., 16., 19. és 20. cikkei közül legalább hatot elfogadjon.

A Magyar Köztársaság a Kartából jelenleg 17 teljes cikkben részes: 1., 2., 3., 5., 6., 8., 9., 10., 11., 13., 14., 15., 16., 17. cikk, továbbá az 1988. évi Kiegészítő Jegyzőkönyv 1., 2. és 3. cikkei, amelyek megfelelnek a Módosított Európai Szociális Karta 20., 21. és 22. cikkének. Részese továbbá a 7. cikk 1. bekezdésének és a 12. cikk 1. bekezdésének. Az említett cikkeken belül a kemény magba tartozó hat cikkben részes: 1., 5., 6., 13., 16. cikkek, továbbá az 1988. évi Kiegészítő Jegyzőkönyv 1. cikke, amely megfelel a Módosított Európai Szociális Karta 20. cikkének. Ennek megfelelően a Magyar Köztársaság a Kartából és a Kiegészítő Jegyzőkönyvből már elegendő számú cikket fogadott el, ami alapján lehetséges a Módosított Európai Szociális Karta megerősítése.

A törvény a Módosított Európai Szociális Karta alábbi cikkeinek elfogadására vonatkozik:

1. cikk: A munkához való jog

2. cikk: Az igazságos munkafeltételekhez való jog

3. cikk: A biztonságos és egészséges munkafeltételekhez való jog

5. cikk: Szervezkedési jog

6. cikk: A kollektív alkuhoz való jog

7. cikk 1. bekezdés: A gyermekek és fiatalok védelemhez való joga - A gyermekmunka tilalma

8. cikk: A dolgozó nők védelemhez való joga anyaság esetén

9. cikk: A pályaválasztási tanácsadáshoz való jog

10. cikk: A szakképzéshez való jog

11. cikk: Az egészség védelméhez való jog

12. cikk 1. bekezdés: A társadalombiztosításhoz való jog - A társadalombiztosítás rendszerének fenntartása

13. cikk: A szociális és egészségügyi segítségre való jog

14. cikk: A szociális jóléti szolgáltatásokból való részesülés joga

15. cikk: A fogyatékossággal élő személyek joga a függetlenséghez, a társadalmi beilleszkedéshez és a közösség életében való részvételhez

16. cikk: A család joga a szociális, jogi és gazdasági védelemhez

17. cikk: A gyermekek és fiatalok szociális, jogi és gazdasági védelemhez való joga

20. cikk: A nemen alapuló megkülönböztetés nélküli esélyegyenlőségre és egyenlő elbánásra való jog a munkavállalást és a hivatást illetően

21. cikk: Az információhoz és konzultációhoz való jog

22. cikk: A munkafeltételek és a vállalkozáson belül a munka környezetének megszabásában és javításában való részvétel joga

A 3. §-hoz

Az alábbi elemzés a Módosított Európai Szociális Kartában foglalt szociális és gazdasági jogokat tekinti át az Egyezmény cikkeinek sorrendjében haladva, és értékeli az egyes cikkek elfogadásának, illetve végrehajtásának lehetőségét.

1. cikk

A munkához való jog

A norma jellege: az 1. cikk a III. rész, A. cikk, 1. bekezdés b) albekezdése alapján a kemény mag része.

A Módosított Európai Szociális Karta 1. cikke teljes egészében megegyezik a Karta 1. cikkével, amelyhez Magyarország csatlakozott, tehát a Módosított Európai Szociális Karta 1. cikkének elfogadása semmiféle többletkötelezettséget nem eredményezne az ország számára. Így tehát megállapítható, hogy a Módosított Európai Szociális Karta 1. cikkének - különös tekintettel arra, hogy a kemény mag része - elfogadása lehetséges.

2. cikk

Az igazságos munkafeltételekhez való jog

A norma jellege: nem tartozik a kemény magba.

A Magyar Köztársaság elfogadta a Karta 2. cikkét. Az ebben foglaltakkal a Módosított Európai Szociális Karta 2. cikk 1-5. bekezdései megegyeznek, kivéve a 3. bekezdést, amely a Kartában meghatározott 2 heti helyett legkevesebb 4 heti fizetett szabadságot ír elő.

2. cikk 3. bekezdés: legalább évi négyhetes fizetett szabadság biztosítása

A hazai jog helyzete: a Munka Törvénykönyvéről szóló 1992. évi XXII. törvény (a továbbiakban: Mt.) értelmében a munkavállalót minden munkaviszonyban töltött naptári évben rendes szabadság illeti meg, amely alapszabadságból és pótszabadságból áll. Az alapszabadság mértéke 20 munkanap, amely a munkavállaló életkorától függően emelkedik és a hatályos szabályok értelmében 45. életévétől a szabadság mértéke harminc munkanap. E hosszabb tartamú szabadság a munkavállalót első ízben abban az évben illeti meg, amelyben az arra jogosító életkort betölti.

Az Mt. a pótszabadságok tekintetében az alapvető egészségügyi és szociális megfontolás alapján járó pótszabadságokat rendezi. Így például a fiatalkorú munkavállalónak évente öt munkanap, a vak munkavállalónak évente szintén öt nap pótszabadság jár, a föld alatt állandó jelleggel dolgozó, illetve az ionizáló sugárzásnak kitett munkahelyen naponta legalább három órát töltő munkavállalót öt-öt nap pótszabadság illeti meg. A szülők döntése alapján a gyermeke nevelésében nagyobb szerepet vállaló munkavállalót, vagy gyermekét egyedül nevelő szülőt évenként 16 évesnél fiatalabb egy gyermeke után kettő, két gyermeke után négy, kettőnél több gyermeke után összesen hét munkanap pótszabadság illeti meg.

Az Mt. főszabályként rögzíti, hogy a pótszabadság az alapszabadságon felül jár és a többféle jogcímen megillető pótszabadság egymás mellett is jár a munkavállalónak. A törvény értelmében kollektív szerződés egyéb pótszabadságokat is megállapíthat.

A közalkalmazottak jogállásáról szóló 1992. évi XXXIII. törvény (a továbbiakban: Kjt.) értelmében a közalkalmazottakat az ellátandó munkakör, illetve az ahhoz kapcsolódó iskolai végzettség alapján közalkalmazotti osztályokba, azon belül pedig - a közalkalmazotti jogviszonyban töltött időnek megfelelő - fizetési fokozatba kell besorolni. A szabályozás értelmében a közalkalmazottat az „A”, „B”, „C” és „D” fizetési osztályban évi húsz munkanap; az „E”, „F”, „G”, „H”, „I” és „J” fizetési osztályban évi huszonegy munkanap alapszabadság illeti meg. Fontos szabály, hogy a közalkalmazottat a fizetési fokozattal egyenlő számú munkanap pótszabadság illeti meg. Ez alól csupán az 1. fizetési fokozat jelent kivételt, amelyhez e címen pótszabadság nem kapcsolódik. Pótszabadság illeti meg az Mt. szabályain túlmenően a magasabb vezető, illetve a vezető állású közalkalmazottakat, valamint az egyes közalkalmazotti ágazatban foglalkoztatottak tekintetében számos speciális szabály állapít meg további pótszabadságot. (Így például bölcsődékben, a csecsemőotthonokban, az alsó-, közép- és felsőfokú oktatásban, az egészségügyi ágazatban oktató-nevelő munkát végzők számára évi huszonöt munkanap pótszabadság jár, évenként öt munkanap pótszabadság jár a tudományos munkatársnak stb.)

A Kjt. értelmében is alkalmazandó az a szabály, hogy a pótszabadságok - bizonyos kivételekkel - egyszerre többféle jogcímen járnak.

A köztisztviselők jogállásáról szóló 1992. évi XXIII. törvény (a továbbiakban: Ktv.) értelmében a köztisztviselőt évente huszonöt nap alapszabadság illeti meg, azonban besorolásától függően részére pótszabadság jár. Ennek legmagasabb mértéke tizenöt munkanap lehet. A köztisztviselőt ezen túlmenően az Mt.-ben megállapított valamennyi pótszabadság megilleti.

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) 90. §-ának (1) bekezdése alapján az alapszabadság mértéke 25 nap. A Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) 97. §-ának (1) bekezdése alapján az alapszabadság mértéke ugyancsak 25 nap.

Tehát: a leírtak értelmében a hatályos magyar jogi szabályozás megfelel a Módosított Európai Szociális Karta 2. cikk 3. bekezdésének.

A Módosított Európai Szociális Karta 2. cikke továbbá a Kartában foglaltakhoz képest kiegészült az új 6. és 7. bekezdéssel: a 6. és a 7. bekezdésben foglalt rendelkezések mindenekelőtt jogi természetűek. Az azokban foglaltakat az Mt. megfelelő részei a Módosított Európai Szociális Karta szempontjából már ma is megfelelő szinten szabályozzák. Ennél fogva a 6. és 7. bekezdés magyar részről történő teljesítéséhez sem jogszabály-módosításra, sem pedig többletként megjelenő költségvetési kiadásra nincsen szükség.

Összefoglalás: a leírtak alapján összefoglalóan megállapítható, hogy a Módosított Európai Szociális Karta 2. cikke valamennyi bekezdésének biztosított a megfelelés, elfogadása a Magyar Köztársaság számára többletkötelezettséget nem eredményez, elfogadása tehát lehetséges.

3. cikk

A biztonságos és egészséges munkafeltételekhez való jog

A norma jellege: nem tartozik a kemény magba.

A Karta 3. cikkéhez képest a Módosított Európai Szociális Karta 3. cikkében lényeges új elem az 1. bekezdés (a korábbi 1-3. bekezdések számozása 2-4. bekezdésekre változott), amely a következőről rendelkezik:

[Annak érdekében, hogy lehetővé tegyék a biztonságos és egészséges munkafeltételekhez való jog tényleges gyakorlását, a Felek vállalják, hogy a munkáltatói és munkavállalói szervezetekkel konzultálva]

„1. a munkabiztonságról, a munkaegészségügyről és a munkakörnyezetről összefüggő országos politikát alakítanak ki, hajtanak végre, és azt időszakosan felülvizsgálják. E politika elsődleges célja az, hogy javítsa a foglalkoztatás biztonságát és az egészséget, megelőzze a baleseteket és a halált okozó sérüléseket, amelyek összefüggenek a munkafolyamattal, vagy abban fordulnak elő, különösen úgy, hogy minimálisra csökkentik a munka környezetében gyökerező kockázati tényezőket;”

A fenti politika kialakításának követelménye teljesül, az alábbiakra tekintettel:

A munkavédelem országos programjáról szóló 20/2001. (III. 30.) OGY határozat (a továbbiakban: OGY Határozat) hosszú távra meghatározza a munkavédelem fejlesztésének céljait és feladatait. A feladatok között rögzíti többek között a foglalkozás-egészségügyi szolgálatok szakmai színvonalának emelését, a megelőzés hatékonyabbá tétele, a kockázatkezelés felgyorsítása érdekében a munkavégzéssel és a munkakörnyezettel kapcsolatos veszélyek, kockázatok országos nyilvántartásának a kialakítását, a munkabiztonsági és munka-egészségügyi kutatások intézményi kapacitásának megerősítését. Előírja, hogy rendszeresen át kell tekinteni és meg kell határozni azokat a területeket, amelyeken a prioritások kijelölését követően epidemiológiai vizsgálatok szükségesek, és meg kell indítani a foglalkozási betegségek megelőzésére irányuló rövid és középtávú munkavédelmi kutatási programokat. Az OGY Határozat 2. pontja előírja, hogy a Kormány a Program alapján, annak teljes tartamára évenkénti bontásban a Program megvalósítására részletes intézkedési és ütemtervet dolgozzon ki a feladatok, a felelősök és a szükséges eszközök, források meghatározásával.

A 3. cikk 1. bekezdésében foglaltaknak ezáltal a Magyar Köztársaság megfelel.

A 3. cikk 2. és 3. bekezdése lényegében megegyezik a korábbi 3. cikk 1. és 2. bekezdésével, ezért e bekezdések tekintetében a ratifikáció nem jelent többletkötelezettséget.

A 3. cikk 4. bekezdése eltér a korábbi 3. cikk 3. bekezdésétől, amennyiben előírja a minden dolgozót érintő munka-egészségügyi szolgálat folyamatos fejlesztését, elsősorban a megelőzés és a tanácsadás segítségével. A folyamatos fejlesztés követelménye a Magyar Köztársaság részéről teljesítettnek tekinthető, az alábbiakra tekintettel:

A munkabiztonság és munkaegészségügy szabályozása és szervezeti felépítése jelentős átalakításon ment keresztül a működés hatékonyságának növelése érdekében. A munkavédelemről szóló 1993. évi XCIII. törvény (a továbbiakban: Mvt.) módosításáról szóló 2006. évi CXXIX. törvény megteremtette a munkavédelem két, szakmailag egybe tartozó ága (munkabiztonság és munkaegészségügy) szervezeti integrációjának jogi kereteit, meghatározta az egységes munkavédelmi hatóságra vonatkozó jogosultságokat és kötelezettségeket, megszüntetve ezzel az egészséget nem veszélyeztető és biztonságos munkavégzés feltételei ellenőrzésének - az európai gyakorlattal is ellentétes - elkülönült szervezetek által, ezért szervezeti és szakmai tagoltságban végzett tevékenységét. A törvénymódosítás a munkavédelemmel kapcsolatos feladatok egységes szervezetben történő ellátását - a külön törvény szerinti feladatokat is ellátó bányafelügyelet és bányabiztonság kivételével - az OMMF feladatkörében határozta meg. Az ÁNTSZ-re és annak feladataira vonatkozó rendelkezéseket kiemelte az ÁNTSZ törvényi szabályozásából és azokkal megfelelő módon kiegészítette a munkavédelmi hatóság feladat- és jogkörét, pontosan meghatározva az egységes szervezetben végzendő munkavédelmi feladatokkal kapcsolatos szervezeti kereteket, hatósági jogköröket, a munka-egészségügyi (munkahigiénés, foglalkozás-egészségügyi) szakmai irányítási feladatokat és a mindezek ellátásához kellő tudományos, elméleti és vizsgálati tevékenységet végző háttérintézményt. A törvénymódosítás a munkavédelem feladatai egy szervezetben történő ellátásának szabályozásával biztosítja a munkavédelmi hatósági tevékenység hatékonyságának további növelését, a tevékenység ellátásához szükséges létszám- és eszközigény racionalizálását, amelynek eredményeként az ellenőrző apparátus egyszerűsödik, a munkáltatókkal szemben támasztott elvárások, a lefolytatott eljárások pedig egységesebb formában jelenhetnek meg.

A fentiek alapján a 3. cikkben foglalt követelmények teljesülnek, ezért a cikk elfogadása vállalható.

4. cikk

A méltányos díjazáshoz való jog

A norma jellege: nem tartozik a kemény magba.

4. cikk 1. bekezdés: a munkavállalók és családtagjaik tisztes életszínvonalát biztosító munkabérhez való jog.

A hazai jog helyzete: Az Alkotmány 70/B. §-ának (2)-(3) bekezdése szerint minden munkavállalónak joga van olyan jövedelemhez, amely megfelel végzett munkája mennyiségének és minőségének, továbbá az egyenlő munkáért mindenkinek bármilyen megkülönböztetés nélkül egyenlő bérhez van joga.

Az Mt. lehetővé teszi, hogy a Kormány szociális partnerek egyetértésével folyamatosan meghatározza a kötelező legkisebb munkabért. Ennek megállapításánál figyelembe kell venni a munkavállalók szükségleteit, mérlegelve a munkabérek országos szintjét, az életfenntartási költségeket, a társadalombiztosítási juttatásokat és az egyes társadalmi csoportok viszonylagos életszínvonalát, továbbá a gazdasági körülményeket, ideértve a gazdasági fejlődés követelményeit, a termelékenységi szinteket és a magas szintű foglalkoztatás fenntartásának kívánatos voltát is.

A közalkalmazottak, a köztisztviselők és a hivatásos állományúak illetmény-előmeneteli rendszerét a Kjt., a Ktv., a Hszt. és a Hjt. határozza meg.

Lényeges azonban a Módosított Európai Szociális Karta 4. cikke 1. bekezdésének azon megfogalmazása, amely szerint a munkabérnek olyannak kell lennie, amely mind a munkavállalónak, mind pedig családjuknak úgymond tisztes megélhetést biztosít. Mivel határozatlan jogfogalomról van szó, tisztázandó, hogy léteznek-e olyan paraméterek, amelyek alapján meg lehet állapítani, hogy a Módosított Európai Szociális Karta hivatkozott megfogalmazása pontosan milyen követelményt jelent. Léteznek ilyen paraméterek. A Szociális Jogok Európai Bizottságának (korábbi neve: Független Szakértők Bizottsága) következtetései között (esetjog) sajátos „hüvelykujjszabállyal” él. Jelenleg a korábbiakhoz képest enyhébb kritériumrendszer figyelembevételével ítéli meg, hogy egy országban a bérek megfelelnek-e a méltányos bérezés feltételeinek. Ennek fő vonásai:

- A legkisebb bérek - ahol van, ott a minimálbér - nettó értékének el kell érniük a nettó nemzetgazdasági átlagkereset 60%-át. Ez a küszöbérték azt a feltételezést foglalja magában, hogy ilyen arány mellett a legkisebb bérek is vélhetően biztosítják a tisztes megélhetést, azaz a szegénységi küszöb felett vannak. Ezért a Bizottság másik fontos kritériumként vizsgálja a legkisebb béreknek az adott ország szegénységi küszöbéhez viszonyított színvonalát is.

- A Bizottság állásfoglalása alapján ugyanis nem tekinthető elfogadhatónak a legkisebb bérek színvonala, ha annak aránya eléri ugyan az átlagkereset 60%-át, de a szegénységi küszöböt nem. Amennyiben viszont a legkisebb bérek átlagkeresethez mért aránya csak kevéssé marad el a 60%-tól - de nem kisebb, mint annak 50%-a - a Bizottság a megfelelés döntő kritériumának azt tekinti, hogy ilyen arány mellett biztosított-e a munkavállaló megélhetése, azaz a legkisebb bérek a szegénységi küszöb felett vannak-e.

- A Bizottság a megfelelést a módosított kritériumrendszer szerint az egyedülálló munkavállalóra vizsgálja, azaz a gyakorlatban figyelmen kívül hagyja a Karta családtagok megélhetésére való utalását. A munkavállalók nettó jövedelmének meghatározásánál csak azokat az elvonásokat, illetve munkához, munkabérhez kapcsolódó kedvezményeket, juttatásokat veszik figyelembe, amelyek valamennyi alacsony bérű munkavállalót - családi helyzettől függetlenül - megilletnek.

A rendelkezésben foglalt követelményt a Karta végrehajtását vizsgáló, neves szakértőkből álló, Szociális Jogok Európai Bizottságának a következtetései (esetjog) pontosították. A Bizottság a következő kritériumrendszer alapján ítéli meg, hogy egy országban a bérek megfelelnek-e a méltányos bérezés feltételeinek:

- A legkisebb nettó bérek - ahol van, ott a minimálbér - mindenképpen legyenek az adott ország szegénységi küszöbe, azaz az országos nettó átlagkereset 50%-a fölött. Az ezen arány alá eső bérek a Karta tekintetében - minden további vizsgálat nélkül - elfogadhatatlanok.

- A legkisebb nettó bérek ne legyenek lényegesen alacsonyabban a nemzetgazdasági nettó átlagkeresetnél, azaz érjék el annak 60%-át. (Ez a küszöbérték volt korábban 68%, amely gyakorlatilag teljesíthetetlennek bizonyult.) Amennyiben ez teljesül, úgy további vizsgálatok nélkül a legkisebb bér méltányosnak minősül.

- Amennyiben az arány elmarad a 60%-tól, de nem kisebb 50%-nál, a megfelelés érdekében részletes információkkal kell bizonyítania az adott országnak, hogy a tisztes megélhetés költségeit a legkisebb bér is fedezi.

- A vizsgálat gyakorlatilag az egyedülálló munkavállalóra vonatkozik, azaz nem veszi figyelembe a családi jövedelmi helyzetet.

Magyarország ezen kritériumoknak egyértelműen nem felel meg, a vizsgált nettó arány folyamatosan 50% alatt van (kivéve a 2002-es 51,2%-ot), így a 4. cikk megerősítése továbbra sem időszerű. A megfeleléssel kapcsolatban a következőket jegyezzük meg:

- Magyarországon az 50%-os ráta elérése kevés lenne a megfeleléshez, mivel egyelőre az átlagkereset 50%-a kisebb, mint a létminimum. Például 2006-ban az egy aktív keresőből álló háztartásra számított létminimum a nettó átlagkereset 54,2%-át tette ki, azaz a megélhetés bizonyításához - amennyiben erre a létminimumot kívánjuk használni - a nettó minimálbérnek legalább a nettó átlagkereset 54,2%-át kellett volna elérnie 2006-ban. Egyelőre éppen ellentétes irányú tendenciák érvényesülnek. A minimálbér átlagkeresethez viszonyított aránya csökken. Nettó összege a létminimumtól a korábbitól nagyobb arányban marad el.

- A cikket ratifikáló egyes országok jelentései alapján végzett korábbi vizsgálat azt mutatta, hogy a végrehajtás, illetve annak vizsgálata szinte valamennyi ország tekintetében, meglehetősen bizonytalan. 18 jelentésből mindössze 3 országra vont le a bizottsági vizsgálat egyértelműen pozitív következtetést. 6 országot elmarasztalt (pl. Szlovákia), az országok felénél pedig a bizottság nem tudott egyértelmű következtetést levonni a végrehajtásról, elsősorban azért, mert az országok nem küldtek megbízható, illetve a kritériumoknak megfelelő adatokat.

Magyarország esetében nem teljesül az a kritérium sem, hogy a legkisebb bérnek érzékelhetően a szegénységi küszöb fölött kell lennie.

A 2006-2007. évi adatok a következők:

 

 Minimálbér, átlagkereset, létminimum

 

 

 2006

 2007

 

 

 tény

 tény

 Minimálbér bruttó összege

 Ft/fő/hó

 62 500

 65 500

 Minimálbér nettó összege

 Ft/fő/hó

 53 544

 53 915

 

 

 

 

 Nemzetgazdasági átlagkereset bruttó

 (Ft/fő/hó)

 171 239

 185 004

 Nettó

 (Ft/fő/hó)

 110 896

 114 112

 

 

 

 

 Létminimum (egy aktív korú háztartásában)

 (Ft/fő/hó)

 60 128

 

 

 

 

 

 Nettó minimálbér /tárgyévi létminimum

 %

 89,0

 

 

 

 

 

 

 

 

 

 Bruttó minimálbér / bruttó átlagkereset

 %

 36,5

 35,4

 Nettó minimálbér / nettó átlagkereset

 %

 48,3

 47,2

 

 

 

 

 

 

 

 

 Forrás:

 

 

 

 Minimálbér: SZMM

 

 

 

 Átlagkereset, létminimum: KSH

 

 

 

Következésképpen Magyarország a legkisebb bérek tekintetében a Szociális Jogok Európai Bizottsága által elfogadott és alkalmazott végrehajtási kritériumoknak a gyakorlatban egyelőre nem felel meg.

Tehát: A hazai jog munkabérekre vonatkozó szabályozási struktúrája bár formálisan megfelel a Módosított Európai Szociális Karta vonatkozó előírásainak, az esetjognak azonban nem felel meg a magyar gyakorlat: a bekezdés egyelőre nem fogadható el.

4. cikk 2. bekezdés: a túlmunkáért járó díjazáshoz való jog

A hazai jog helyzete: Az Mt. szabályainak megfelelően a munkáltató a munkavállalót kivételes esetben kötelezheti rendkívüli munkaidőben történő munkavégzésre. Rendkívüli munkaidőben történő munkavégzésnek minősülnek:

- a munkaidő-beosztástól eltérő, a munkaidőkereten felüli, illetve - 2003. július 1-jétől - az ügyelet alatti munkavégzés,

- a készenlét alatt elrendelt munkavégzés esetén a munkahelyre érkezéstől a munkavégzés befejezéséig - ha a munkavállalónak több helyen kell munkát végeznie, az első munkavégzési helyre érkezéstől az utolsó munkavégzési helyen történő munkavégzés befejezéséig - terjedő időtartam.

A korábbi szabályokban szereplő „rendkívüli munka” kifejezés már nem használatos. Kivételes eset akkor áll fenn, ha a munkáltató a rendkívüli munka elrendelésével kárt hárít el, vagy olyan aránytalanul magas költséget takarít meg, amelynek tehervállalása a rendkívüli munka elrendelése nélkül tőle már nem várható el. A törvény értelmében a rendkívüli munkáért ellenérték jár, amely lehet díjazás vagy szabadidő. A munkabéren felül járó bérpótlék minimális értéke a munkavállaló időarányos személyi alapbérének 50 százaléka.

Az Mt. szerint kollektív szerződés előírhatja, hogy nem jár rendkívüli munkaellenérték annak, aki - munkaviszonyra vonatkozó szabály vagy a felek megállapodása értelmében - a munkaideje beosztását, illetve felhasználását maga határozza meg, továbbá - eltérő megállapodás hiányában - a vezető állású munkavállalónak.

A Kjt. alapvetően átveszi az Mt.-nek a rendkívüli munkavégzésre vonatkozó szabályait, azonban a Kjt. alapján nem jár a rendkívüli munkáért díjazás a magasabb vezető és vezető állású közalkalmazottnak, továbbá azoknak, akik olyan munkakört töltenek be, amelyben munkaidejük beosztásáról, illetve felhasználásáról saját maguk döntenek.

A köztisztviselőknek - a közszolgálati jogviszony sajátos jellegére való tekintettel - a rendkívüli munkáért díjazás nem jár, azonban a köztisztviselőt rendkívüli munka végzése esetén a rendkívüli munka idejének megfelelő szabadidő illeti meg. A rendszeresen rendkívüli munkát végző köztisztviselő számára legfeljebb évi 20 munkanap szabadidő-átalány állapítható meg, bár ennek juttatása a munkáltató mérlegelésének függvénye. A Ktv. 1998. január 1-jétől hatályos módosítása szerint, amennyiben a szabadidő-átalányt nem lehet kiadni a tárgyévben, úgy annak pénzbeli megváltása - a korábbi szabályozással ellentétben - engedélyezett. Rendkívüli munka végzéséért járó szabadidőre, illetőleg szabadidő-átalányra a vezetői kinevezéssel, megbízással rendelkező köztisztviselő nem jogosult. A Ktv. 40. §-ának (6) bekezdése alapján a szabadidőt a rendkívüli munkavégzést követően, legkésőbb 30 - az Országgyűlés Hivatalában 180 - napon belül kell kiadni, ha ez nem lehetséges, meg kell váltani. A megváltás mértéke a köztisztviselő kifizetéskori illetményének a szabadidőre járó arányos összege.

A Hszt., valamint a Hjt. alapján a szolgálatteljesítési idő heti 40 óra.

Tehát: a leírtakra való tekintettel a hatályos magyar jogi szabályozás csak bizonyos módosításokkal felelhetne meg a Módosított Európai Szociális Karta 4. cikk 2. bekezdésének.

4. cikk 3. bekezdés: a férfiak és a nők egyenlő értékű munkája esetén az egyenlő munkabérhez való jog

A hazai jog helyzete: ez a követelmény az Mt. általános rendelkezéseiben, a diszkrimináció általános tilalmában ölt testet. Ennek értelmében a munkaviszonnyal kapcsolatosan tilos hátrányos megkülönböztetést alkalmazni a nemek között.

2001. óta az Mt. kifejezett rendelkezést is tartalmaz az egyenlő bérezésre vonatkozóan. 142/A. §-a előírja, hogy az egyenlő, illetve egyenlő értékűként elismert munka díjazásának meghatározása során tilos a munkavállalók között indokolatlan megkülönböztetést tenni. A munka egyenlő értékének megállapításánál különösen az elvégzett munka természetét, minőségét, mennyiségét, a munkafeltételeket, a szükséges szakképzettséget, fizikai vagy szellemi erőfeszítést, tapasztalatot, illetve felelősséget kell figyelembe venni.

Jogalkalmazási összefüggés, hogy Magyarországon az ún. gender pay gap (a férfiak és nők fizetése közötti „szakadék”) az elmúlt években csökkent és más országokhoz viszonyítva is jók az arányok.

Tehát: a hazai jogi szabályozás részben megfelel a Módosított Európai Szociális Karta követelményeinek, a ratifikáció korábbi vizsgálata óta a jogi szabályozás helyzete javult. Ugyanakkor továbbra is fennáll, hogy Magyarországon van eltérés - a férfiak javára - az azonos korú és azonos végzettségű munkavállalók bére között. Így, bár a hátrányos megkülönböztetés általános tilalma érvényben van, a jogalkalmazás hagy kívánnivalót maga után az esetjog szempontjából. E rendelkezés sem fogadható el.

4. cikk 4. bekezdés: a munkaviszony munkáltató általi megszüntetése esetén a munkavállaló joga az ún. „ésszerű előzetes értesítési határidőre”.

A hazai jog helyzete: az Mt. értelmében a határozatlan időre létesített munkaviszonyt mind a munkáltató, mind a munkavállaló rendes felmondással megszüntetheti. A munkaviszony megszüntetésének e fajtájához minden esetben felmondási idő kapcsolódik. Ennek minimális mértéke harminc nap, amely az adott munkáltatónál eltöltött idővel arányosan nő, azonban a felmondási idő egy évnél hosszabb nem lehet. A munkavállalóra kedvezőbb szabály alkalmazásának elve szerint kollektív szerződés az említett keretek között a munkavállalóra a törvényben irányadó mértéknél hosszabb felmondási időt is megállapíthat, illetve a munkaviszony alanyai ekként rendelkezhetnek a munkaszerződésben is.

Ezen kívül az Mt. 1997. évi módosítása csoportos létszámleépítés esetére további előzetes eljárás beiktatását írja elő (a létszámleépítés elveiről történő konzultáció a munkavállalók képviselőivel, illetőleg a felmondásról minden egyes munkavállaló előzetes külön értesítése a felmondás kézbesítését megelőző 30 nappal).

A Kjt. szerint a közalkalmazotti jogviszony - többek között - felmentéssel is megszüntethető. A felmentéshez felmentési idő kapcsolódik, amelynek minimális mértéke két hónap, maximuma egy év. A felmentési idő konkrét mértékeit a törvény tételesen határozza meg.

A Ktv. szerint a közszolgálati jogviszony felmentéssel történő megszüntetése esetén a felmentési idő egységesen hat hónap.

Tehát: a leírtakra való tekintettel a hatályos magyar jogi szabályozás megfelel a Módosított Európai Szociális Karta 4. cikk 4. bekezdésének.

4. cikk 5. bekezdés: a munkabér védelméhez való jog

A hazai jog helyzete: Az Mt. értelmében munkabérből levonásnak csak jogszabály, végrehajtható határozat vagy a munkavállaló hozzájárulása alapján van helye. A rendelkezés kogens, azaz tőle érvényesen eltérni nem lehet. Az Mt. szabálya irányadó a Kjt., valamint a Ktv. alkalmazási körére is. Az Mt. további szabályai szerint a munkavállaló a munkabérére vonatkozó igényéről előre nem mondhat le, továbbá a levonásmentes munkabérrész nem ruházható át.

Tehát: a leírtakra való tekintettel a hatályos magyar jogi szabályozás megfelel a Módosított Európai Szociális Karta 4. cikk 5. bekezdésének.

Összefoglalás: a leírtak szerint a Módosított Európai Szociális Karta 4. cikkének egyes bekezdései megerősíthetők volnának, ám, mivel a hazai rendszer más számozott bekezdések előírásainak nem felel meg egészen, továbbá egyes esetjogi összefüggések miatt a cikk megerősítése nem időszerű. Mivel a 4. cikk alapját képező 1. bekezdés, illetve a szintén jelentős 2. és 3. bekezdés sem vállalható, így az ezekkel szorosan összefüggő 4. és 5. bekezdés elfogadása önmagában nem célszerű.

További esetjogi összefüggések:

A 4. cikk bizonyos értelemben összefoglalója, garanciája az előző háromnak. Hiába volna ugyanis biztosítva a munkához való jog (1. cikk), a megfelelő munkafeltételekhez fűződő jog (2. cikk) vagy a biztonságos és egészséges munkafeltételekhez való jog (3. cikk), ha a méltányos díjazáshoz fűződő jog nem volna garantálva. A fentiek miatt a Szociális Jogok Európai Bizottsága már működésének első stádiumában, korai konklúzióiban kiemelte az olyan díjazás kiemelkedő fontosságát, amely figyelembe veszi a munkavállalók és családtagjaik alapvető gazdasági, szociális és kulturális szükségleteit is. Végső soron a cikk mind az öt bekezdése e cél megvalósítására irányul.

Ám mindjárt a 4. cikk 1. bekezdésének esetjoga nehézségekkel terhes. A Szociális Jogok Európai Bizottsága már az első felülvizsgálati ciklusban jelezte a tisztes díjazás eszméjének relatív, államról államra tartalmilag változó és a helyi gazdasági, illetőleg szociális feltételektől függő voltát. Az inkriminált, eredetileg még 68%-os elv az 5. felügyeleti ciklus során egy akkoriban napvilágra került Európa Tanács-i és egy akkori OECD-tanulmány hatására született meg.

A 60%-os hüvelykujjszabály - amely nettó minimálbér/nettó átlagkeresettel számol - azért is szelídebb valamivel az említettnél, hiszen ennek megítélésekor a minimálbéren és az átlagbéren túl a szociális juttatásokat, családi és a lakásfenntartáshoz nyújtott juttatásokat, kulturális támogatásokat, sőt az adókedvezményeket is tekintetbe veszik.

A 4. cikk 2. számozott bekezdésében a Szerződő Felek elismerik a munkavállaló jogát arra, hogy a túlmunkáért - bizonyos sajátos esetek kivételével - felemelt díjazásban részesüljenek. A túlóra a normális munkaidőn túli teljesítést jelenti. A Független Szakértők Bizottságának (Szociális Jogok Európai Bizottsága) jogértelmezése szerint az éjszakai munka, az éjszakai műszak egyaránt túlórának minősül. Álláspontjuk szerint mind a különleges körülmények közötti, mind pedig a normál munkaórán túli munkatevékenység elvégzéséhez plusz energiára van szükség, ezért nem csupán a túlórát kell megfizetni, hanem a fizetés arányának is magasabbnak kell lennie a normál bérarányoknál. Ennek megfelelően a naponta negyednapi, a hétvégén félnapi túlmunkára adott túlfizetést elfogadták (más szóval: azt, ha a hétvégére duplán fizettek, és egynegyeddel történő túlfizetést fizettek a hét során lefolytatott túlmunkára). Mindez azonban összefüggésben van a Módosított Európai Szociális Karta 33. cikkének előírásaival: ez alól lehet kivételeket találni. Ilyenek például olyan speciális munkavállalók, mint például a köztisztviselők, illetve a vezető köztisztviselők. Az esetjog az ilyen speciális helyzetekben megengedi a túlmunkát többletfizetés nélkül is. Ugyanakkor a rendkívüli munka nemcsak többletfizetéssel, hanem plusz szabadnapok biztosításával is kompenzálható.

A 4. cikk 3. bekezdése a nemek szerinti fizetésbeli diszkriminációt tiltja. (E rendelkezés analóg a Nemzetközi Munkaügyi Szervezet 100-as számú Egyezményével.) A Szerződő Feleknek bizonyítaniuk kell, hogy azonos munkáért, azonos bért garantálnak jogszerűen és tényszerűen is. Itt az adott előírásnak történő megfelelés útja egyaránt lehet jogszabály, kollektív szerződések vagy más eredményre vezető eszközök. E szempontból a Módosított Európai Szociális Karta tovább megy mint az ILO 100-as, hiszen az csupán annyit kíván meg, hogy a Szerződő Fél támogatja ezek alkalmazását, míg a Kartában e jogok elismerése is bent van. Az esetjog szerint minden olyan záradék az egyéni szerződések vagy kollektív szerződések esetén, mely ezen elvnek ellentmond, semmisnek nyilvánítandó.

A 4. cikk 3. számozott bekezdése szempontjából nem jelent problémát az, ha a vezetők között nincsen vagy csak minimális arányban található nő. A kérdés az, hogy ha vannak női munkavállalók a vezetői posztokon, akkor fizetésük azonos lehet a férfiakéval. Ha nem azonos, akkor az bérdiszkriminációnak, azaz a hátrányos megkülönböztetés egyik tipikus megkülönböztetésének minősül. Mindez egyidejűleg a munkaköröknek egy bizonyos belső besorolását feltételezi, ennek alapján lehet világos, hogy mit értünk egy konkrét kategóriába tartozó munkakörön.

Néhány országspecifikus összefüggés

Dánia esete: itt a törvény szemben áll az esetjoggal, mivel az esetjog szerint, ha valaki szót emel a jogtalan bérkülönbség ellen, azt tilos elbocsátani. Ez csak akkor lenne elfogadható, ha egyidejűleg végkielégítés jellegű kártérítés is járna a dolgozónak. Dániában ez a kompenzáció 39 heti fizetést jelentett. A Független Szakértők Bizottságának (Szociális Jogok Európai Bizottsága) álláspontja szerint ez az összeg nem adekvát: nem elegendő az elbocsátott dolgozó keletkező kárának megtérítésére.

Ausztria esete: Az osztrák gyakorlat azért nem felel meg, mivel a nők bére jelentősen alacsonyabb a férfiakénál, azonos kvalifikációt igénylő munka esetén. Továbbá, a Módosított Európai Szociális Karta adott bekezdése szerinti tisztességtelen elbocsátással szemben nem védi az osztrák rendszer a dolgozókat öt alkalmazottnál kevesebbet foglalkoztató munkahelyek esetén.

Norvégia esete: nem megfelelés abból következően volt, hogy magánszemély esetében nem lehet semmisnek nyilvánítani a kollektív szerződésekben szereplő, az egyenlő bérezés alapelvének ellentmondó rendelkezéseket.

A 4. cikk 4. számozott bekezdésével kapcsolatban áll a Módosított Európai Szociális Karta Függelékének egy külön rendelkezése, amely kimondja, hogy az adott előírást úgy kell értelmezni, hogy súlyos vétkesség esetén az nem tiltja az azonnali elbocsátást. Ez a bekezdés azért itt szerepel és nem a 2. cikknél, mivel a felmondási határidő azt a célt szolgálja, hogy a munkavállaló garanciát kapjon bérei vonatkozásában. Azaz arra az időre is kapjon bért, amíg új munkahelyet keres. Azt a Szociális Jogok Európai Bizottsága pontosan nem határozta meg, hogy mi lenne az ésszerű periódus, hanem jogértelmezésében kapcsolatot teremtett az ésszerű felmondás és a tisztesség kritériumai között. Ilyen kapcsolatot jelent például a cégnél eltöltött szolgálati idő. Az esetjog tehát figyelembe veszi a Módosított Európai Szociális Karta fogalmazóinak progresszivitás iránti szándékát, úgy értelmezik, hogy ami 30 esztendővel ezelőtt ésszerű felmondási idő lehetett, nem biztos, hogy ma is az. A tulajdonképpeni felmondási idő kiszámításához azt veszik figyelembe, hogy mikor értesítette a munkaadó munkavállalóját az elbocsátásról. Amennyiben a munkáltató még konzultál a munkavállalóval az elbocsátás bejelentésének időpontját megelőzően, akkor ezt nem lehet a felmondás időpontjának tekinteni.

E rendelkezés azt garantálja, hogy a dolgozó kapjon felmondásról szóló értesítést munkaadójától. Nem pedig fordítva. A Független Szakértők Bizottsága (Szociális Jogok Európai Bizottsága) tehát itt nem határozta meg pontosan, hogy mit tekint ésszerű felmondási időnek. Lehet többféle, országonként eltérő gyakorlat is megfelelésben a Kartával, a lényeg az, hogy ez meglehetősen szoros és méltányos korrelációban legyen a szolgálati idő tartamával.

Svédország esete: Itt két kollektív szerződésben is rövidebb felmondási idő szerepel a Bizottság által ésszerűnek találtnál.

Az Egyesült Királyság esete: A negatív konklúzióra vezetett gyakorlat szerint csak 1 hetet adnak 2 évi szolgálat után, ami alacsony.

Nem teljesített korábban Olaszország sem, mert a fémiparban csak 6 napi felmondási idő volt érvényben 5 esztendős szolgálati idő után és 9 nap 5-10 év között, 12 nap pedig a 10 esztendei szolgálati időnél többel rendelkező munkavállalók esetében.

Az eddigiek mellett az ír periódusokat is túl rövidnek találták, hiszen itt is csak 1 hetet adnak 2 év szolgálat után, 2 hetet a 2-5 évi szolgálati időre és 4 hetet a 10 esztendősre.

A 4. cikk 5. bekezdéséhez szintén fűz kiegészítést a Módosított Európai Szociális Karta Függeléke. Eszerint a bekezdés által előírtaknak a tagállamok akkor tesznek eleget, ha a dolgozók nagy többsége vonatkozásában a jogszabály nem enged, vagy csupán kollektív szerződések vagy döntőbírói ítéletek által engedélyez bérből történő levonásokat. Ilyen típusú levonás lehet akár adózás, akár szolidaritási alap vagy éppen a társadalombiztosítási járulék.

Olaszország esete: Az olasz rendszer nem felelt meg a szabálynak, mivel csak az alkotmány tiltja a munkavállaló tartozása esetén alkalmazott fizetésletiltást, alacsonyabb szintű jogszabályban (törvényben) ez a tilalom nem jelenik meg.

5. cikk

Szervezkedési jog

A norma jellege: az 5. cikk a III. rész, A. cikk, 1. bekezdés b) albekezdése alapján a kemény mag része.

A Módosított Európai Szociális Karta 5. cikke megegyezik a Karta - Magyarország által elfogadott - 5. cikkével.

Mivel a Módosított Európai Szociális Karta 5. cikkének a magyar jogrendszer teljes mértékben és bármely változtatás szükségessége nélkül megfelel, a cikk elfogadása semmiféle gazdasági vagy társadalmi változással, tovagyűrűző hatással nem jár majd.

A leírtakra való tekintettel a hatályos magyar jogi szabályozás megfelel a Módosított Európai Szociális Karta 5. cikkének, így e rendelkezés elfogadható.

6. cikk

A kollektív alkuhoz való jog

A norma jellege: a 6. cikk a III. rész, A. cikk, 1. bekezdés b) albekezdése alapján a kemény mag része.

A Módosított Európai Szociális Karta 6. cikke megegyezik a Karta - Magyarország által elfogadott - 6. cikkével. A 6. cikk 4. bekezdésének való teljes megfelelés érdekében ugyanakkor kis mértékű jogszabály-módosítás szükségessége nem kizárható - ez a legújabb esetjogi összefüggések fényében dönthető el.

6. cikk 4. bekezdés: a munkavállalók és a munkaadók joga a kollektív cselekvésre, beleértve a sztrájkhoz való jogot is

A hazai jog helyzete: A munkavállalókat az Alkotmány 70/C. §-a, valamint a sztrájkról szóló 1989. évi VII. törvény alapján a gazdasági és szociális érdekeik biztosítására megilleti a sztrájkjog.

A sztrájktörvény pontosan meghatározza, hogy mely esetekben és milyen feltételekkel kezdeményezhető sztrájk, ebből következően pontosan rögzíti, hogy mikor jogellenes a sztrájk, meghatározza azt az alkalmazotti kört, ahol nincs helye a sztrájkjog gyakorlásának, továbbá meghatározza az ún. elégséges szolgáltatás teljesítésének intézményét.

A sztrájkjog kizárt az igazságszolgáltatási szerveknél, a fegyveres erőknél és a rendvédelmi szerveknél. Ez utóbbihoz tartoznak a polgári nemzetbiztonsági szolgálatok. Korlátozott az államigazgatási szervek (köztisztviselői kar) esetében.

A hazai jog ugyanakkor nem tesz említést a munkaadók lehetséges fellépési lehetőségeiről, így többek között nem ismert a hazai jogban az úgynevezett „kizárás” (lock-out) intézménye sem. Mivel a hazai jog - más országok jogától eltérően - részletesen szabályozza a sztrájkhoz való jogot, a szabályozás függvényében úgy értelmezendő, hogy a hazai jog nem ismeri el a munkaadók kollektív cselekvési lehetőségét - de azt nem is tiltja.

Tehát: a hazai szabályozás megfelel a Módosított Európai Szociális Karta 6. cikke első három számozott bekezdésének. Azok probléma nélkül elfogadhatók. Két különféle probléma merülhet azonban fel a negyedik számozott bekezdéssel kapcsolatosan. Ám mindkettő orvosolható a Módosított Európai Szociális Karta esetleges jövőbeli ratifikálását követő esztendők jogharmonizációs célzatú jogalkotási munkálatai során.

- Az egyik: ha a 6. cikk 4. bekezdéséhez fűzött jogértelmezés mellett az esetjogot is figyelembe vesszük, ezek alapján a közeljövőben szükségessé válhat jogszabály-módosítás, melynek eredményeként a magyar jogrend egyértelműen elfogadja majd a munkavállalók mellett a munkaadók kollektív cselekvéshez fűződő jogát is, ami lehet a kizárás, de nem kell feltétlenül annak lennie. Ennek érdekében tenni nem szükséges semmit, mindaddig, amíg a Szociális Jogok Európai Bizottsága ezt nem véleményezi. (Az első, 2002-es magyar nemzeti jelentés kapcsán e tekintetben negatív észrevételt nem kaptunk.) Fontos kiemelni, hogy ezt az esetlegesen szükségessé váló jogszabály-módosítást nem a jelen ratifikációs processzus idézi elő, hanem - a SZJEB újabb esetjoga alapján - az 1961-es Kartából adódó, korábbi nemzetközi jogi kötelezettségvállalás.

- A másik: bár a Módosított Európai Szociális Karta szövege maga a 6. cikk 4. bekezdésében nem sorol fel lehetséges kivételeket - amint azt az 5. cikk szövege teszi -, a 6. cikk 4. bekezdésének esetjoga megengedi a sztrájkjog korlátozását. De csupán a Módosított Európai Szociális Karta 31. cikkére történő hivatkozással (Korlátozások): „kivéve a jogszabályban meghatározott olyan korlátozásokat, amelyek egy demokratikus társadalomban mások jogainak és szabadságjogainak vagy a közérdek, a nemzetbiztonság, a közegészségügy vagy a közerkölcs védelmében szükségesek”. Ennek alapján, de csak ennek alapján az esetjog szerint közalkalmazottak és köztisztviselők sztrájkjoga bizonyos munkavállalói kategóriák esetében - ezek például: a rendőrségnél és fegyveres testületeknél dolgozók, bírák és a főtisztviselők (senior civil servants) - korlátozható. Ami semmiképpen nem felel meg a Módosított Európai Szociális Karta szellemének, az általában az állami alkalmazásban állók, a közalkalmazottak, a köztisztviselők sztrájkjogának egyáltalában való tilalma. Így a magyar helyzet összhangba hozható a Módosított Európai Szociális Karta előírásaival a köztisztviselők vagy bizonyos körük sztrájkjogának jövőbeli, jogszabályban történő elismerésével.

Mivel a Módosított Európai Szociális Karta 6. cikkének a magyar jogrendszer csaknem teljes mértékben megfelel és a jövőben szükségessé váló jogszabály-módosítások - ideértve a sztrájkról szóló 1989. évi VII. törvény módosítását is - nem a Módosított Európai Szociális Kartában, hanem magában a Kartában való részességünkből következnek, illetőleg költségeket nem involválóak, a cikk elfogadása semmiféle gazdasági vagy társadalmi változással, tovagyűrűző hatással nem járna.

Összefoglalás: a Módosított Európai Szociális Karta 6. cikkének elfogadása vállalható.

7. cikk

A gyermekek és fiatalok védelemhez való joga

A norma jellege: a 7. cikk a III. rész, A. cikk, 1. bekezdés b) albekezdése alapján a kemény mag része.

A gyermekek és fiatalok védelmével kapcsolatos jogok érvényesítésére vonatkozó kötelezettségvállalás számos olyan kérdést felvet, amelyek megoldása a magyar jogszabályi környezetben jelenleg nem egyértelműen tiszta, így ez további elemzéseket igényel.

E szempont alól feltétlenül kivételt képez a 7. cikk 1. bekezdése, a foglalkoztatás alsó korhatárának meghatározása, ami de facto a gyermekmunka tilalmát jelenti - a rendelkezés jelentősége, és annak folytán, hogy Magyarország ahhoz 2004-ben már csatlakozott.

Az 1961. évi Karta és a Módosított Európai Szociális Karta 7. cikke megegyezik, eltekintve a következőktől: a Módosított Európai Szociális Karta 7. cikke megegyezik a Karta 7. cikkével, kivéve a 2. bekezdést, amely 18 éves korhatárt szab az egészségtelen vagy veszélyes munkakörök betöltésére, valamint a 7. bekezdést, amely 3 helyett legkevesebb 4 heti fizetett szabadságot ír elő.

7. cikk 2. bekezdés: a veszélyes vagy egészségtelen munka esetén a foglalkoztatás magasabb minimális életkorának meghatározása

A hazai jog helyzete: Az Mt. értelmében fiatal munkavállalót nem szabad olyan munkára alkalmazni, amely testi alkatára, illetve fejlettségére tekintettel rá hátrányos következményekkel járhat. Azokat a munkaköröket, amelyekben fiatal munkavállaló nem, vagy csak meghatározott munkafeltételek biztosítása esetén, illetve előzetes orvosi vizsgálat alapján foglalkoztatható, jogszabály - a munkaköri, szakmai, illetve személyi higiénés alkalmasság orvosi vizsgálatáról és véleményezéséről szóló 33/1998. (VI. 24.) NM rendelet - határozza meg.

Tehát: a magyar szabályozás tartalmában alapvetően megfelel a Módosított Európai Szociális Karta 7. cikk 2. bekezdésének.

7. cikk 3. bekezdés: a kötelező oktatás biztosítása

Ez a bekezdés az iskolai tanulók munkaidejét érinti. A jelen bekezdés szerint biztosítani kell, hogy a tankötelezettségnek még eleget tevő személyeket nem lehet úgy foglalkoztatni, hogy az megfossza őket iskoláztatásuk teljes körű előnyeitől.

A Bizottság a részes államokkal kapcsolatban folytatott vizsgálódásai eredményeként megfogalmazott egyik legfontosabb következtetése, hogy a tanév folyamán végzett munka esetében a napi 3 órás munkaidőt már túlzott mértékűnek találta. A szünidőben végzett munka esetében pedig az a követelmény, hogy maximum a szünidő felében vállalhat munkát a tanuló.

Az Mt. alapján munkavállalóként munkaviszonyba főszabály szerint akkor léphet valaki, ha a 16. életévét betöltötte. Abban az esetben azonban, ha már elmúlt 15 éves, és általános iskolában vagy szakiskolában, illetve középiskolában (gimnáziumban, szakközépiskolában) nappali tagozaton tanul, az iskolai szünetek alatt (nyári szünet, téli szünet) szintén létesíthet munkaviszonyt. További lényeges feltétel, hogy a 16 éves kora alatti, szünidőben történő munkavégzéshez a munkáltatónak be kell szereznie a törvényes képviselő (szülő) hozzájárulását is [Mt. 72. §].

A tanév folyamán végzett, illetve a szünidőben vállalt munka esetében a fenti korlátozásokat ugyanakkor az Mt. nem tartalmazza, ezért a jelen bekezdés elfogadása nem vállalható.

7. cikk 4. bekezdés: a 18 év alatti fiatalok munkaideje

A 4. bekezdéssel kapcsolatban - az 1961. évi Karta alapján - a 16 év alatt fiatalok napi nyolc és heti negyven órában maximált munkaidejéről a Bizottság úgy találta, hogy nem áll összhangban a Karta követelményeivel. Ilyen hosszú munkaidő nem teszi lehetővé a fiataloknak, hogy teljességében kiaknázzák az oktatásban számukra rejlő lehetőségeket. Ugyanez az értelmezés a Módosított Európai Szociális Karta esetében fennáll.

A hazai szabályozásban az Mt. 129. § (1) bekezdése alapján a fiatal (18 éven aluli) munkavállaló munkaideje legfeljebb napi nyolc óra, illetve heti negyven óra lehet. Az Mt. 72. §-ának (4) bekezdése alapján munkaviszonyt létesíthet a tizenötödik életévét betöltött, általános iskolában, szakiskolában, középiskolában nappali rendszerű képzés keretében tanulmányokat folytató tanuló az iskolai szünet alatt. Az ilyen 16 év alatti munkavállalók esetében is irányadó a napi 8 órás, heti 40 órás munkaidő. A Szociális Jogok Európai Bizottsága értelmezésével ez nincs teljes mértékben összhangban.

7. cikk 5. bekezdés: a fiatal munkavállalók és szakmunkástanulók joga a méltányos díjazásra

A 4. cikkel kapcsolatban írtakkal összhangban a 7. cikk 5. bekezdés elfogadása sem lehetséges.

7. cikk 6. bekezdés: a szakképzés ideje a munkaidő részének tekintendő

E bekezdés értelmezése a Szociális Jogok Európai Bizottsága szerint azt jelenti: a szerződő államok kötelesek biztosítani, hogy a fiatal személyek nagy többségének (80%) esetében a munkaidő alatt szakképzésben töltött időt munkaidejük részének tekintik, és ekként javadalmazzák. A Bizottság szerint e rendelkezés személyi hatálya nem szűkül a szakmunkástanulókra, hanem a szakképzésben részesülő fiatal munkavállalókra is kiterjed.

Az Mt.-nek a tanulmányi szerződésre vonatkozó rendelkezései mindenféle tanulmányokra, képzésekre vonatkoznak, így a szakképzésre is. Ha a munkáltató a munkavállalóval tanulmányi szerződést köt, a munkaidő-kedvezmény a tanulmányok idejére a következőktől függ:

- Az Mt. 115. §-ának (1) bekezdése alapján az iskolai rendszerű képzésben részt vevő munkavállaló részére a munkáltató köteles a tanulmányok folytatásához szükséges szabadidőt biztosítani. A szabadidő mértékét a munkáltató az oktatási intézmény által kibocsátott, a kötelező iskolai foglalkozás és szakmai gyakorlat időtartamáról szóló igazolásnak megfelelően állapítja meg. A munkavállaló vizsgánként is jogosult meghatározott szabadidőre. Ezeknek a munkaidő-kedvezményeknek az időtartamára - az általános iskolai tanulmányok kivételével (erre távolléti díj jár a munkavállalónak) - díjazás nem jár, a felek a távoltöltött időre tanulmányi szerződésben állapíthatnak meg díjazást.

- Az Mt. 115. §-ának (5) bekezdése alapján a nem iskolai rendszerű képzésben részt vevő munkavállalónak tanulmányi munkaidő-kedvezmény csak abban az esetben jár, ha azt munkaviszonyra vonatkozó szabály elrendeli, vagy tanulmányi szerződés megállapítja. A munkaidő-kedvezményre járó díjazásról a tanulmányi szerződésben kell rendelkezni.

A fentiek alapján alapvetően teljesül az a követelmény, hogy a szakképzésben töltött időt a munkaidő szempontjából figyelembe kell venni. Nem teljesül azonban teljes mértékben a Szociális Jogok Európai Bizottsága által megfogalmazott másik követelmény, miszerint a szakképzésben részt vevő tanuló díjazása szempontjából is munkaidőként kell figyelembe venni a képzés idejét. A 6. bekezdés elfogadása így a díjazás szabályaira tekintettel nem vállalható.

7. cikk 7. bekezdés: 18 év alatti munkavállalók részére legalább négy hét szabadság biztosítása

A hazai jog helyzete: A hatályos szabályozás szerint a fiatal munkavállalót öt nap pótszabadság illeti meg az alapszabadságán felül. Ez a szabadság utoljára abban az évben illeti meg a fiatalkorú munkavállalót, amelyben a 18. életévét betölti. Az alapszabadság mértéke az Mt., a Kjt. és a Ktv. relációjában azonos, illetve hasonló, továbbá a fiatalkorúakra vonatkozó rendelkezések mind a Kjt., mind a Ktv. alkalmazásában érvényesek. Mivel az Mt. alapján az alapszabadság mértéke legalább 20 munkanap, a jelen bekezdés szerinti négy hét időtartamú szabadság követelménye teljesül.

Tehát: a leírtakra való tekintettel a hatályos magyar jogi szabályozás megfelel a Módosított Európai Szociális Karta 7. cikk 7. bekezdésének.

7. cikk 8. bekezdés: az éjszakai munkavégzés tilalma

Az Mt. 129/A. § (5) bekezdés alapján a fiatal munkavállaló éjszakai munkára nem vehető igénybe.

A 7. cikk 8. bekezdése ennek megfelelően teljesül.

7. cikk 9. bekezdés: a fiatal munkavállalók rendszeres orvosi vizsgálata

Az e bekezdést elfogadó államok kötelesek átfogó tájékoztatást nyújtani az ezen rendelkezés hatálya alá tartozó azon személyek foglalkozásának természetéről, akik számára rendszeres orvosi felülvizsgálat van előírva, illetve az ilyen felülvizsgálat megszervezéséről és működtetéséről, és ezen orvosi felülvizsgálat gyakoriságáról. Az adott állam jogszabályaitól függ, miként írják elő a szóban forgó foglalkozásokat, de a Bizottság ragaszkodik ilyen lista jogszabályba foglalásához, és azt a Bizottság megvizsgálja. Rendszeres orvosi felülvizsgálat rendszeresen és folyamatosan végzett orvosi vizsgálatot jelent, így az olyan jogszabály, amely csak a felvétel előtt vagy csak a munkaviszony első éve után teszi kötelezővé a vizsgálatot, és további felülvizsgálatokat ésszerű időközönként nem követel meg a tizennyolcadik életév betöltéséig, nem egyezik a Karta előírásaival.

A munkaköri, szakmai, illetve személyi higiénés alkalmasság orvosi vizsgálatáról és véleményezéséről szóló 33/1998. (VI. 24.) NM rendelet 4. §-a (1) bekezdésének bb) pontja alapján előzetes munkaköri alkalmassági vizsgálatot kell végezni a munkáltató által foglalkoztatott személynél a munkakör, munkahely, munkafeltételek megváltoztatása előtt, ha a munkavállaló fiatalkorú. A 6. § (1) bekezdése alapján a szervezett munkavégzés keretében foglalkoztatottak időszakos alkalmassági vizsgálaton vesznek részt a munkaköri alkalmasság újbóli véleményezése céljából. Az időszakos vizsgálatokat a 18. életévét be nem töltött munkavállalónál évente kell elvégezni. A fiatalkorú munkaviszony keretében történő foglalkoztatását tiltó vagy feltételekkel megengedő megterhelések listáját a rendelet 8. számú melléklete tartalmazza.

A 7. cikk 9. bekezdés elfogadása a fentiek alapján lehetséges.

7. cikk 10. bekezdés: a gyermekek és fiatalok védelme a fizikai és erkölcsi veszélyekkel szemben

Az 1-9. bekezdések a munkavállalói életformából fakadó veszélyek ellen nyújtanak védelmet a gyermekeknek és fiatal személyeknek, míg a 10. bekezdés azt a kötelezettséget rója az államokra, hogy a fiatalokat bármilyen veszély ellen védelmezzék, akkor is, ha e veszélyek nem kapcsolódnak munkájukhoz. A Bizottság előírta, hogy a szerződő felek jelentéseikben a lehető legteljesebb tájékoztatást nyújtsák azon intézkedésekről, melyek célja kifejezetten a gyermekek és fiatal személyek testi és erkölcsi veszélyek elleni védelme, tehát gyermekek és fiatal személyek oltalmazása a családban, az iskolában, és a társadalomban egészében véve, illetve a munka világában, az iskolaköteles kor kezdetétől addig, míg a felnőttkort el nem érik.

A Bizottság hangsúlyozta, hogy a 7. cikk 10. bekezdése értelmében átfogó védelmet kell nyújtani a gyermekeknek és fiatal felnőtteknek mindennemű testi és erkölcsi veszély ellen. Ilyen többek között a gyermekek családon belüli erőszak vagy szexuális zaklatás elleni védelme. A Bizottság hangsúlyozta annak szükségességét is, hogy a részes államok a kábítószer-élvezettel, alkoholizmussal és fiatalkori bűnözéssel, illetve az előadó-művészetekben vagy egyéb foglalkozásokban alkalmazott gyermekek erkölcsi védelmével kapcsolatos megelőző intézkedésekről is adjanak tájékoztatást. A Bizottság információt kér a vonatkozó rendelkezések alkalmazásának felügyeletéért felelős testületekkel, ezek működésének módjával és felügyeleti tevékenységük megvalósítása során alkalmazott módszerekkel kapcsolatban is.

Amint a fentiek alapján látható, a 7. cikk 10. bekezdés alkalmazási köre rendkívül széles. A kötelezettségvállalás alapján a Bizottság jövőbeni kritikái nehezen jelezhetők előre, így e bekezdés tekintetében a jövőben további ratifikációs vizsgálatok folytatása célszerű.

Összefoglalás: A fentiek alapján a 7. cikk csak részlegesen látszik elfogadhatónak. Célszerű a 7. cikket - az alapvető jelentőségű, már elfogadott 1. bekezdésen kívül - egységében kezelni, és ennek megfelelően akkor elfogadni, amikor minden bekezdésének végrehajtása vállalható lesz.

8. cikk

A dolgozó nők védelemhez való joga anyaság esetén

A norma jellege: nem tartozik a kemény magba.

A Módosított Európai Szociális Karta 8. cikke a Karta - Magyarország által elfogadott - 8. cikkétől csak annyiban tér el, hogy az 1. bekezdésben a szülési szabadság időtartamát a korábbi 12 hétről 14 hétre emeli.

8. cikk 1. bekezdés: fizetett távollét megfelelő ellátás ellenében a gyermek születése előtt és után legalább tizennégy hét mértékben.

A hazai jog helyzete: Az Mt. szabályainak értelmében a terhes, illetve a szülő nőt 24 hét szülési szabadság illeti meg, amelyet úgy kell kiadni, hogy négy hét lehetőleg a szülés várható időpontja elé essen. A szülési szabadság megszűnésének egyes eseteit is szabályozza a törvény, azonban a szülési szabadság időtartama a szülést követően 6 hétnél rövidebb nem lehet. A szülési szabadság időtartamára a társadalombiztosítási szabályok szerint jár ellátás (terhességi-gyermekágyi segély), továbbá a munkáltató a munkavállaló részére egyéb fizetés nélküli szabadságot is köteles biztosítani.

A rendelkezés alkalmazását a Kjt. nem zárja ki, így az a közalkalmazottakra is kötelező, továbbá a Ktv. alkalmazni rendeli a köztisztviselők tekintetében.

A Hszt., valamint a Hjt. alapján az állomány terhes, illetve szülő nő tagját a munkajogi szabályok szerinti mértékű szülési szabadság illeti meg, amelyet úgy kell kiadni, hogy 4 hét lehetőleg a szülés várható időpontja elé essen.

Tehát: a leírtakra való tekintettel a hatályos magyar jogi szabályozás megfelel a Módosított Európai Szociális Karta 8. cikk 1. bekezdésének.

Mivel a Módosított Európai Szociális Karta 8. cikkének a magyar jogrendszer teljes mértékben és bármely változtatás szükségessége nélkül megfelel, a cikk elfogadása semmiféle gazdasági vagy társadalmi változással, tovagyűrűző hatással nem jár majd.

Összefoglalás: a 8. cikk vonatkozásában összefoglalóan megállapítható, hogy Magyarország megfelel a cikk előírásainak, amely ennek alapján elfogadható.

9. cikk

A pályaválasztási tanácsadáshoz való jog

A norma jellege: nem tartozik a kemény magba.

A Módosított Európai Szociális Karta 9. cikke megegyezik a Karta - Magyarország által elfogadott - 9. cikkével.

Mivel a Módosított Európai Szociális Karta 9. cikkének a magyar jogrendszer teljes mértékben és bármely változtatás szükségessége nélkül megfelel, a cikk elfogadása semmiféle különös gazdasági vagy társadalmi változást nem von maga után.

Következésképpen a hazai jog megfelel a Módosított Európai Szociális Karta előírásának, e cikk elfogadható.

10. cikk

A szakképzéshez való jog

A norma jellege: nem tartozik a kemény magba.

A Karta 10. cikkét Magyarország elfogadta. A Módosított Európai Szociális Karta 10. cikke ettől annyiban tér el, hogy kiegészült a tartós munkanélküliek átképzésére és reintegrálására vonatkozó új 4. bekezdéssel (a korábbi 4. bekezdés számozása ezzel 5. bekezdésre módosult). Ezen új 4. bekezdés hazai összefüggései további elemzést igényelnek.

Összefoglalás: a 10. cikk vonatkozásában összefoglalóan megállapítható, hogy hazánk megfelel az előírásoknak, a cikk elfogadása ezért - a 4. bekezdéssel kapcsolatos elemzések eredményétől függően - lehetséges.

11. cikk

Az egészség védelméhez való jog

A norma jellege: a 11. cikk nem tartozik a kemény magba.

A Módosított Európai Szociális Karta 11. cikke megegyezik a Karta 11. cikkével, amelyet a Magyar Köztársaság elfogadott. Magyarország a 11. cikkben foglalt elvárásoknak a Szociális Jogok Európai Bizottsága eddigi értékelései alapján megfelel.

A fentiek alapján a Módosított Európai Szociális Karta 11. cikkének elfogadása lehetséges, az a Magyar Köztársaságra nézve többletkötelezettséget nem eredményez.

12. cikk

A társadalombiztosításhoz való jog

A norma jellege: a 12. cikk a kemény mag része.

Az Európai Szociális Karta 12. cikk 1. bekezdését a Magyar Köztársaság elfogadta, ennek megfelelően a Módosított Európai Szociális Karta 12. cikk 1. bekezdésének elfogadása is lehetséges és szükséges.

Az Európai Szociális Karta 12. cikk 2. bekezdése értelmében a szerződő felek arra vállalnak kötelezettséget, hogy a társadalombiztosítási rendszerüket legalább az ILO 102. számú, a szociális biztonság minimális szintjéről szóló egyezménye által megkövetelt színvonalon tartják fenn. A Módosított Európai Szociális Karta 12. cikkének 2. bekezdése az ILO 102. Egyezmény helyett az Európa Tanács egyezménye, az Európai Szociális Biztonsági Kódex (a továbbiakban: Kódex) ratifikálásához megfelelő szintet követel meg.

Az ILO 102. számú Egyezménye és a Kódex alapvetően hasonló szerkezetűek és hasonló követelményeket határoznak meg, azonban a ratifikáláshoz szükséges kötelezettségvállalások mértéke jelentősen eltér, a Kódex esetében egy állam szélesebb körű kötelezettségeket vállal, mint az ILO Egyezmény esetében. Ebből következően a Módosított Európai Szociális Karta 12. cikkének 2. bekezdése nagyobb követelményeket támaszt, mint a Karta ugyanezen rendelkezése.

A Bizottság esetjoga szerint egy állam, amely legalábbis a Kódex ratifikálásához szükséges szintű társadalombiztosítási rendszert működtet, és amelyet a Kódex végrehajtását ellenőrző testületek a Kódexszel összhangban állónak minősítenek, megfelel a Módosított Európai Szociális Karta 12. cikke 2. bekezdésének. (A Kódex végrehajtásának szakértői vizsgálatát az ILO-nak az Egyezmények és Ajánlások Megvalósításáért Felelős Szakértői Bizottsága végzi el, amelynek értékelése alapján az Európa Tanács Szociális Biztonsági Szakértői Bizottsága dönt arról, hogy az egyes államokban megfelelő-e a Kódex végrehajtása.)

Ugyanilyen módon egy állam, amely nem teljesíti a Kódex követelményeit, vagy azért, mert az ellátások szintje nem éri el az előírt minimumot, vagy mert bizonyos kockázatokra nem nyújt védelmet, olyannak minősül, mintha nem teljesítené a Karta 12. cikkének 2. bekezdését. Vannak azonban esetek, ahol a Szerződő Felek olyannak tekintendők, mint amelyek teljesítik a 12. cikk 2. bekezdését, bár az ILO Szakértői Csoportja úgy találta, hogy a Kódex egy adott témakörének követelményeit nem teljesíti. Ez olyankor történhet, ha egy Szerződő Fél több részt fogadott el, mint amennyi a Kódex ratifikálásához okvetlenül szükséges.

A Magyar Köztársaság egyelőre nem részese sem az ILO 102. Egyezményének, sem az Európai Szociális Biztonsági Kódexnek. Az eddigi szakértői vizsgálatok nem támasztották alá a Kódex ratifikálását, mert az ellátások hazai feltételei nem felelnek meg teljes mértékben a Kódex ratifikálásához szükséges szintnek. Ennek megfelelően egyelőre a Módosított Európai Szociális Karta 12. cikke 2. bekezdésének elfogadása sem indokolt.

A 12. cikk 3. bekezdése értelmében a Szerződő Felek vállalják, hogy törekednek arra, hogy a társadalombiztosítási rendszert folyamatosan egyre magasabb szintre emeljék. A Szociális Jogok Európai Bizottsága hangsúlyozta e rendelkezés dinamikus természetét, „mely az azt elfogadó államoktól azt követeli, hogy folyamatos erőfeszítést tegyenek társadalombiztosítási rendszerük egyre magasabb szintre való emelésére”.

A Bizottság meghatározta, hogy „a 12. cikk 3. bekezdésének teljesítéséhez egy Szerződő Félnek, akár elfogadta a 12. cikk 2. bekezdését, akár nem, folyamatosan javítania kell társadalombiztosítási rendszerén, magasabb szintre hozva azt a 102. Egyezményben írtaknál” és jelezte, hogy az az állam, mely nem teljesíti e cikk 2. bekezdésének elvárásait, mert társadalombiztosítási rendszere nem éri el a 102. Egyezményben megadott minimum szintet, nem sorolható azok közé, melyek a 3. bekezdés követelményeit teljesítik. Ez a megállapítás a Módosított Európai Szociális Karta 12. cikk 3. bekezdése tekintetében értelemszerűen a Kódexben meghatározott szint teljesítéseként értendő.

Az esetjog alapján egyetlen társadalombiztosítási vagy szociális ellátással kapcsolatban tapasztalt előrelépés már elégséges bizonyíték volt a Bizottság számára, hogy a fejlődést megállapítsa. Azonban a 3. bekezdés értelmében egy előrelépés csak akkor tekinthető kielégítőnek, ha a társadalombiztosítási rendszer már a Kódexben lefektetett minimum szintet teljesíti. Annak eldöntése érdekében, hogy történt-e előrelépés, illetve ennek folytán fennáll-e a megfelelés a jelen bekezdéssel, a Bizottság tájékoztatást kért a megélhetési költségek növekedésével kapcsolatban, mivel véleménye szerint egy ellátás összegének növelése, mely ennek következtében csupán a megélhetési kiadásokkal tart lépést, nem tekintendő fejlődésnek. A Bizottság ezen kívül tárgyhoz tartozónak minősítette a segélyek adóztatásának hatásáról szóló információt is, mivel véleménye szerint lehetnek esetek, ahol az adók a biztosítási szint csökkenését eredményezik.

Amint az esetjogból látható, a 3. bekezdés követelményeinek teljesítése szorosan összefügg a 2. bekezdéssel, azaz a Kódexben előírt ellátási szint teljesítésével, így a 2. bekezdéssel kapcsolatban írtakra tekintettel a 3. bekezdés elfogadása sem vállalható. A társadalombiztosítás ellátásainak folyamatos fejlesztése továbbá költségvetési kiadásokkal jár, amelyek vállalhatósága jelenleg kétséges.

A 4. bekezdés értelmében a részes államok vállalják, hogy két- és többoldalú megállapodások megkötésével vagy egyéb eszközök révén lépéseket tesznek annak biztosítására, hogy

a) a társadalombiztosítási jogok vonatkozásában a saját állampolgáraikkal egyenlő bánásmódot biztosítanak a többi szerződő fél állampolgárainak, beleértve a társadalombiztosítási jogszabályokból eredő előnyök megtartását, ha a biztosított személy egyik szerződő állam terültéről a másikra költözik;

b) megadják, fenntartják, illetve helyreállítják a társadalombiztosításra vonatkozó jogokat olyan módon is, hogy összeszámítják a biztosítási időszakokat vagy munkaviszonyokat.

A 12. cikk 4. bekezdése és a Függelék 1. pontja szerint a 12. cikk 4. bekezdése a Karta minden részes államának állampolgáraira vonatkozik, nem csak azon szerződő államok állampolgáraira, amelyek elfogadták ezt a bekezdést. A 12. cikk 4. bekezdés tekintetében tehát a viszonosság nem követelmény. Minden Karta, illetve Módosított Európai Szociális Karta részes állam állampolgárára vonatkozik, ha jogszerű körülmények között élnek és dolgoznak rendszeresen az adott állam területén.

A Bizottság értelmezte a különbséget a 12. cikk 4. bekezdésének a) és b) albekezdése között:

- Az a) albekezdés elkötelezettséget jelent arra, hogy az államok jogszabályi rendelkezések révén egyenlő bánásmódot biztosítanak saját állampolgáraik és a többi szerződő állam állampolgárai között.

- A b) albekezdés arra irányuló törekvés vállalása, hogy a migráns munkavállalók számára lehetővé teszik, hogy megtartsák vagy visszaállítsák jogaikat, két- vagy többoldalú megállapodások révén.

A Bizottság az egyenlő elbánással kapcsolatban hangsúlyozta, hogy nem korlátozható a társadalombiztosítási ellátás az adott állam saját állampolgáraira, illetve nem szabhatók csak a külföldi állampolgárokra érvényes feltételek, kivéve valamilyen idejű helyben lakást előíró feltételt.

Az egyenlő bánásmód követelménye a hazai szabályozás alapján eltérő mértékben érvényesül az Európai Unió tagállamai, illetve harmadik államok állampolgárai tekintetében. Mivel a Karta részes államai között jelentős számban vannak olyanok, amelyek az EU-nak nem tagállamai, az egyenlő bánásmód elve - tekintettel a közvetett diszkrimináció tilalmára is - teljes mértékben jelenleg nem vállalható. Ami a kétoldalú szociális biztonsági egyezményeket illeti, ezek megkötése terén a Magyar Köztársaság az utóbbi években jelentős eredményeket ért el. Több olyan részes állama van azonban a Kartának, amelyekkel nem látható előre, hogy mikorra várható szociális biztonsági egyezmény megkötése. Lehetséges továbbá, hogy egyes Európán kívüli államokkal (pl. USA, Japán) előbb születnek meg kétoldalú szociális biztonsági egyezmények, mint egyes Karta részes államokkal. Mivel a 12. cikk 4. bekezdésének b) albekezdése a gyakorlatban újabb szociális biztonsági egyezmények megkötését követeli meg a Karta részes államaival, rövid távon nem célszerű e kötelezettség vállalása.

Összefoglalás: A fentiek alapján a 12. cikk 2., 3. és 4. bekezdésének elfogadása jelenleg nem vállalható, néhány éves távlatban azonban célszerű a ratifikációs vizsgálat folytatása.

13. cikk

A szociális és egészségügyi segítségre való jog

A norma jellege: a 13. cikk a kemény mag része.

A 13. cikkelyben a Magyar Köztársaság részes, így megerősítése semmilyen jogszabály módosítását nem igényli, többletköltséget sem von maga után.

14. cikk

A szociális jóléti szolgáltatásokból való részesülés joga

A norma jellege: a 14. cikk nem része a kemény magnak.

A Kartával kapcsolatos eddigi kötelezettségvállalások módosítása a - Magyar Köztársaság által elfogadott - 14. cikket sem érintette, így azt a Módosított Európai Szociális Karta változatlan tartalommal átvette. Ebből következően a Módosított Európai Szociális Karta 14. cikke megerősítésének jogi akadálya nincs. Tekintettel arra, hogy e cikkek végrehajtása a jelenlegihez képest újabb intézkedést nem igényel, a megerősítésnek gazdasági, költségvetési hatása nincs.

15. cikk

A fogyatékossággal élő személyek joga a függetlenséghez, a társadalmi beilleszkedéshez és a közösség életében való részvételhez

A norma jellege: az 15. cikk nem tartozik a kemény magba.

Magyarország a Karta 15. cikke követelményeinek megfelel, e cikket elfogadta. A Módosított Európai Szociális Karta 15. cikke bővebb a Karta 15. cikkénél. A Szociális Jogok Európai Bizottságának jogértelmezése mint újabb keletű esetjogi elem szerint az a tagállam felel meg a  Módosított Európai Szociális Karta 15. cikkelyének, amely rendelkezik a fogyatékossággal élő személyekkel kapcsolatos, törvényi szintű antidiszkriminációs szabállyal. Ez a kritérium hazánk esetében

- részben a fogyatékos személyek jogairól és esélyegyenlőségük előmozdításáról szóló 1998. évi XXVI. törvény 27. §-ában rendezett, az alábbiak szerint: „27. § Amennyiben valakit fogyatékossága miatt jogellenesen hátrány ér, megilletik mindazok a jogok, amelyek a személyhez fűződő jogok sérelme esetén irányadók,”

- részben az egyenlő bánásmódról és az esélyegyenlőség előmozdításáról szóló 2003. évi CXXV. törvény 8. §-a alapján rendezett.

A nem jogi, hanem intézkedések által, a jövőben megvalósítandó, aspiratív kritériumok az új Országos Fogyatékosságügyi Program által teljesülnek.

16. cikk

A család joga a szociális, jogi és gazdasági védelemhez

A norma jellege: a 16. cikk a kemény mag része.

A Karta módosítása a - Magyar Köztársaság által elfogadott - 16. cikk szövegén nem változtatott. Ugyanakkor a Módosított Európai Szociális Karta Függeléke leszögezi, hogy e cikk rendelkezéseit úgy kell értelmezni, hogy a szociális, jogi és gazdasági védelem kötelmébe az egyszülős családokat (gyermeküket egyedül nevelő anyákat) is bele kell érteni.

A Módosított Európai Szociális Karta 16. cikkének ez az új értelmezése a hazai jogrend és gyakorlat szempontjából nem jelent problémát. Magyarország jogrendszere számos eszközzel biztosítja és segíti az egyedülálló és/vagy társadalombiztosítási ellátásra nem jogosult anyák védelmét.

Mindezek alapján a Módosított Európai Szociális Karta 16. cikkének megerősítésével kapcsolatosan jogi akadály nem merül fel, illetve a megerősítésnek gazdasági, költségvetési hatása nincs, mivel a cikkben foglaltak végrehajtása újabb intézkedést nem igényel.

17. cikk

A gyermekek és fiatalok szociális, jogi és gazdasági védelemhez való joga

A norma jellege: a 17. cikk nem tartozik a kemény magba.

A Magyar Köztársaság a Karta 17. cikkét aláírta és megerősítette, a Módosított Európai Szociális Karta 17. cikkének tartalma pedig a Karta 17. cikkében foglaltakkal megegyezik, ennek megfelelően a Módosított Európai Szociális Karta 17. cikkének elfogadása lehetséges. Tekintettel arra, hogy a cikk végrehajtása külön intézkedést nem igényel, elfogadása költségvetési kihatást nem eredményez.

18. cikk

Jövedelemszerző tevékenység folytatásának joga más Felek területén

A norma jellege: a 18. cikk nem tartozik a kemény magba.

Tekintettel arra, hogy az új idegenrendészeti törvény a munkavállalási célú beutazás és tartózkodás feltételeit az Európai Unió normáival összhangban állapítja meg, a 18. cikkel kapcsolatban további jogi és intézményi feladatok meghatározása nem szükséges.

Lényegesen eltérő szabályok vonatkoznak azonban a harmadik országok állampolgáraira. A Karta ugyanakkor nem tesz különbséget a 18. cikkben garantált jogok tekintetében az EU-tagállami állampolgárok és a harmadik országok állampolgárai között. A 18. cikknek való teljes megfelelés így nem biztosított.

Szükséges az ezen cikk elsődleges jogszabályi alapját képező előírásoknak - különösképpen a külföldiek magyarországi foglalkoztatásának engedélyezéséről szóló 8/1999. (XI. 10.) SzCsM rendeletnek - az új idegenrendészeti jogszabályokhoz való igazítása. Ennek keretében az új idegenrendészeti jogszabályok alkalmazása során szerzett gyakorlati tapasztalatokra is figyelemmel sor kerülhet a munkavállalási engedélyek típusainak, illetve a szezonális, a határmenti munkavállalás feltételeinek kialakítására, a munkavállalási engedély és a munkavállalási célú tartózkodási vízum ún. egyablakos eljárásban történő lehetőségének vizsgálatára.

A fentiek alapján a 18. cikk megerősítése legfeljebb a megvalósított jogszabály-módosítások után elvégzett elemzések talaján lesz lehetséges.

19. cikk

Migráns dolgozók és családjuk joga a védelemre és segítségre

A norma jellege: a 19. cikk a kemény mag része.

Az új idegenrendészeti szabályozás a 19. cikknek az idegenrendészeti hatóságok munkáját közvetlenebbül érintő 8. bekezdésében foglaltakat teljesíti, hiszen a jogszerűen tartózkodó külföldiek kiutasítását csak a nemzet- vagy közbiztonság, a közérdek, illetve a közerkölcs megsértése, illetve veszélyeztetése esetén teszi lehetővé. Ugyanakkor, abban az esetben, ha a külföldi foglalkoztatása meghiúsult, megszűnt, vagy a munkavállalási engedélyét a munkaügyi hatóság visszavonta, a jogi szabályozás továbbra is megengedi a tartózkodási engedély azonnali visszavonását. A külföldinek nincs lehetősége arra, hogy új munkahelyet szerezzen, illetve, hogy új munkáltatója részére a munkavállalási engedélyt beszerezze.

A hatályos munkaügyi szabályok szerint a munkavállalási engedély meghatározott munkáltatónál, meghatározott munkakörben történő foglalkoztatásra jogosít, és a külföldi munkavállalót, foglalkoztatásának megszűnése esetén munkanélküli segély vagy más ellátás nem illeti meg.

A munkaügyi jogszabályok felülvizsgálatához kapcsolódóan szükséges elvégezni az idegenrendészeti törvény végrehajtási szabályainak felülvizsgálatát is annak érdekében, hogy a munkahelyét önhibáján kívül elvesztő külföldi meghatározott ideig - új állás keresése céljából vagy a munkanélküli segély folyósításáig - Magyarországon maradhasson.

A fentiek alapján a 19. cikk elfogadása továbbra sem lehetséges.

20. cikk

A nemen alapuló megkülönböztetés nélküli esélyegyenlőségre és egyenlő elbánásra való jog a munkavállalást és a hivatást illetően

A norma jellege: a 20. cikk a III. rész, A. cikk, 1. bekezdés b) albekezdése alapján a kemény magba tartozik.

A cikk több területen írja elő intézkedések hozatalát a nem szerinti diszkrimináció megszüntetése érdekében:

a) a foglalkoztatáshoz való hozzájutás, védelem az elbocsátással szemben és foglalkozási reintegráció;

b) szakmai irányítás, képzés, átképzés és rehabilitáció;

c) a foglalkoztatás feltételei, munkafeltételek, beleértve a javadalmazást;

d) az életpálya fejlődése, beleértve az előléptetést.

A hazai jog helyzete: 2004. január 27-től hatályos az egyenlő bánásmódról és az esélyegyenlőség előmozdításáról szóló 2003. évi CXXV. törvény (a továbbiakban: egyenlő bánásmód törvény). Az egyenlő bánásmód törvény átfogóan, valamennyi jogterületet érintően tartalmazza az esélyegyenlőséggel kapcsolatos előírásokat, az egyes szakmai törvényekben csupán a speciális rendelkezések maradnak. Az új jogszabályra jellemző a tágabb értelmű fogalomhasználat, mivel nem a hátrányos megkülönböztetést tiltja, hanem az egyenlő bánásmódot írja elő. Az egyenlő bánásmód követelményének természetesen része a (közvetlen és közvetett) hátrányos megkülönböztetés tilalma is, de a fogalom annál bővebb: ide tartozik a zaklatás (az adott személlyel kapcsolatos megfélemlítő, ellenséges, megalázó, megszégyenítő vagy támadó környezet kialakítása), a jogellenes elkülönítés (kiközösítés), a megtorlás, valamint az ezekre adott utasítás is. Ezen magatartások közös jellemzője, hogy az egyenlő bánásmód törvényben felsorolt indokokon - így nemre, fajra, bőrszínre, nemzetiségi hovatartozásra, egészségi állapotra, vallási, politikai meggyőződésre, érdekképviselethez tartozásra, családi állapodra, szexuális irányultságra, életkorra, társadalmi származásra, vagyoni helyzetre stb. tekintettel történő megkülönböztetésen - alapulnak, és eredményük más személlyel vagy csoporttal összehasonlítva kedvezőtlenebb helyzet előidézése az érintett személy számára.

Az egyenlő bánásmód törvény hatálybalépésével megváltozott az Mt. 5. §-a. Azok a részletes előírások, amelyek addig az Mt.-ben szerepeltek, átkerültek az egyenlő bánásmód törvénybe, melyben a foglalkoztatás területére vonatkozóan külön fejezet szerepel. Ennek értelmében az egyenlő bánásmód sérelmét jelenti a hátrányos megkülönböztetés a munkához való hozzájutásban (az álláshirdetés esetét külön is nevesíti a törvény), a munkaviszony létesítésével és megszüntetésével kapcsolatos eljárásban, a munkafeltételeket, a juttatásokat (munkabért), a munkavégzéssel összefüggő képzéseket érintően, a fegyelmi vagy kártérítési felelősségre vonás során.

Az egyenlő bánásmód törvény szerint az egyenlő bánásmód követelményének sérelmét jelenti különösen, ha a munkáltató a munkavállalóval szemben közvetlen vagy közvetett hátrányos megkülönböztetést alkalmaz.

A törvény tiltja a hátrányos megkülönböztetést a munkához való hozzájutásban, különösen nyilvános álláshirdetésben, a munkára való felvételben, az alkalmazási feltételekben; a foglalkoztatási jogviszony vagy a munkavégzésre irányuló egyéb jogviszony létesítését megelőző, azt elősegítő eljárással összefüggő rendelkezésben; a foglalkoztatási jogviszony vagy a munkavégzésre irányuló egyéb jogviszony létesítésében és megszüntetésében. Tiltja továbbá a munkavégzést megelőzően, vagy annak folyamán végzett képzéssel kapcsolatosan; a munkafeltételek megállapításában és biztosításában; a foglalkoztatási jogviszony vagy a munkavégzésre irányuló egyéb jogviszony alapján járó juttatások, így különösen a munkabér megállapításában és biztosításában; a tagsággal vagy részvétellel kapcsolatban a munkavállalók szervezeteiben; az előmeneteli rendszerben; a kártérítési, valamint a fegyelmi felelősség érvényesítése során.

Nem jelenti az egyenlő bánásmód követelményének megsértését a munka jellege vagy természete alapján indokolt, az alkalmazásnál számba vehető minden lényeges és jogszerű feltételre alapított arányos megkülönböztetés, illetőleg a vallási vagy más világnézeti meggyőződésen, illetve nemzeti vagy etnikai hovatartozáson alapuló, a szervezet jellegét alapvetően meghatározó szellemiségből közvetlenül adódó, az adott foglalkozási tevékenység tartalma vagy természete miatt indokolt, arányos és valós foglalkoztatási követelményen alapuló megkülönböztetés.

Törvény, törvény felhatalmazása alapján kormányrendelet, illetve kollektív szerződés a munkavállalók meghatározott körére - a foglalkoztatási jogviszonnyal vagy a munkavégzésre irányuló egyéb jogviszonnyal összefüggésben - előnyben részesítési kötelezettséget írhat elő.

Az egyenlő bánásmód törvény továbbra is elismeri a munkaügyi perindítási lehetőséget az egyenlő bánásmód megsértésének esetére, ám emellett lehetővé teszi eljárás kezdeményezését a 2005. január

1-jétől megalakított Egyenlő Bánásmód Hatóságnál is.

Az Mt. 2004. január 27-től hatályos új 70/A. §-a lehetőséget ad, hogy a munkahelyi érdekegyeztetés során meghatározott időre szólóan esélyegyenlőségi tervet fogadjon el a munkáltató és a munkáltatónál képviselettel rendelkező szakszervezet, szakszervezet hiányában az üzemi tanács. Az esélyegyenlőségi terv tartalmazza a munkáltatóval munkaviszonyban álló, hátrányos helyzetű munkavállalói csoportok foglalkoztatási helyzetének javításával összefüggő célokat és az azokat szolgáló intézkedéseket. A törvény szerint foglalkoztatási szempontból különösen a nők, a 40 évnél idősebb munkavállalók, a romák, a fogyatékos személyek, valamint a 10 éven aluli gyermeket nevelő munkavállalók esélyegyenlősége igényel elsősorban ilyen, bérüket, munkafeltételeiket, szakmai előmenetelüket, képzésüket, illetve a gyermekneveléssel és a szülői szereppel kapcsolatos kedvezményeiket érintő intézkedéseket.

Fontos, hogy esélyegyenlőségi terv - mivel az, hogy valaki a fenti veszélyeztetett csoportba tartozik, különleges személyes adatnak minősül - csak az érintettek önkéntes adatszolgáltatásán alapulhat. Ez azt is jelenti, hogy a tervben foglaltakat csak azokra a munkavállalókra lehet alkalmazni, akik erről előzetesen tudomással bírnak, és az adatszolgáltatás ténye révén ehhez hozzájárultak.

Az foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) 2. §-a szerint a foglalkoztatás elősegítése és a munkanélküliek ellátása során nem szabad hátrányos megkülönböztetést tenni a munkavállalók, munkanélküliek között nemük, koruk, fajuk, származásuk, vallásuk, politikai meggyőződésük és munkavállalói érdek-képviseleti szervezethez való tartozásuk miatt. E rendelkezés nem zárja ki azt, hogy a munkaerőpiacon hátrányos helyzetben lévőket többletjogosultságok illessék meg.

Ebből a rendelkezésből megállapítható, hogy a magyar jogi szabályozás nem csupán a munkaviszony létesítése, illetőleg a munkaviszony keretében történő foglakoztatással kapcsolatban rendelkezik a diszkrimináció tilalmáról, hanem ez az elv érvényesül az állami munkaerő-piaci szervezetnek a munkanélküliség kezelésével, a foglalkoztatás elősegítésével kapcsolatos tevékenységében, valamint az erre a területre vonatkozó jogszabályok rendelkezéseiben is.

A Ktv. 71. §-ának (1) és (2) bekezdése értelmében a hátrányos megkülönböztetés tilalma és az előnyben részesítés kötelezettsége a köztisztviselőkre is vonatkozik.

Nők és férfiak esélyegyenlőségével kapcsolatos kormányzati célkitűzések

A nők munkaerő-piaci részvételének elősegítése érdekében a Kormány számos olyan intézkedést hozott, amely a gyermeknevelés időszaka alatt segíti a munkaerő-piaci kapcsolat fenntartását:

- A gyermek 1 éves korától lehetőség van a GYES mellett teljes munkaidőben munkát vállalni. Ápolási díj mellett lehetőség van részmunkaidőben (otthoni munkavégzés esetén teljes munkaidőben) munkát vállalni. A GYET melletti munkavégzés: GYET-et a legkisebb gyermek harmadik életévétől lehet igényelni, és csak 4 órában lehet mellette munkát vállalni, kivéve, ha otthonról végzett munkáról van szó. A GYES-ben, GYET-ben részesülő foglalkoztatottak után a munkaadók mentesülnek az EHO megfizetése alól.

- Az ellátásokat mindkét szülő azonos feltétellel veheti igénybe. A GYES a gyermek egyéves korát követően a nagyszülőnek is átadható.

A nők munkaerő-piaci részvételének, a családi élet és a munkavállalás összehangolásának alapvető feltétele a megfelelő minőségű gyermekgondozási, illetve a gondozásra szoruló családtag ellátását biztosító szolgáltatások elérhetősége. Ennek érdekében:

- A bölcsődei férőhelyek számának növelése és az ellátáshoz való hozzáférés javítása érdekében 2005. július 1-jétől minden 10 ezer fő feletti lakosú településen kötelező bölcsőde üzemeltetése. A bölcsődék és a bölcsődei férőhelyek száma az elmúlt években a következőképpen alakult:

 

 

 

 

 

 2004

 2005

 2006

 Bölcsődék száma

 527

 530

 543

 Férőhelyek száma

 23 911

 23 766

 24 255

- 2006-ban 100 bölcsődés korú gyermekre 8,5 férőhely jutott.

- Folytatódik a fogyatékos emberek napközbeni ellátását biztosító támogató szolgálatok kialakítása és fogyatékos személyek napközi otthonainak létesítése.

- Az idős hozzátartozók ellátását szolgáló jelzőrendszeres házi gondozás rendszerének bővítése keretében, 2004-ben mintegy 30 új szolgálat létesül, és bevezetésre kerül az ellátás normatív támogatása.

Összefoglalóan megállapítható: a Módosított Európai Szociális Karta 20. cikke lényegileg megegyezik az 1988. évi Kiegészítő Jegyzőkönyv 1. cikkével, amelyet Magyarország elfogadott. Ennek megfelelően, valamint a fenti elemzés alapján a 20. cikk munkajogi és foglalkoztatásjogi szempontból elfogadható.

21. cikk

Az információhoz és konzultációhoz való jog

A norma jellege: a 21. cikk nem tartozik a kemény magba.

A cikk a munkavállalók számára az információs és konzultációs jog gyakorlása érdekében előírja:

a) hogy részükre rendszeresen tájékoztatást kell adni az őket alkalmazó vállalkozás gazdasági és pénzügyi helyzetéről, figyelemmel a bizalmas információkkal összefüggő követelményre is, továbbá

b) hogy a dolgozók érdekeit számottevően érintő tervezett döntésekről velük konzultálni kell.

A hazai jog helyzete: Az Mt. rögzíti, hogy a munkáltatók kötelesek a szakszervezetekkel együttműködni, ennek keretében érdek-képviseleti tevékenységüket az ehhez szükséges információk biztosításával elősegíteni, valamint észrevételeikre, javaslataikra vonatkozó részletes álláspontjukat és ennek indokait 30 napon belül velük közölni. Ennek keretében a munkáltató köteles döntése előtt a munkáltatónál képviselettel rendelkező szakszervezettel véleményeztetni a munkavállalók nagyobb csoportját érintő munkáltatói intézkedések tervezetét, így különösen a munkáltató átszervezésére, átalakítására, szervezeti egység önálló szervezetté alakulására, privatizálására, korszerűsítésére vonatkozó elképzeléseket [Mt. 21. § (1)-(2)].

A szakszervezet a munkáltatótól minden olyan kérdésben tájékoztatást kérhet, amely a munkavállalók munkaviszonnyal összefüggő gazdasági és szociális érdekeivel kapcsolatos. A munkáltató ezt a tájékoztatást és intézkedésének indokolását nem tagadhatja meg. A szakszervezet ezen túlmenően jogosult a munkáltatói intézkedéssel (döntéssel) kapcsolatos álláspontját, véleményét a munkáltatóval közölni, továbbá ezzel összefüggésben konzultációt kezdeményezni [Mt. 22. § (1) bekezdés]. A leírt szabályok a Kjt. és a Ktv. viszonylatában is alkalmazandók.

A 2003. július 1-jétől hatályos új jogszabály, az európai üzemi tanács létrehozásáról, illetve a munkavállalók tájékoztatását és a velük való konzultációt szolgáló eljárás kialakításáról szóló 2003. évi XXI. törvény (a továbbiakban: Euüt.tv.) a multinacionális cégnél foglalkoztatott munkavállalók számára is biztosítja a fenti jogokat, európai uniós irányelvi elvárásoknak megfelelően.

A bizalmas üzleti információkkal összefüggésben megállapítható, hogy a munkavállalók képviseletét ellátó dolgozókat terheli az Mt. 3. §-ának (5) bekezdésében meghatározott tilalom, mely szerint a munkavállaló a munkaviszony fennállása alatt - kivéve, ha erre jogszabály feljogosítja - nem tanúsíthat olyan magatartást, amellyel munkáltatója jogos gazdasági érdekeit veszélyeztetné, továbbá a 103. §-ának (1) bekezdésében meghatározott munkavállalói kötelezettség, mely szerint a munkája során tudomására jutott üzemi (üzleti) titkot, valamint a munkáltatóra, illetve a tevékenységére vonatkozó alapvető fontosságú információkat meg kell őriznie. Az Euüt.tv. 19. §-a külön rendelkezik a közösségi szinten működő vállalkozás vagy vállalkozáscsoport üzleti vagy üzemi titkaihoz fűződő jogos érdekeinek védelméről, valamint az európai üzemi tanács tagja üzleti vagy üzemi titok megőrzésére vonatkozó kötelezettségéről.

Az információhoz és a konzultációhoz való jog az Mt. 21. és 22. §-ai által a fentiekben írt elemzés tanúsága szerint, megfelelő módon szabályozott, továbbá az, hogy a cikkely hatálya alá elsősorban vállalatok, vállalkozások tartoznak, a munkavállalók számára az információs és konzultációs jog gyakorlása költségvetési forrásokat egyáltalán nem igényel.

Összefoglalóan megállapítható: a Módosított Európai Szociális Karta 21. cikke lényegileg megegyezik az 1988. évi Kiegészítő Jegyzőkönyv 2. cikkével, amelyet Magyarország elfogadott. A fenti elemzés alapján a magyar jog a 21. cikk vonatkozásában harmonizált, így annak elfogadása vállalható.

22. cikk

A munkafeltételek és a vállalkozáson belül a munka környezetének megszabásában és javításában való részvétel joga

A norma jellege: a 22. cikk nem tartozik a kemény magba.

A cikk értelmében lehetővé kell tenni, hogy a dolgozók vagy képviselőik a munkahelyeken hozzájáruljanak:

a) a munkafeltételek, a munkaszervezet és a munka környezetének meghatározásához és javításához;

b) az egészség és a biztonság védelméhez a vállalkozáson belül;

c) a szociális és szocio-kulturális szolgáltatások és létesítmények szervezéséhez a vállalkozáson belül;

d) az előírások megtartásának ellenőrzéséhez ezekben a kérdésekben.

A hazai jog helyzete: Az Mt. értelmében a szakszervezet jogosult ellenőrizni a munkafeltételekre vonatkozó szabályok megtartását. Ennek keretében a munkaviszonyra vonatkozó szabályok végrehajtásáról az érintett szervtől tájékoztatást kérhet és a szükséges felvilágosítást, adatot rendelkezésére kell bocsátani. A szakszervezet az ellenőrzés során észlelt hibákra és mulasztásokra a végrehajtásért felelős szervek figyelmét felhívhatja, és ha azok a szükséges intézkedéseket kellő időben nem teszik meg, megfelelő eljárást kezdeményezhet. [Mt. 22. § (2)-(3) bekezdés]. A leírt szabályok a Kjt. és a Ktv. viszonylatában is alkalmazandók.

Az Mvt. rögzíti, hogy a munkavállalók az egészséget nem veszélyeztető és biztonságos munkavégzéssel összefüggő jogaik és érdekeik képviseletére maguk közül munkavédelmi képviselőt vagy bizottságot választhatnak. A munkavédelmi képviselő jogosult meggyőződni a munkahelyeken az egészséget nem veszélyeztető és biztonságos munkavégzés követelményeinek érvényesüléséről, így különösen a munkahelyek, a munkaeszközök és egyéni védőeszközök biztonságos állapotáról, az egészség megóvására és a munkabalesetek megelőzésére tett intézkedések végrehajtásáról, illetőleg a munkavállalóknak az egészséget nem veszélyeztető és biztonságos munkavégzésre történő felkészítéséről és felkészültségéről. Ennek során joga van az információkhoz való hozzáféréshez, a véleménynyilvánításhoz, a munkabalesetek kivizsgálásában való részvételhez, a munkavédelmi felügyelet hatósági eljárásának kezdeményezéshez stb. [Mvt. 70. §, 72. §].

A szociális és szocio-kulturális szolgáltatások és létesítmények szervezésében való közreműködés kapcsán az Mt. lehetőséget ad arra, hogy a munkáltató támogassa a munkavállalók kulturális, jóléti, egészségügyi szükségleteinek kielégítését, életkörülményeik javítását. A törvény szerint a támogatásokat, illetve ezek mértékét a kollektív szerződés határozza meg, de a munkáltató a munkavállaló részére ezen túlmenően is támogatást nyújthat [Mt. 165. § (1) bekezdés]. Az üzemi, illetve a közalkalmazotti tanácsot együttdöntési jog illeti meg a kollektív szerződésben meghatározott jóléti célú pénzeszközök felhasználása, illetve az ilyen jellegű intézmények és ingatlanok hasznosítása tekintetében. [Mt. 65. § (1) bekezdés, Kjt. 16. § (1) bekezdés].

A munkafeltételek és a vállalkozáson belüli munkakörnyezet meghatározásában, illetőleg javításában való részvétel jogát a Módosított Európai Szociális Karta alapján a Magyar Köztársaság Kormánya, illetőleg a megfelelő törvények meghozatala által az Országgyűlés köteles biztosítani. Ezt a cikkelyhez fűzött jogi tartalmú elemzés alapján az Mt. és az Mvt. a szükséges módon rendezi. Ebből következően a cikkelyben foglalt rendelkezések megvalósítása az adott vállalkozások, ezek ellenőrzése pedig a vonatkozó szakszervezet dolga. Következésképpen a 22. cikkelyhez történő magyar csatlakozásnak a költségvetést terhelő hatása nincsen.

Összefoglalóan megállapítható: a Módosított Európai Szociális Karta 22. cikke lényegileg megegyezik az 1988. évi Kiegészítő Jegyzőkönyv 3. cikkével, amelyet Magyarország elfogadott. Ennek megfelelően, valamint a fenti elemzés alapján a magyar jog megfelel a cikk előírásainak, a cikk elfogadható.

23. cikk

Az idősek joga a szociális védelemre

A norma jellege: a 23. cikk nem tartozik a kemény magba.

A hazai jog helyzete: az idősek szociális ellátására vonatkozó alapvető szabályokat a szociális igazgatásról és szociális ellátásokról szóló 1993. évi III. törvény (a továbbiakban: szociális törvény) határozza meg.

A szociális törvény 32/B. §-a alapján a pénzbeli ellátások körében a települési önkormányzat időskorúak járadékában részesíti a megélhetést biztosító jövedelemmel nem rendelkező időskorú személyeket.

A szociális szolgáltatások körében az 59. § (1) bekezdése alapján az alapellátás megszervezésével a települési önkormányzat segítséget nyújt a szociálisan rászorulók, köztük az időskorúak részére saját otthonukban és lakókörnyezetükben önálló életvitelük fenntartásában, valamint egészségi állapotukból, mentális állapotukból vagy más okból származó problémáik megoldásában. Ennek megvalósítása érdekében az alapellátást biztosító szociális intézmények, szolgáltatók együttműködnek az egészségügyi, oktatási, gyermekjóléti és gyermekvédelmi, illetve munkaügyi intézményekkel, szolgáltatókkal, szervezetekkel.

Ha az életkoruk, egészségi állapotuk, valamint szociális helyzetük miatt a rászorult személyekről az alapellátás keretében nem lehet gondoskodni, a rászorultakat állapotuknak és helyzetüknek megfelelő szakosított ellátási formában kell gondozni, ide tartoznak az ápolást, gondozást nyújtó intézmények között az idősek otthona, az idősek számára nappali ellátást nyújtó intézmények, illetve az átmeneti elhelyezést nyújtó intézmények körében az idősek gondozóháza.

Az idősek életkörülményeivel összefüggésben az épített környezet alakításáról és védelméről szóló 1997. évi LXXVIII. törvény 8. §-ának c) pontja értelmében a településrendezés során biztosítani kell a területeknek a közérdeknek megfelelő felhasználását a jogos magánérdekekre tekintettel, az emberhez méltó környezet folyamatos alakítását, értékeinek védelmét, figyelembe véve a lakosság fizikai, szellemi és lelki igényeit, ezen belül többek között az idősek igényeit.

A Módosított Európai Szociális Karta 23. cikkének elfogadása azonban egyelőre nem lehetséges, mivel a következő elemek nem valósulnak meg:

- a tisztes életet biztosító források, valamint

- az életforma megválasztása és a megszokott környezetben való élet, amíg csak óhajtják - amelynek egy szignifikáns eleme, hogy a Szociális és Munkaügyi Minisztérium az „Idősbarát Lakás” program keretében kidolgoztatta a biztonságos lakáskialakítás műszaki példatárát, mely elérhető a www.idosbaratlakas.hu honlapon.

Egy modellkísérletben, amely az idősbarát lakókörnyezet kialakítását vizsgálja, 1-1 lakás költsége átlagolva 300 000 Ft, ami így is alulbecsült összegnek tűnik.

A számításhoz kiindulópontot ad a fogyatékossággal elő személyeknek nyújtható akadálymentesítési támogatás.

A fogyatékossággal élő személyek számára jelenleg igénybe vehető akadálymentesítési támogatás maximális összege 150 000 Ft. A mozgáskorlátozottak száma Magyarországon hozzávetőlegesen 500 000 fő. Évente 18-20 000 kérelem érkezik az akadálymentesítési támogatásra.

2003. január 1-jén

- a 60 év felettiek száma 2 080 166 fő, ebből,

- 70 év feletti 1 059 765 fő, össznépességen belüli arányuk 10,3%.

1 000 000 fő érintettet, és a fogyatékossággal élőknél realizálódó kérelmeket alapul véve, hozzávetőlegesen 40.000 kérelem beérkezésére lehet számítani évente.

A becsült kiadás a fentiek alapján: 12 000 000 000 Ft/év (40 000 x 300 000 Ft).

A jelen cikk leginkább forrásigényes, legnehezebben teljesíthető eleme az idősek szükségleteinek és egészségi állapotának megfelelő lakás biztosítása, illetve segítségnyújtás a lakás alkalmassá tételére.

A fentiek alapján a cikk elfogadása nem lehetséges.

24. cikk

A védelemhez való jog azokban az esetekben, amikor megszűnik a foglalkoztatás

A norma jellege: a 24. cikk nem tartozik a kemény magba.

A cikk előírása szerint a dolgozók védelemhez való joga körében biztosítani kell a foglalkoztatás megszűnése esetén az alábbiakat:

a) a jogviszonyt csak olyan tényleges ok miatt lehessen megszüntetni, amely a munkavállaló képességével, magatartásával vagy a vállalkozás, létesítmény vagy szolgálat működési szükségleteivel függ össze,

b) az előzőek megsértésével történő jogviszony-megszüntetés esetén kártérítés, illetőleg megfelelő segítség biztosítása a munkavállalóknak,

c) jogorvoslathoz való jog.

A hazai jog helyzete: az Mt. értelmében a munkaviszony rendes felmondással történő megszüntetését a munkáltató köteles megindokolni. Az indokolásból a felmondás okának világosan ki kell tűnnie. Vita esetén a felmondás indokának valóságát és okszerűségét a munkáltatónak kell bizonyítania. A felmondás indoka csak a munkavállaló képességeivel, a munkaviszonnyal kapcsolatos magatartásával, illetve a munkáltató működésével összefüggő ok lehet.

Eltérő rendelkezés vonatkozik arra az esetre, ha a munkavállaló nyugdíjasnak minősül [Mt. 89. § (6) bek.]: a munkáltató a rendes felmondását nem köteles indokolni, ha a munkavállaló a 87/A. § (1) bekezdésének a)-g) pontjai értelmében nyugdíjasnak minősül. Az Mt. 87/A. § (1) bek. a)-g) pontjai értelmében a munkavállaló akkor minősül nyugdíjasnak, ha

a) a hatvankettedik életévét betöltötte és az öregségi nyugdíjhoz szükséges szolgálati idővel rendelkezik (öregségi nyugdíjra való jogosultság), illetve

b) az a) pontban említett korhatár betöltése előtt öregségi nyugdíjban, vagy

c) korkedvezményes öregségi nyugdíjban, vagy

d) előrehozott (csökkentett összegű előrehozott) öregségi nyugdíjban, vagy

e) szolgálati nyugdíjban, vagy

f) korengedményes nyugdíjban, vagy

g) más, az öregségi nyugdíjjal egy tekintet alá eső nyugellátásban

részesül.

A Kjt. és a Ktv. esetében a felmentés esetköre taxatíve meghatározott, így a szabályok még az Mt.-belinél is több garanciát tartalmaznak a közalkalmazottak és köztisztviselők számára. A felmondás indokának való- és okszerűségére vonatkozó követelmény e törvények hatálya alatt is betartandó.

Ha a munkáltató a munkaviszonyt a fentiek megsértésével szünteti meg, a munkavállaló az alábbi igényeket támaszthatja:

a) eredeti munkakörében történő továbbfoglalkoztatása;

b) az eredeti munkakörbe való visszahelyezés hiányában a munkavállaló legalább 2, legfeljebb 12 havi átlagkeresetének megfelelő összegű átalány-kártérítése;

c) a b) pontban foglaltakon túlmenően - a máshonnan meg nem térült - elmaradt munkabér (egyéb járandóságok) és felmerült kár. [Mt. 100. §]

Mindennek érdekében a munkavállaló bírósághoz fordulhat. [Mt. 199. §]. Tartalmában ennek megfelelő szabályozás található a Kjt. 34. §-ában, illetve a Ktv. 60. §-ában.

Összefoglalóan megállapítható: a magyar jog a cikk előírásainak megfelel, aggályos lehet azonban a felmondás indokolásának eltérő szabályozása a nyugdíjra jogosultak esetében. Elfogadása ezért jelenleg nem vállalható.

25. cikk

A dolgozók joga követeléseik védelmére abban az esetben, amikor munkáltatójuk fizetésképtelenné válik

A norma jellege: a 25. cikk nem tartozik a kemény magba.

A cikk előírja, hogy a munkáltató fizetésképtelensége esetén a munkaszerződésből eredő követeléseket garanciális védelmi intézkedések révén biztosítani szükséges.

A hazai jog helyzete: a Bérgarancia Alapról szóló 1994. évi LXVI. törvény (Bgtv.) értelmében a Munkaerő-piaci Alapból a felszámolás alatt álló gazdálkodó szervezetnek a munkavállalóval szemben fennálló, kiegyenlíthetetlen bértartozása előlegezhető meg. A felszámolónak jogszabályból eredő kötelezettsége a támogatás igénybevétele, ha nem állnak rendelkezésre megfelelő források a bértartozás kiegyenlítésére. A támogatás a felszámolás során befolyt bevételekből térítendő vissza.

Összefoglalóan megállapítható: a magyar jog megfelelő védelmi intézkedéseket biztosít a fizetésképtelen munkáltató munkavállalói bérének megtérítése érdekében és garanciális jelleggel rögzíti, hogy a felszámoló köteles lépeseket tenni a lehetőség igénybevétele érdekében. A jogszabályszöveg alapján a Módosított Európai Szociális Karta e cikke - hosszabb távon - elfogadható volna. Tekintettel azonban arra, hogy a Módosított Európai Szociális Karta új - a Kartában még nem szereplő - cikkéről van szó, az esetjog még kialakulóban van. Ebből következően nem látható előre teljes mértékben a cikk elfogadásának hatása. Esetleges nem megfelelés megállapítása később nem várt jogalkotási és költségvetési hatásokkal járhat. Ennek megfelelően a cikk ratifikációs vizsgálatát célszerű az elkövetkező években tovább folytatni, és a cikk elfogadásáról ezután dönteni.

26. cikk

Az emberi méltósághoz való jog munkavégzés közben

A norma jellege: a 26. cikk nem tartozik a kemény magba.

A cikk előírása szerint a dolgozók méltósághoz való joga körében fel kell lépni

1. a munkahelyi szexuális zaklatással szemben, ideértve az ezzel kapcsolatos tájékoztatást és védelem nyújtását, továbbá

2. az egyéb, egyes dolgozók ellen irányuló negatív és sértő cselekedetekkel szemben.

26. cikk 1. bekezdés: a munkahelyi szexuális zaklatással szembeni fellépés

A hazai jog helyzete: a Magyar Köztársaság Alkotmánya [1949. évi XX. törvény] 54. §-ának (1) bekezdése rögzíti, hogy a Magyar Köztársaságban minden embernek veleszületett joga van az élethez és az emberi méltósághoz, amelyektől senkit nem lehet önkényesen megfosztani.

Az Mt. - a köztisztviselőkre és a közalkalmazottakra is irányadó módon - kimondja, hogy az e törvényben meghatározott jogokat és kötelezettségeket rendeltetésüknek megfelelően kell gyakorolni, illetőleg teljesíteni; a jog gyakorlása különösen akkor nem rendeltetésszerű, ha az mások jogos érdekének csorbítására, érdekérvényesítési lehetőségének korlátozására, zaklatására, véleménynyilvánításának elfojtására irányul, vagy erre vezet. [Mt. 4. § (1)-(2) bekezdés]. E rendelkezés alapján tiltott a munkahelyi szexuális zaklatás, valamint a dolgozókkal szembeni egyéb negatív és sértő eljárás a magyar jog szerint. A rendeltetésellenes joggyakorlás következményeit megfelelően orvosolni kell, az ilyen intézkedés érvénytelen, a sértettnek kártérítés állapítható meg.

Ugyanakkor a munkahelyi szexuális zaklatás, mint olyan, önállóan nem szabályozott a magyar jogban, erre vonatkozó önálló tilalom nincs rögzítve.

Az ezzel kapcsolatos tájékoztatás és védelem nyújtására hivatalos állami segélyszolgálatokat nem hoztak létre, ez ellen védelem csak az általános (munka)jogi, illetve - amennyiben büntetőjogi, szabálysértési tényállás is megvalósul - ennek megfelelő eljárás keretében vehető igénybe segítség. A probléma sajátossága, hogy csupán jogi eszközökkel nem kezelhető kérdésről van szó.

Következésképpen: a hatályos jogi szabályozás, bár biztosít egyfajta jogi keretet a munkahelyi szexuális zaklatással szembeni fellépésnek, teljes egészében nem rendezi a kérdést.

26. cikk 2. bekezdés: az egyéb zaklató cselekmények elleni fellépés

A dolgozókkal szembeni egyéb negatív és sértő eljárásra nézve az előző pontban írottak irányadók.

Következésképpen: a hatályos jogi szabályozás teljes egészében nem rendezi a kérdést.

Összefoglalóan megállapítható: a magyar jog a munkahelyi szexuális zaklatás, valamint az egyéb, egyes dolgozók ellen irányuló negatív és sértő cselekedetek ellen közvetett segítséget nyújt a sértetteknek. A cikk elfogadása - tekintve, hogy az a jelenleginél aktívabb fellépést tenne indokolttá - jelenleg nem vállalható; természetesen az abban foglaltak teljesítése érdekében történő fellépés azonban szükséges és indokolt.

Ezzel kapcsolatban fontos megemlíteni a BUSINESS EUROPE, az UEAPME, a CEEP és az ETUC európai munkaadói szervezetek és szakszervezeti szövetségek által 2007. áprilisában aláírt keretmegállapodást a munkahelyi zaklatásról és erőszakról. A keretmegállapodás szerint az aláírók elfogadhatatlannak tartják a zaklatást és erőszakot, és elítélik annak minden formáját. A munkáltatók és munkavállalók közös érdeke a súlyos gazdasági és társadalmi következményekkel járó probléma kezelése. A keretmegállapodás szerint a zaklatás és erőszak egy vagy több egyén által elkövetett, elfogadhatatlan magatartás következménye. Megnyilvánulási formájában igen különböző lehet: pszichológiai és/vagy szexuális, egyszeri vagy szisztematikusan ismétlődő viselkedésforma. Megnyilvánulhat munkatársak között, feljebbvaló és beosztott között, illetve harmadik féllel szemben, például ügyféllel, fogyasztóval, beteggel, diákkal stb. Súlyosságát tekintve terjedhet tisztelethiányból eredő kisebb esettől egészen a bűnesetig, mely már közhatóság beavatkozását kívánja meg. Zaklatás akkor fordul elő, ha egy vagy több munkavállaló vagy vezető többszörösen szenved el szándékos, munkához kapcsolódó gyalázást vagy fenyegetést és/vagy megszégyenítést. Erőszakról akkor beszélünk, ha egy vagy több dolgozó vagy vezető munkához kapcsolódó körülmények között támadás áldozata.

A megállapodás értelmében a vállalatoknak egyértelmű nyilatkozatot kell tenniük, hogy nem tűrik a munkahelyi zaklatást és erőszakot. Ez a nyilatkozat tartalmazza a jelenség előfordulása esetén a szükséges intézkedéseket, eljárásokat is.

Az Európai Közösség Alapító Szerződésének 139. cikke értelmében az autonóm európai keretmegállapodás kötelezi az aláíró szervezetek tagjait a keretmegállapodás végrehajtására. A megállapodás az aláírásától számított három éven belül végrehajtandó.

27. cikk

A családi kötelezettségekkel rendelkező dolgozók joga az egyenlő esélyekre és egyenlő bánásmódra

A norma jellege: a 27. cikk nem tartozik a kemény magba.

A családi kötelezettségekkel rendelkező férfi- és nődolgozók esélyegyenlősége érdekében a cikk értelmében

1. megfelelő intézkedéseket kell tenni

a) e személyek munkavállalása és munkájuk megtartása, valamint a munkába való visszatérése elősegítésére, beleértve a szakmai tanácsadás és képzés területén tett intézkedéseket is;

b) a foglalkoztatási feltételek és a társadalombiztosítás e személyek szükségleteihez igazítása érdekében;

c) megfelelő szolgáltatások támogatása érdekében (pl. gyermekek napközbeni és egyéb ellátása);

2. a szülési szabadság után bármelyik szülő igényelheti a szülői szabadságot a gyermek gondozása céljából;

3. a családi kötelezettségek önmagukban nem jelentnek elfogadható okot a foglalkoztatás beszüntetésére.

27. cikk 1. bekezdés: e személyek foglalkoztatásának biztosítása

A hazai jog helyzete: Munkajogi szempontból megállapítható, hogy a hátrányos megkülönböztetés tilalma [Mt. 5. §] alapján tiltott minden, a munkaviszonnyal össze nem függő körülmény miatti hátrányos megkülönböztetés a munkavállalók között. 2003. július 1-jétől az anyaság miatti diszkriminációs tilalmat külön is tartalmazza a törvény. A munkához jutás kapcsán az Flt. 2. §-a is rögzíti a diszkrimináció tilalmát.

A fenti időponttól - a foglalkozáshoz való hozzájutás körében - rögzíti az Mt., hogy tilos a munkavállalót terhesség megállapítására irányuló vizsgálat elvégzésére, illetve erről szóló igazolás bemutatására kötelezni, kivéve, ha erre a munkaköri alkalmasság vizsgálata és véleményezése körében, jogszabály előírása alapján kerül sor [Mt. 77. § (2) bekezdés]. E rendelkezéssel kívánta elősegíteni a jogalkotó, hogy a gyermeket váró nők ne szenvedhessenek hátrányt a munkához jutást illetően.

A leírt szabályok a Kjt. és a Ktv. viszonylatában is alkalmazandók.

A 27. cikk 1. b) albekezdésével kapcsolatban a családi kötelezettséggel rendelkező férfi- és nődolgozóknak az egyéb dolgozókkal szemben érvényesítendő esélyegyenlőséghez és egyenlő bánásmódhoz való jogai biztosítottak, ezen biztosítotti csoport egészségbiztosítási szempontból nem részesül semmilyen hátrányos megkülönböztetésben az egyéb dolgozókkal szemben, sőt speciális helyzetükből adódóan védelemben is részesülnek. A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) erre vonatkozó rendelkezései:

- terhességi-gyermekágyi segélyre, valamint gyermekgondozási díjra való jogosultság,

- keresőképtelenség szabályai. (Az Ebtv. 44. §-a alapján keresőképtelen, és így táppénzben részesül: aki terhessége, illetőleg szülése miatt nem tudja munkáját ellátni, és terhességi-gyermekágyi segélyre nem jogosult; az anya, ha kórházi ápolás alatt álló egyévesnél fiatalabb beteg gyermekét szoptatja; az a szülő, nevelőszülő és helyettes szülő, aki tizenkét évesnél fiatalabb beteg gyermekét ápolja. A táppénz a keresőképtelenségnek az Ebtv. 46. §-ában a gyermek korától függően szabályozott maximális időtartamára jár.)

A 27. cikk 1. b) albekezdéssel kapcsolatban a gyermekek napközbeni ellátásának megszervezése a gyermekek védelméről és a gyámügyi igazgatásról szóló 1997. évi XXXI. tv. alapján biztosított. A Szociális és Munkaügyi Minisztérium minden évben pályázati úton nyújt támogatást a gyermekek napközbeni ellátásának fejlesztéséhez.

Tehát: a hatályos jogi szabályozás alapvetően megfelel a 27. cikk 1. bekezdésében foglaltaknak.

27. cikk 2. bekezdés: a szülési szabadságot követő szabadság bármely szülő általi igénybevétele

A hazai jog helyzete: A nőt megillető 24 hetes szülési szabadság [Mt. 138. § (1)-(4) bekezdés] lejártát követően a munkavállalót - nemre való tekintet nélkül - fizetés nélküli szabadság illeti meg a gyermek harmadik életéve betöltéséig a gyermek gondozása céljából; a gyermek tizennegyedik életéve betöltéséig, ha a munkavállaló a gyermek gondozása céljából gyermekgondozási segélyben részesül; illetőleg a gyermek tizenkettedik életéve betöltéséig a gyermek betegsége esetén, az otthoni ápolás érdekében [Mt. 138. § (5) bekezdés]. Új, kedvező rendelkezés 2002. december 1-jétől a gyermeke születése esetén az apát megillető 5 munkanap fizetett pótszabadság [Mt. 138/A. §].

Az Mt. 132. §-ának (2) bekezdése értelmében a szülők döntése alapján gyermeke nevelésében nagyobb szerepet vállaló munkavállalót vagy a gyermekét egyedül nevelő szülőt évenként a tizenhat évesnél fiatalabb egy gyermeke után kettő, két gyermeke után négy, kettőnél több gyermeke után összesen hét munkanap pótszabadság illeti meg.

A fent leírt szabályok a Kjt. és a Ktv. viszonylatában is alkalmazandók.

A családok támogatásáról szóló 1998. évi LXXXIV. törvény 25. §-ának (1) bekezdése kimondja, hogy a gyermekgondozási támogatást a gyermekkel közös háztartásban élő szülők bármelyike igénybe veheti. Megállapodás hiányában a támogatást igénylő szülő személyéről - kérelemre - a gyámhatóság dönt. A törvény szerint a gyermekgondozási támogatás két ellátást foglal magába:

- a gyermek harmadik életévének betöltéséig, ikergyermekek esetén a tankötelessé válás évének végéig, illetve tartósan beteg és súlyosan fogyatékos gyermek esetén tizedik életévének betöltéséig járó gyermekgondozási segélyt, valamint

- a legalább három kiskorú gyermeket nevelőket a legfiatalabb gyermek harmadik életévének betöltésétől a nyolcadik életévének betöltéséig megillető gyermeknevelési támogatást.

A szülési szabadságot követően a gyermekek gondozásának feltételeit a magyar jog tehát mindkét szülő számára egyformán biztosítja, ezért e pont teljesíthető.

Tehát: a hatályos jogi szabályozás alapvetően megfelel a 27. cikk 2. bekezdésében foglaltaknak.

27. cikk 3. bekezdés: a családi helyzet nem lehet a munkaviszony megszüntetésének alapja

A hazai jog helyzete: A felmondási tilalmak között szerepel, hogy az Mt. 138. §-ának (5) bekezdésében található fizetés nélküli szabadság időtartama alatt tilos a munkavállaló munkaviszonyát rendes felmondással megszüntetni [Mt. 90. § (1) bekezdés e) pont].

A leírt szabályok a Kjt. és a Ktv. viszonylatában is alkalmazandók.

Tehát: a hatályos jogi szabályozás alapvetően megfelel a 27. cikk 3. bekezdésében foglaltaknak.

Összefoglalóan megállapítható: a családos munkavállalók helyzetének védelme megoldott, ezért a cikk elfogadása - hosszabb távon - lehetséges volna. Tekintettel azonban arra, hogy a Módosított Európai Szociális Karta új - a Kartában még nem szereplő - cikkei esetében az esetjog még kialakulóban van, jelenleg még nem látható előre teljes mértékben a cikk elfogadásának hatása. Esetleges nem megfelelés megállapítása később nem várt jogalkotási és költségvetési hatásokkal járhat. Ennek megfelelően a cikk ratifikációs vizsgálatát célszerű az elkövetkező években tovább folytatni.

28. cikk

A dolgozók képviselőinek joga a védelemre és számukra a megfelelő körülmények biztosítása

A norma jellege: a 28. cikk nem tartozik a kemény magba.

A cikk előírásai értelmében a dolgozói képviselők számára védelmet kell biztosítani az ellenük irányuló cselekedetekkel szemben (pl. elbocsátás), továbbá olyan körülményeket kell biztosítani, amelyek lehetővé teszik a képviselők funkcióinak hatékony gyakorlását.

A hazai jog helyzete: az Mt. a szakszervezeti tisztségviselők, valamint az üzemi tanács tagjai védelmére vonatkozó rendelkezések között a közvetlen felsőbb szakszervezeti szerv (üzemi tanács) előzetes egyetértéséhez köti a választott szakszervezeti tisztséget betöltő munkavállaló, üzemi tanács tagja munkáltató által kezdeményezett más munkahelyre való beosztását, továbbá munkaviszonyának a munkáltató által rendes felmondással történő megszüntetését.

Véleményt kell kérni a választott szakszervezeti tisztséget betöltő munkavállaló, üzemi tanács tagja ellen alkalmazandó rendkívüli (azonnali hatályú) felmondás, valamint más, kizárólag a kollektív szerződésben rögzített fegyelmi jogkövetkezmény alkalmazása előtt.

Értesítéshez kötött a változó munkahelyre alkalmazott tisztségviselőnek, üzemi tanács tagjának más munkahelyre való beosztása. A törvény rendezi az ehhez kapcsolódó eljárási szabályokat is [Mt. 28. §, 62. § (3) bekezdés].

Az Mt. munkavállalói képviselők funkcióinak gyakorlását elősegítő szabályokat is tartalmaz. Így a munkáltató köteles biztosítani annak lehetőségét, hogy a szakszervezet, illetve az üzemi tanács az általa szükségesnek tartott információkat, felhívásokat, valamint a tevékenységével kapcsolatos adatokat a munkáltatónál szokásos, vagy más megfelelő módon közzétegye. A szakszervezet helyiséghasználati jogánál fogva jogosult arra, hogy munkaidő után, illetve munkaidőben a munkáltatóval történt megállapodás szerint a munkáltató helyiségeit érdek-képviseleti tevékenysége céljából használhassa [Mt. 24. § (1)-(2) bekezdés, 64. § (1) bekezdés].

A tevékenység kifejtését elősegíti a fizetett munkaidő-kedvezmény intézménye is. A szakszervezeti tisztségviselőt, illetőleg az üzemi tanács tagját munkaidő-kedvezmény illeti meg. A szakszervezeti munkaidő-kedvezmény mértéke - eltérő megállapodás hiányában - minden 3, a munkáltatóval munkaviszonyban álló szakszervezeti tag után havi 2 óra. E kedvezmény mértékébe a munkáltatóval való tárgyalás időtartama nem számít be. Az üzemi tanács tagját havi munkaideje 10%-ának, elnökét havi munkaideje 15%-ának megfelelő munkaidő-kedvezmény illeti meg. A munkaidő-kedvezmény fel nem használt részét a munkáltató pénzben köteles megváltani [Mt. 25. § (1)-(3) és (5) bekezdés, 62. § (1) bekezdés].

Ezen túlmenően a szakszervezet tagjai részére a szakszervezet által szervezett képzés, illetve továbbképzés céljára minden 10, a munkáltatóval munkaviszonyban álló szakszervezeti tag után évente egy nap rendkívüli fizetett szabadságot köteles a munkáltató biztosítani [Mt. 25. § (4) bekezdés].

Az üzemi tanács elnöke tevékenységét az ezernél több munkavállalót foglalkoztató munkáltatónál díjazás ellenében látja el. [Mt. 64. §]. Ezen túlmenően, az üzemi tanáccsal kapcsolatosan rögzíti a törvény, hogy a munkáltató biztosítja az üzemi tanács választásának, illetve működésének indokolt és szükséges költségeit [Mt. 63. §].

A leírt szabályok a Kjt. és a Ktv. viszonylatában is alkalmazandók a szakszervezeti tisztségviselők, illetőleg a közalkalmazotti tanács tagjai vonatkozásában.

Összefoglalóan megállapítható: a magyar munkajogi szabályozás eleget tesz a cikkben foglalt követelményeknek, megfelelően biztosítja a munkavállalói képviselők tevékenységének zavartalan folytatását. A cikk elfogadása ezért - hosszabb távon - vállalható volna. Tekintettel azonban a Módosított Európai Szociális Karta új cikkei esetében az esetjog még kialakulóban lévő tartalmára, még nem látható előre teljes mértékben a cikk elfogadásának hatása. Esetleges nem megfelelés megállapítása később nem várt jogalkotási és költségvetési hatásokkal járhat. A jelen cikk ratifikációs vizsgálatát ezért célszerű az elkövetkező években tovább folytatni.

29. cikk

Az információhoz és konzultációhoz való jog csoportos létszámcsökkentés esetén

A norma jellege: a 29. cikk nem tartozik a kemény magba.

A cikk rögzíti a csoportos létszámcsökkentést megelőzően a munkáltatók tájékoztatási és konzultációs kötelezettségét, melynek ki kell terjednie ezen eljárás következményeinek enyhítésére (pl. szociális intézkedések, átcsoportosítások vagy átképzések).

A hazai jog helyzete: a csoportos létszámcsökkentésre vonatkozóan a Mt. meghatározza annak fogalmát (általában legalább a munkavállalók 10%-át érintő, a munkáltató működésével összefüggő okból történő leépítések tartoznak ide), valamint az ehhez kapcsolódó előzetes konzultációs eljárást.

Ennek keretében a döntést megelőzően legalább 15 nappal a munkáltató (felszámoló, végelszámoló) köteles az üzemi tanáccsal, üzemi tanács hiányában a munkáltatónál képviselettel rendelkező szakszervezetek és a munkavállalók képviselőiből létrehozott bizottsággal konzultációt kezdeményezni és azt a döntésének meghozataláig vagy a megállapodás megkötéséig folytatni. A konzultációt megelőzően legalább 7 nappal a munkáltató köteles a munkavállalók képviselőivel írásban közölni

a) a tervezett csoportos létszámcsökkentés okait,

b) foglalkoztatási csoportok szerinti megosztásban az érintett munkavállalók létszámát.

Ezen túlmenően a konzultáció során a munkáltató megfelelő időben köteles a munkavállalók képviselőivel írásban közölni

a) a létszámcsökkentés végrehajtásának tervezett időtartamát és időbeni ütemezését,

b) a kiválasztás szempontjait, valamint

c) a munkaviszony megszüntetésével járó, a jogszabályban, illetve a kollektív szerződésben meghatározottól eltérő juttatás feltételeit, mértéke meghatározásának módját.

A konzultációnak ki kell terjednie a csoportos létszámcsökkentés

a) elkerülésének lehetséges módjára, eszközére,

b) elveire,

c) következményeinek enyhítését célzó eszközökre, valamint

d) az érintett munkavállalók számának csökkentésére.

Ha a munkáltató és a munkavállalók képviselői a konzultáció során megállapodást kötnek, azt írásba kell foglalni és meg kell küldeni az illetékes munkaügyi központnak.

A csoportos létszámcsökkentés következményeinek enyhítése érdekében a munkáltató az erre vonatkozó döntéséről az illetékes munkaügyi központot a munkaviszony megszüntetése előtt legalább 30 nappal megelőzően írásban tájékoztatja; a tájékoztatás kiterjed az érintett munkavállalók adataira, utolsó munkakörére, szakképzettségére, átlagkeresetére.

Ha a munkáltató eljárása során megsérti az üzemi tanács vagy a szakszervezet jogait, az üzemi tanács, illetve a szakszervezet ennek megállapítása iránt bírósághoz fordulhat. A bíróság 8 napon belül nemperes eljárásban dönt. [Mt. 94/A-F. §]

A fentiekkel tartalmában megegyező szabályokat foglal magában a Kjt. és a Ktv. is.

Összefoglalóan megállapítható: a cikk - hosszabb távon - elfogadható lenne, mert a magyar szabályozás megfelel a Módosított Európai Szociális Karta előírásainak. Tekintettel azonban arra, hogy a jelen cikk is a Módosított Európai Szociális Karta új - a Kartában még nem szereplő - cikke, így az esetjog még kialakulóban van, ebből következően nem látható előre teljes mértékben a cikk elfogadásának hatása. Esetleges nem megfelelés megállapítása később nem várt jogalkotási és költségvetési hatásokkal járhat. A jelen cikk ratifikációs vizsgálatát is célszerű ezért az elkövetkező években tovább folytatni.

30. cikk

A szegénység és a társadalmi kirekesztés elleni védelemhez való jog

A Módosított Európai Szociális Karta 30. cikke a szegénységgel és a társadalmi kirekesztéssel szembeni védelemhez való jogról rendelkezik. A hazai jogrendben sem a szegénység, sem a társadalmi kirekesztettség állapotai nem kerültek még definiálásra. Várhatóan az Európai Unió társadalmi kirekesztődés elleni együttműködésében való részvétel és ennek kapcsán a Jövedelem és Életkörülmények Statisztikai Felmérés kifejlesztése jelent előrelépést ezen a területen.

A társadalmi kirekesztődés elleni intézkedések kérdésében jelenleg az új Országos Fogyatékosügyi Program végrehajtásának 2007-2010. évekre vonatkozó középtávú intézkedési tervéről szóló 1062/2007. (VIII. 7.) Korm. határozatot, illetve a Roma Integráció Évtizede Program Stratégiai Tervhez kapcsolódó, a 2008-2009. évekre szóló kormányzati intézkedési tervről szóló 1105/2007. (XII. 27.) Korm. határozatot kell megemlíteni. A Módosított Európai Szociális Karta 30. cikke azonban az említetteken túli, szélesebb kört is érint (pl. tartós betegség, börtönbüntetés utáni élethelyzetek stb.), mely tekintetben átfogó intézkedéseket nem lehet említeni. Eszerint tehát a 30. cikk szerinti kötelezettségvállalásra nincs lehetőség.

31. cikk

A lakhatáshoz való jog

E cikk 2. bekezdéséhez kapcsolódik a szociális ellátó rendszernek két olyan támogatási formája is, amelyek a rászoruló családok körében a lakhatási feltételek megőrzését szolgálják. A szociális törvény hatálybalépésétől kezdődően működik hazánkban lakásfenntartási támogatás. Lakásfenntartási támogatás a szociális törvény 38. §-ának (1) bekezdése alapján azoknak a személyeknek nyújtható, akiknek a háztartásában együtt élő személyek a településen elismert minimális lakásnagyságot és minőséget meg nem haladó lakásban vagy nem lakás céljára szolgáló helyiségben élnek, és lakáshasznosításból származó jövedelemmel nem rendelkeznek. A támogatás jövedelmi helyzet vizsgálatához kötött. A törvény keretjellegű szabályokat tartalmaz, a konkrét jogosultsági feltételeket, a támogatás összegét és időtartamát a helyhatóságok rendeletei szabályozzák. 2001. évben a háztartásoknak mintegy 5%-a részesült ebben a támogatási formában.

2001-től a szociális törvény új támogatási formával, az adósságkezelési szolgáltatással egészült ki. Ez az új szolgáltatás azoknak a lakhatással összefüggésben (közüzemi díj, lakbér és lakáshitel) eladósodott, szociálisan rászoruló családoknak nyújt támogatást, akik maguk is készek és képesek tartozásuk részbeni rendezésre. Az ő részleges fizetőképességüket egészíti ki a támogatás a méltányolható körülményekhez igazodóan. Az adósságkezelési szolgáltatás két elemből áll, az adósságcsökkentési támogatásból és az adós háztartás gazdálkodását, kiadásszerkezetének javítását segítő adósságkezelési tanácsadásból.

Az adósságkezelési szolgáltatás jövedelemfüggő szociális támogatási forma, legfontosabb jellemzőit - keretjelleggel - törvény határozza meg. Az adósságcsökkentési támogatás legmagasabb mértékét és összegét, továbbá az adósságkezelésbe bevont adósságok körét a szociális törvény 55. §-ának (2) bekezdése és 55/A. §-ának (2) bekezdése szabályozza. Az adós háztartás fizetőképességének mielőbbi helyreállítása érdekében az adósságkezelési szolgáltatásban részesülők számára - minimálisan egy év időtartamra - kötelező lakásfenntartási támogatást is adni.

Mind a lakásfenntartási támogatásnak, mind az adósságkezelési szolgáltatásnak az a fő funkciója, hogy hozzájáruljon a lakhatás feltételeinek megőrzéséhez és megelőzze, kivédje a kilakoltatást és a hajléktalanságot.

Ugyanakkor az Alkotmánybíróság 42/2000. (XI. 8.) AB határozatában egyértelművé tette, hogy az Alkotmány 70/E. §-ában megfogalmazott megélhetési minimum garantálásából nem vezethetők le olyan konkrét „részjogok”, mint a lakhatáshoz való jog. Következésképpen a lakhatáshoz való jog nem érvényesíthető alanyi jogként még az állampolgárok számára sem, annak biztosítása pillanatnyilag az államnak nem kötelezettsége (főleg nem a „megfelelő színvonalú” lakás megszerzésének elősegítése). Az AB szerint az államnak az Alkotmány 70/E. §-ából csak az a kötelezettsége támad, hogy „az emberi lét alapvető feltételeiről - így hajléktalanság esetén az emberi életet közvetlenül fenyegető veszélyhelyzet elhárításához szállásról - gondoskodjon”.

A 23. cikkel összefüggésben leírt költségvetési kihatásokat alapul véve a 31. cikk végrehajtása jelentős gazdasági hatással is járna. A jelenlegi jogi és gazdasági szabályozást figyelembe véve a Módosított Európai Szociális Karta 31. cikkének elfogadása nem megvalósítható.

A Módosított Európai Szociális Karta III-VI. része és Függeléke

A Módosított Európai Szociális Karta III. része a részes államok kötelezettségvállalásának módját határozza meg, vagyis azt, hogy az Egyezményből legalább hány cikket kell elfogadni a ratifikáció alkalmával, és mely cikkek elfogadása kötelező. Az 1-2. §-hoz fűzött részletes indokolás ezt ismerteti.

Az Egyezmény IV. része az Egyezmény végrehajtásának ellenőrzésével kapcsolatos rendelkezéseket tartalmazza. Eszerint a Módosított Európai Szociális Karta végrehajtásának ellenőrzési mechanizmusa megegyezik az 1961. évi Karta és az 1991. évi Módosító Jegyzőkönyv által bevezetett ellenőrzési mechanizmussal. Ez azt jelenti, hogy a részes államok évente jelentést tesznek az Európa Tanács Főtitkárának az Egyezmény végrehajtásáról. Az Egyezmény végrehajtását minden részes államban rendszeresen vizsgálja és értékeli a Szociális Jogok Európai Bizottsága, amely az Európa Tanács független szakértői bizottsága. A vizsgálat és értékelés alapja a részes államok éves jelentései, valamint egyéb források, pl. ILO-jelentések, EU-jelentések stb. A Szociális Jogok Európai Bizottsága negatív értékelése esetén a kormányképviselőkből álló Kormánybizottság figyelmeztetést intézhet a részes állam kormányának az Egyezmény megsértése miatt. Az Egyezmény rendelkezéseinek súlyosabb vagy ismételt megsértése esetén az Európa Tanács Miniszteri Bizottsága ajánlás formájában elmarasztalhatja az érintett államot. Magyarország ebben az ellenőrzési mechanizmusban 1999 óta részt vesz, a Módosított Európai Szociális Karta ratifikálása tehát új feladatot nem eredményez.

Az Egyezmény végrehajtásának ellenőrzésével kapcsolatos a kollektív panaszjog biztosításáról szóló Kiegészítő Jegyzőkönyv is. Ez lehetővé teszi munkavállalói és munkaadói érdek-képviseleti szervezeteknek, valamint nemzetközi társadalmi szervezeteknek, hogy a Karta vagy a Módosított Európai Szociális Karta megsértése miatt panaszt tegyenek a Szociális Jogok Európai Bizottságánál, amely a panaszt kivizsgálja, és ha megállapítja a panasz jogosságát, akkor ezalapján az Európa Tanács Miniszteri Bizottsága ajánlás formájában elmarasztalhatja az érintett államot. A kollektív panaszjog biztosításáról szóló Kiegészítő Jegyzőkönyvet egyelőre a részes államok nagy része, köztük Magyarország még nem ratifikálta.

Az V. rész értelmező rendelkezéseket tartalmaz. Különösen fontos rendelkezés, amely kimondja a hátrányos megkülönböztetés tilalmát faj, bőrszín, nem, nyelv, vallás, politikai vagy más vélemény, nemzeti vagy társadalmi származás, egészség, nemzeti kisebbséghez fűződő kapcsolat, születés vagy egyéb státus alapján.

Speciális szabályok vonatkoznak háború vagy rendkívüli helyzet esetére. Ilyen esetben a részes államok az Egyezményben foglaltaktól eltérő intézkedéseket tehetnek a helyzet által feltétlenül megkövetelt mértékben, de az intézkedések nem ellenkezhetnek egyéb nemzetközi jogi kötelezettségeikkel. Az intézkedésekről utólag tájékoztatni kell az Európa Tanács Főtitkárát.

Az Egyezményben foglalt jogok gyakorlásának korlátozása ezen túlmenően bizonyos mértékig megengedett, olyan mértékben, amennyire demokratikus társadalomban szükség van mások jogainak és szabadságának, valamint a közérdek, a nemzetbiztonság, a közegészségügy vagy közerkölcs védelme érdekében. Ilyen pl. a sztrájkjog korlátozása, amit a Szociális Jogok Európai Bizottságának gyakorlata elfogadhatónak tart a honvédelem területén, valamint bizonyos mértékig a rendőrség tagjai, a köztisztviselők és az alapvető közszolgáltatást nyújtó vállalatok dolgozói esetében. Az ilyen korlátozásokat törvényben lehet csak előírni.

Az Egyezmény rendelkezéseitől más nemzetközi szerződések alapján el lehet térni a jogok által védett személyi kör javára.

Az V. rész meghatározza továbbá az Egyezmény végrehajtásának eszközeit: ez történhet törvényekkel vagy rendeletekkel, a szociális partnerek közötti megállapodásokkal, ezek kombinálásával vagy más megfelelő eszközökkel pl. bírósági ítéletek, igazgatási intézkedések útján.

A VI. rész az aláírás, ratifikáció, hatálybalépés, felmondás eljárási szabályait, valamint a területi alkalmazásra vonatkozó szabályokat fogalmazza meg. Ha egy állam ratifikálja az Egyezményt, akkor rá nézve az Egyezmény a ratifikációs okmány letétbe helyezését követő egy hónapos időtartamot követő első naptári hónap első napján lép hatályba. A területi alkalmazásra vonatkozó szabályok olyan államok esetében lényegesek, amelyeknek az anyaországi területen kívül más területeik is vannak, pl. tengerentúli területek.

A Függelék az Egyezményben szereplő egyes fogalmakat pontosítja és értelmezi.

A 4. §-hoz

A hatályba léptető rendelkezések a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdésének megfelelően rögzítik, hogy az Egyezményt kihirdető törvénynek az Egyezmény kihirdetését és szövegét tartalmazó 2-3. §-ai a Módosított Európai Szociális Karta VI. rész K. cikk 3. bekezdésében rögzített időpontban lépnek hatályba. Ennek napját, ismertté válását követően, a külügyminiszter állapítja meg a Magyar Közlönyben közzétett egyedi határozatával.