2016. évi XC. törvény indokolása

Magyarország 2017. évi központi költségvetéséről

Általános indokolás

2017 AZ ADÓCSÖKKENTÉS ÉS AZ OTTHONTEREMTÉS KÖLTSÉGVETÉSE

A 2017-es költségvetés tervezésekor a polgári berendezkedés alapgondolata a legfőbb szempont. Azt szeretnénk elérni, hogy minden magyar ember tehessen egy lépést előre saját életében. A jövő évi költségvetés egy másik lényeges szempontja, hogy biztonságot nyújtson a családok számára. Mindezeknek megfelelően a 2017-es költségvetés az adócsökkentés és az otthonteremtés költségvetése lesz.

A mögöttünk hagyott időszak nagy eredménye, hogy növekedő pályára került a gazdaság, és végleg leraktuk az IMF-től és az Európai Bizottságtól felvett hitel terhét. Az államadósság elleni harcot a jövő évben is folytatjuk. Mindannyian büszkék lehetünk arra, hogy miközben a 2010-es kormányváltás idején az uniós átlag fölött volt a magyar államadósság összege, ma már az uniós átlag alatt vagyunk. A magyar reformok tehát működnek.

Az adócsökkentés politikánk egyik legfontosabb sarokpontja. 2017-ben ezért továbbra is 15% lesz a személyi jövedelemadó kulcsa, amely az egyik legalacsonyabb Európában. Más területeken is folytatódik az adócsökkentés, hiszen 2017. január 1-től 5%-ra csökken a legfontosabb élelmiszerekre (tej, baromfi, tojás) vonatkozó áfa. Ezt megelőzően a sertéshúsra vonatkozó áfa már 2016-ban ugyanilyen mértékre mérséklődött. A legfontosabb élelmiszerekre vonatkozó áfacsökkentés tulajdonképpen a rezsicsökkentés egy újabb nagyon fontos lépése: jelentősen csökkenti az idős emberek megélhetési költségeit. Szintén csökkenti az adóterheket, hogy 18%-ra mérséklődik az éttermi szolgáltatásokra és az internet-hozzáférésre vonatkozó áfakulcs. Ezeknek az intézkedéseknek köszönhetően egy magyar családnál átlagosan 35-40 ezer forinttal több pénz maradhat.

A Kormány tovább növeli a gyermeket nevelő családok támogatását. A családi adókedvezmény összege kétgyermekes családok esetében 15 ezer forintra nő gyermekenként. A fiatal házasoknak továbbra is jár adókedvezmény. A családokat segítő adócsökkentések érdemben hozzájárulhatnak a kedvezőtlen demográfiai folyamatok megállításához. Magyarország családbarát ország: arányaiban többet fordítunk a családok támogatására, mint az OECD-tagállamok átlaga.

2017 az otthonteremtés éve is lesz. A Kormány álláspontja szerint a saját otthon megléte a polgári berendezkedés egyik legfontosabb előfeltétele. Ezért a jövő évi költségvetésben 211 milliárd forintot fordítunk a magyar családok otthonteremtésének támogatására. Ennek legfontosabb elemei az új és használt lakás vásárlására is felhasználható családi otthonteremtési kedvezmény (CSOK), az államilag támogatott kedvezményes hitel, valamint az áfacsökkentés. A Kormány továbbra is támogatja a lakástakarékokat; 2017-ben már működni fognak a nemzeti otthonteremtési közösségek (NOK), amelyek keretében tíz éves távlatban további 3 millió forintos támogatás járhat az otthonteremtésre. A cél az, hogy minden magyar ember saját lakáshoz vagy házhoz jusson, elérhető áron.

2017-ben is folytatódnak az életpályaprogramok. Ennek keretében tovább nő a rendvédelmi dolgozók, a felsőoktatásban dolgozók és a pedagógusok fizetése. A kormányhivatalok dolgozói számára elindul az új életpályaprogram. Mindezeken túl, korábbi vállalásunknak megfelelően 2017-ben is megőrizzük a nyugdíjak reálértékét. A nyugdíjak összegének emelése mellett a legfontosabb élelmiszerek áfájának csökkentése is jelentős segítséget jelent a nyugdíjasoknak, hiszen a legfontosabb élelmiszerekből a nyugdíjasok különösen sokat fogyasztanak, így az árak csökkenése számukra újabb rezsicsökkentéssel ér fel.

Jövőre jelentős többletforrások állnak majd rendelkezésre az egészségügyi és szociális területen. Azt szeretnénk elérni, hogy tovább javuljon az ellátás színvonala, és az egészségügyi dolgozók megbecsülést kapjanak mindennapi munkájukhoz. Egy több éves program keretében folytatódhat az egészségügyi dolgozók bérrendezése. A 2017-es költségvetés a közoktatás és a kulturális szféra számára is többletforrásokat biztosít.

A 2017-es költségvetéssel egy újabb lépést teszünk egyik nagy célunk felé, amit nullszaldós költségvetésnek hívunk. A Kormány tervei szerint a 2017-ben az állam mindennapi működésére nem költünk majd többet, mint amennyi állami bevétel lesz. Az infláció mértéke várhatóan nem éri majd el az 1 százalékot sem, tehát az emberek által megkeresett pénz nem fog veszíteni az értékéből.

A jövő évi költségvetés minden szakterület számára többletforrást juttat. Oktatásra 270 milliárd forint, egészségügyre 167 milliárd forint, a társadalombiztosítási és jóléti szférára 155 milliárd forint, a kulturális tevékenységekre 66 milliárd forint, a sport és szabadidős ágazatokra pedig 22 milliárd forint többletforrás jut 2017-ben. A rendvédelem 114 milliárd forinttal, az önkormányzati szektor 6 milliárd forinttal magasabb keretösszegre számíthat. Igazságügyre, Igazságszolgáltatásra 26 milliárd forinttal, külügyekre 10 milliárd forinttal fordíthat többet jövőre a magyar állam. A 2240 milliárd forintos uniós forrásfelhasználáson kívül további 1600 milliárd forintot tervez a 2017-es költségvetés fejlesztésekre. A fentieken túlmenően a Kormány minden szükséges intézkedést megtesz, hogy megvédje az országot a külső fenyegetésekkel szemben. Ennek érdekében a költségvetésben a honvédelem számára 51 milliárd forinttal több pénzt biztosítunk.

EGYES FONTOSABB INTÉZKEDÉSEK

Csökken a legfontosabb élelmiszerek áfakulcsa

2017-ben 5%-ra csökken a legfontosabb élelmiszerek, így a tej, a tojás és a baromfi áfakulcsa (a sertéshús áfája már idén csökkent). Ez az intézkedés jelentős támogatást jelent minden magyar családnak, emellett javítja a hazai termelők versenyképességét, és hozzájárul a kereskedelmi forgalom további bővüléséhez. A legfontosabb élelmiszerek mellett az éttermi szolgáltatások áfakulcsa is jelentősen csökken, 18%-ra.

Alacsonyabb lesz az internet-hozzáférés áfakulcsa

Az internetről szóló nemzeti konzultáció eredményei azt mutatták, hogy a magyar családok az internethasználat terén is támogatják az adócsökkentést. Éppen ezért a Kormány a jövő évtől 27%-ról 18%-ra csökkenti az internet-hozzáférésre vonatkozó áfakulcsot. Ez az intézkedés hozzájárulhat ahhoz, hogy minden magyar háztartásban legyen szélessávú internetelérés, emellett segítheti a digitális szektor fejlődését.

Európa egyik legalacsonyabb személyi jövedelemadó kulcsa

2016-tól 15%-ra csökkent a személyi jövedelemadó, így egy kétkeresős, átlagjövedelemmel rendelkező család éves bevétele mintegy 60 ezer forinttal nő az előző évhez képest. A Kormány továbbra is elkötelezett az adócsökkentés politikája mellett, valamint célja, hogy Európában a magyarok fizessék a legalacsonyabb személyi jövedelemadót. Éppen ezért a Kormány a jövőben a személyi jövedelemadó kulcsának egyszámjegyűvé csökkentését szorgalmazza.

Tovább bővülnek a családi adókedvezmények

A Kormány egyik legfontosabb feladatának tekinti a magyar családok megerősítését, adóterheik csökkentését. Ezt szolgálja az adócsökkentés és az otthonteremtés költségvetése. A családi adókedvezménynek köszönhetően az átlagkeresettel rendelkező kétgyermekes családoknak jövőre is több jövedelmük lesz: 2019-re fokozatosan a kétszeresére, a gyermekenkénti 10 ezer forintról 20 ezer forintra emelkedik az igénybe vehető adókedvezmény. Az emelés részeként 2017-ben gyermekenként 15 ezer forintra nő a havi adókedvezmény összege. Egy kétgyermekes család éves jövedelme akár további 60 ezer forinttal is emelkedhet.

Adókedvezmény az első házasoknak

Az első házasok adókedvezménye - amely alapján 2017-ben is a házaspár, vagy döntésük szerint egyikük, év közben az összevont adóalapját havonta 33 335 forinttal csökkentheti - ezentúl a gyermek születése esetén is két évig jár. A házasságok számának növekedése és ezzel együtt minél több gyermek születése segítheti érdemben a kedvezőtlen demográfiai folyamatok megállítását, megfordítását.

Segítség az otthonteremtéshez

A Kormány 2016-ban indította el családi otthonteremtési programját. Ennek egyik legfontosabb eleme a családi otthonteremtési kedvezmény, amely jövőre is igénybe vehető. A három vagy több gyermeket nevelők, illetve vállalók 10 millió forintos vissza nem térítendő támogatást kaphatnak új lakás építéséhez vagy vásárlásához. Emellé 10 millió forintos állami támogatású, alacsony kamatozású hitelt igényelhetnek. Az egy- és kétgyermekes családokra is gondol a Kormány: ők 600 ezer és 2,6 millió forint közötti támogatást kaphatnak. Az otthonteremtést segíti az új lakások építésére vonatkozó áfa csökkentése is, amelynek mértéke továbbra is 5% lesz a korábbi 27% helyett. A Kormány a lakáscélú megtakarításokat is támogatja a Nemzeti Otthonteremtési Közösségek segítségével.

Folytatódnak az életpályaprogramok

A Kormány az életpályamodellek és más, célzott béremelések segítségével biztosítja a munkavállalók számára a kiszámíthatóságot, valamint a gazdaság teherbíró képességéhez igazodó béremeléseket. A megkezdett programok 2017-ben is folytatódnak:

- a pedagógusok fizetése jövőre nemcsak a 2013-ban indult életpályamodellben foglaltak szerint nő, hanem a 2015-től fokozatosan kiteljesedő minősítési rendszernek köszönhetően magasabb illetményt biztosító fizetési kategóriába is kerülhetnek;

- a felsőoktatásban oktatói, kutatói és tanári munkakörben dolgozók számára 2016-ban 15%-os, majd 2017-ben és 2018-ban további 5-5%-os bérrendezést valósít meg a Kormány;

- a hivatásos állományú rendvédelmi és honvédelmi dolgozók 2015. július 1-jétől átlagosan 30%-os illetményemelésben részesültek, majd ezt követően 2019-ig évente további 5-5%-os, tehát összesen 50%-os átlagos illetményemelésben részesülnek;

- az állami tisztviselői életpályamodellnek köszönhetően 2016. július 1-jétől a járási kormányhivatalokban, míg 2017-től a megyei szinten dolgozók bérrendezése valósul meg, összesen 33 400 fős, a háttérintézményi rendszer átalakítása után pedig ennél nagyobb állomány tekintetében;

- a Nemzeti Adó- és Vámhivatal foglalkoztatottjainak a bére is emelkedik;

- az egyéb, alapvető közszolgáltatásokat biztosító ágazatokban dolgozó közalkalmazottak esetében megvalósuló egyes bérintézkedések fedezetét is tartalmazza a költségvetés.

Többletforrás az egészségügyi ágazatnak

A Kormány célja, hogy a magyar állampolgárok magas színvonalú egészségügyi ellátást kapjanak, az egészségügyi dolgozók pedig megbecsülést. Ennek érdekében indította el az elmúlt időszak legjelentősebb fejlesztési programját. A kabinet azt szeretné elérni, hogy folyamatosan javuljanak a betegágyaknál dolgozók munkakörülményei, ennek érdekében a jövő évi költségvetésben jelentős többletforrást biztosít. A fentiek mellett nagy hangsúlyt kapnak a szűrési és megelőzési programok is.

A cél a teljes foglalkoztatottság

A Kormány célja, hogy minden magyar ember, aki akar és képes rá, segély helyett munkajövedelemből tudjon megélni, és ebből teremthessen magának és a családjának megfelelő életkörülményeket. Ezt a célt szolgálja a közfoglalkoztatás, amely fokozódó értékteremtéssel párosul. A segélyezési rendszer átalakításának köszönhetően várhatóan egyre kevesebben szorulnak foglalkoztatást helyettesítő támogatásra, és egyre többen léphetnek a munka világába. Jövőre is folytatódik a Munkahelyvédelmi Akció, amely az elmúlt években hozzájárult ahhoz, hogy több százezer új munkahely jöjjön létre. A Kormány célkitűzése, hogy belátható időn belül elérhetővé váljon a teljes foglalkoztatottság.

Értékálló nyugdíjak, emelkedő bérek

A Kormány megvédi a nyugdíjak értékét. Az időskori ellátások reálértéke 2011 és 2015 között 8,8%-kal emelkedett. 2017-ben is megőrizzük az időskori ellátások értékét, tehát a fogyasztói árnövekedésnek megfelelő mértékben növekednek az ellátások. A működő magyar reformok eredményeként már több mint 36 hónapja emelkednek a reálbérek, idén pedig további 4%-os növekedés várható. A tartósan alacsony inflációnak köszönhetően a fizetések megőrzik értéküket, ez a tendencia folytatódik jövőre is.

Bürokráciacsökkentés

A bürokráciacsökkentés elsődleges kormányzati célja a jó állam koncepciója mentén a közigazgatás szolgáltató jellegének megerősítése. Az állampolgárok ennek közvetlen eredményeit például az egy helyen megvalósuló ügyintézésben (kormányablakok), az egyes hatósági eljárások ingyenessé válásában, valamint az ügyintézési határidők rövidülésében tapasztalhatják. A háttérintézmények átalakítása hozzájárul az állam hatékonyabb és költségkímélő működéséhez.

Növekvő versenyképesség

A gazdasági növekedés záloga a hazai vállalkozások versenyképességének növelése. A kedvező vállalkozási környezet kialakításában nagy szerepe van a szektort érintő adók szabályozásának, illetve a hitelezés élénkítésének. Ennek érdekében 2017-ben tovább csökken a pénzügyi szervezetek különadójának hitelintézeteket érintő felső mértéke, és megszűnik a hitelintézeti járadék is. A vállalkozásokat terhelő adók szabályozásának jövő évi változásait a kis- és középvállalkozások (kkv) terheinek könnyítése és a nagyvállalatok adóelkerülési gyakorlatának visszaszorítása fogja jellemezni.

Fehéredő gazdaság

2015-ben a feketegazdaság ellen tett kormányzati intézkedéseknek (EKÁER, online pénztárgépek) is köszönhetően 550 milliárd forinttal több adóbevétel jelent meg az államkasszában. Az EKÁER további fejlesztése és az online kasszák használói körének 2016-os kiterjesztése mellett 2017-től az online számlázás rendszere segíti majd a valós idejű adatszolgáltatást, ezáltal az eddig el nem számolt bevételek tekintetében az adócsalások visszaszorítását. Folytatódik a NAV működésének optimalizálása, szolgáltató jellegének erősítése, az adózói minősítési rendszeren keresztül pedig a még hatékonyabb adóbeszedés.

Hatékonyabb uniós forrásfelhasználás

A 2014-2020 között elérhető 12 ezer milliárd forint keretösszegű fejlesztési, beruházási támogatások legalább 60%-át fordítjuk gazdaságfejlesztésre és munkahelyteremtésre. Emellett természetesen jelentős források jutnak az egészségügyi és szociális ágazat fejlesztéseire, a társadalmi felzárkóztatást elősegítő programokra, valamint a közigazgatási és közszolgáltatási infrastruktúra modernizálására. A lehető leghatékonyabb forrásfelhasználás, valamint a kedvezményezettek gyors és zökkenőmentes kifizetése érdekében nemcsak a támogatási előlegek mértéke emelkedik, hanem a korábbinál nagyobb szerephez jutnak a visszatérítendő támogatások, melyek a többszöri kihelyezésnek köszönhetően hosszú távon tudnak biztos finanszírozási forrást nyújtani a vállalkozások fejlesztéseihez.

Megvédjük az országot és növeljük a biztonságot

Tavaly több mint másfél millió bevándorló, vagyis egy országnyi ember lépett be illegálisan Európába, ebből hazánkon keresztül 390 ezren érkeztek. Határaink lezárását követően csupán pár százra csökkent a Magyarországon átjutni kívánók száma. A párizsi és a brüsszeli merényletek rámutattak arra, hogy a szabályozatlan bevándorlás valós biztonsági kockázatokat rejt magában. A Kormány tehát nem ismerhet kompromisszumot abban, hogy megvédje az országot a külső fenyegetésekkel szemben. Ennek érdekében a kellő intézkedéseket megtesszük, a költségvetésben pedig biztosítjuk az ehhez szükséges forrásokat.

A Kormányzat gazdaságpolitikájának fő vonásai, az államháztartás alakulása a 2017. évben

A Kormányzat gazdaságpolitikája

A gazdaságpolitika egyik legfontosabb célja az államadósság további csökkentése, a GDP-arányos költségvetési hiány tartósan 3% alatti tartása, a foglalkoztatás bővítése, a versenyképesség javítása és a kiegyensúlyozott gazdasági növekedés biztosítása. Ennek érdekében a Kormány 2010 óta jelentős strukturális átalakításokat hajtott végre, többek között a munkaerőpiac, a nyugdíjrendszer, az adórendszer, az oktatás és a közigazgatás területén. Ezekre az eredményekre támaszkodva és ezeket a továbbiakban is szem előtt tartva készült el a 2017. évi költségvetési törvény.

Az eredmények azt mutatják, hogy a költségvetési és pénzügyi egyensúly helyreállítására, az államadósság csökkentésére, valamint a munkaerőpiac keresleti és kínálati alkalmazkodására, a gazdasági növekedés újraindítására irányuló törekvések már meghozták az elvárt pozitív fordulatot. Az elért költségvetési eredmények jelentőségét bizonyítja, hogy Magyarország 2013 júniusában kikerült a 2004 óta fennálló túlzottdeficit-eljárás alól. A makrogazdasági egyensúly helyreállításában bekövetkezett eredményeket pedig jelzi, hogy 2016 tavaszán az Európai Bizottság úgy értékelte, hogy immáron nem áll fenn makrogazdasági egyensúlytalanság hazánkban.

A Kormány fenntartható költségvetési pályát biztosító gazdaságpolitikáját a pénzügyi piacok is egyre inkább elismerik. Ennek kézzelfogható jele, hogy az államadósság finanszírozási költsége számottevően csökkent, és az állampapírhozamok is rekord alacsony szintre süllyedtek az elmúlt időszakban.

A hosszú távon is sikeres gazdaságokat nemcsak az jellemzi, hogy viszonylag alacsony vagy határozottan csökkenő mértékű az államadósság GDP-hez viszonyított aránya, hanem az is, hogy a magánszektor adóssága is egészséges szinten alakul. Ennek érdekében megkezdődött a magánszektor jelentős mértékűre duzzadt adósságának leépítése. Elmondható, hogy a lakossági megtakarítások emelkednek, a folyó fizetési mérleg egyenlege pedig tartósan pozitív tartományba került.

A fegyelmezett fiskális politika, a külső egyensúly jelentős javulása, az állam és a háztartások eladósodottságának mérséklődése mind hozzájárultak ahhoz, hogy a magyar gazdaság immár fenntartható növekedési pályára állt, és az ország sérülékenysége folyamatosan csökken.

A legfrissebb makrogazdasági adatok arról tanúskodnak, hogy a magyar gazdaság 2013-ban beindult növekedése fenntarthatóvá vált, és annak összetevőit tekintve határozott elmozdulás tapasztalható egy kiegyensúlyozottabb növekedési szerkezet irányába. Összességében 2014-ben 3,7%-kal, majd 2015-ben 2,9%-kal nőtt a GDP reálértéke.

Bár 2016-ban a növekedés ütemének enyhe mérséklődése várható, ennek hátterében elsősorban az EU-transzferek lehívásának természetes ciklikussága húzódik meg. Ugyanakkor 2017-től kezdődően ismét tartósan magas GDP-bővülés prognosztizálható.

A növekedéshez nagymértékben hozzájárul a lakosság rendelkezésre álló jövedelmének emelkedése, ami élénkíti a fogyasztást. A következő években a fogyasztás további növekedése várható, amit a kormányzat intézkedései is nagymértékben támogatnak (például az internet és az alapvető élelmiszerek áfakulcsának a csökkentése, a családi adókedvezmény további növekedése). Emellett a tovább javuló jövedelmi és munkaerőpiaci folyamatokkal párhuzamosan folytatódik a háztartások fogyasztásának stabil és fenntartható bővülése.

2016-tól a beruházások alakulásához a versenyszféra fejlesztései várhatóan pozitívan fognak hozzájárulni. A nagyvállalatok tekintetében az elmúlt időszakban bejelentett fejlesztések fokozatos felfutása várható, a kis- és középvállalkozások beruházási aktivitására pedig az alacsony hozamkörnyezet és a kedvező üzleti klíma mellett ösztönzően hat a Magyar Nemzeti Bank kifejezetten beruházásfókuszú hitelprogramja.

Ezen túlmenően a Családi Otthonteremtési Kedvezmény kiterjesztése, a Nemzeti Otthonteremtési Közösségek létrehozása, valamint a kedvezményes 5%-os lakásáfa bevezetése jelentős lökést ad majd az ingatlanpiacnak és az építőiparnak is.

Mindezek eredményeként Magyarország beruházási rátája továbbra is stabilan 20% felett alakul majd, ami azért is kedvező, mert a folyamatos fejlesztések hosszú távon is támogatják a gazdaság növekedését.

A külpiaci kereslet élénkülését is tükrözve a feldolgozóipari termelés és a kivitel dinamikája is kiváló volt 2015-ben. Ebben jelentős szerepet játszott a járműgyártás, valamint a hozzá kapcsolódó beszállítói hálózat folyamatosan bővülő kibocsátása. A kedvező külkereskedelmi folyamatok várhatóan 2016-ot követően is fennmaradnak, részben a már elhatározott új kapacitásbővítéseknek köszönhetően. Az ipar és a külkereskedelem folyamatos élénkülését az Irinyi Jánosról elnevezett iparstratégia célkitűzései is nagymértékben támogatják.

A Munkahelyvédelmi Akciónak, a közfoglalkoztatási programok kiterjesztésének és a munkaalapú társadalom megteremtése érdekében hozott egyéb intézkedéseknek köszönhetően pozitív tendencia figyelhető meg a munkaerőpiacon. Ezt jól szemlélteti, hogy a foglalkoztatottak száma jelentősen meghaladja a válság előtti szintet, miközben a munkanélküliségi ráta is folyamatosan csökken. A gazdaság tartós és stabil növekedése a foglalkoztatásra is kedvezően hat, emiatt az elkövetkező években is kedvező munkaerőpiaci folyamatok várhatóak.

A kiegyensúlyozott gazdasági növekedés alacsony fogyasztói áremelkedéssel párosul, ami kiszámítható környezetet teremt a gazdasági szereplők számára. A 2015. évet nulla százalék körüli árdinamika jellemezte, főként az Európa-szerte tapasztalt alacsony inflációs környezet és az olajárcsökkenés eredményeként. Összességében az elmúlt évek tapasztalatai alapján kijelenthető, hogy a magyar gazdaságot a korábbinál alacsonyabb inflációs folyamatok jellemzik. Ez a fejlemény a várakozásokba beépülve középtávon is kedvezően hat. Emellett várható, hogy az olajár hosszabb ideig elmarad a korábbi években tapasztalt magas szinttől, ami meghatározó mértékben hat a hazai fogyasztói árak alakulására is a következő időszakban.

Az államháztartás céljai és keretei

Költségvetéspolitikai keretek

A 2017. évet jellemző költségvetési politika a már megkezdett utat követi, új eszközök alkalmazásával, új prioritások kitűzésével támogatja a gazdasági növekedést, a családokat, és az adósságteher mérséklése mellett a költségvetés hiányának folyamatos, 3% alatti tartását biztosítja.

A Kormány a 2017. évre vonatkozóan a GDP-hez viszonyítva 2,4%-ban határozta meg az európai uniós módszertan szerinti hiánycélt.

A kitűzött költségvetési hiány biztosítja, hogy az államadósság GDP-hez viszonyított aránya mérséklődjön.

A 2017. évi költségvetési törvény a korábban már megszokott, konzervatív módon készült, az előre nem várt kockázatok kivédése érdekében a kormányzat ismételten két típusú központi tartalékot képzett, az Országvédelmi Alap előirányzatát, valamint a Rendkívüli kormányzati intézkedések tartalékát. A tartalékok rendszerét erősíti a költségvetési fejezetenként 2017-ben is megképzett stabilitási tartalék, amelynek felhasználása a Kormány döntése alapján csak az év utolsó negyedévében lehetséges.

Az adósság csökkentése 2011-től kezdődően a nemzeti vagyon gyarapodása mellett ment végbe, nem a vagyon felélésével vagy külföldi értékesítésével érte el a Kormány. Ezért 2017-ben is kiemelt prioritás az olyan beruházások megvalósítása, amely által gyarapodik a nemzeti vagyon. Ez az oka, hogy a költségvetés szerkezetében a felhalmozási és uniós fejlesztési részek hiányt mutathatnak.

Ahogy az elmúlt években, úgy 2017-ben továbbra is fontos feladat az uniós támogatások átszervezése, ezáltal a hatékony felhasználás elősegítése oly módon, hogy a gazdaságfejlesztést támogató beruházások előtérbe kerüljenek. A 2017. év több tekintetben is fordulópontot jelent. Magyarország az új periódus (2014-2020) kihívásaival felkészülten néz szembe, így a 2017. évi kifizetések nagyságrendje várhatóan megközelíti a korábbi évek kiemelkedően magas értékeit, fenntartva a gazdasági növekedés lendületét.

A Kormány gazdaságpolitikáját szem előtt tartva a 2017. évi főbb célkitűzések a következők:

- az otthonteremtési program felfutása,

- az alapvető élelmiszerekre rakódó adóteher jelentős mérséklése,

- a családok adóterheinek további csökkentése a családi adókedvezmény mértékének növelésén keresztül,

- a közmunkaprogram folytatása a „segély helyett munkát”-elv érvényesítésének megfelelően,

- a nyugdíjkiadások és egyes jövedelempótló ellátások reálértékének megőrzése,

- a pedagógus-életpálya, illetve a rendvédelmi és honvédelmi életpálya folytatása, az egészségügyi, a szociális, a felsőoktatási és kulturális területen megszülető bérintézkedések finanszírozása,

- a 2016. év második felében bevezetésre kerül az állami tisztviselői életpálya a kormányhivatalok járási (fővárosi kerületi) hivatalainál, majd 2017. január 1. napjától a fővárosi és megyei kormányhivataloknál is,

- 2017-ben a költségvetés számol a Nemzeti Adó- és Vámhivatal foglalkoztatottjainak béremelésével is,

- a jövő évben a költségvetés jelentős összeget tartalmaz a hazai forrásból megvalósuló beruházásokra, fejlesztésekre, melyeket részletesen az általános indokolás melléklete mutat be,

- az európai uniós programoknál a maximális ütemű forrásfelhasználás prioritásként jelenik meg, azért, hogy a fejlesztési források a kedvezményezettek számára minél hamarabb elérhetővé váljanak,

- közlekedési fejlesztések és karbantartási többletek, energetikai beruházások finanszírozása,

- a vidéki nagyvárosokat modernizáló, versenyképességet, kulturális vonzerőt növelő és életminőséget javító Modern Városok Program fejlesztéseinek végrehajtása,

- felsőoktatási, kulturális, köznevelési és sportberuházások, nemzetstratégiai gazdaságfejlesztési támogatások,

- az online pénztárgépek kötelező használata II. üteméhez kapcsolódó, a bankkártya elfogadóhelyek számának növeléséhez kapcsolódó, valamint az elektronikus számlarendszer bevezetése révén további gazdaságfehérítés elősegítése,

- a pénzügyi szervezetek különadójának csökkentése, a hitelintézeti járadék megszüntetése által a hitelezés bővítésének elősegítése.

Egyensúlyos költségvetés

Az elmúlt években rendre 3% alatti uniós módszertan szerinti hiánnyal zárt a költségvetés. Ezen túlmenően az elsődleges, vagyis a kamatkiadások nélküli egyenleget az elmúlt években a többlet jellemezte. Európai uniós összehasonlításban az Európai Unió Statisztikai Hatósága (Eurostat) által kiadott adatok alapján három év átlagában hazánk az elsődleges egyenleget tekintve a második helyet érte el. 2017-ben az elsődleges egyenleg továbbra is szufficites lesz.

Ugyanakkor a Kormány célja, hogy az állam hiány nélkül működjön, a közszolgáltatások - honvédelem, oktatás, egészségügy, környezetvédelem stb. - költségét hitelek felvétele nélkül, a működési bevételekből tudja finanszírozni. A nulla százalékos működési hiányt úgy kell elérni 2017-ben, hogy a munkahelyek számának gyarapodását lehetővé tevő fejlesztésekre a források biztosítva legyenek, ezáltal a GDP növekedése a 3% körüli tartományban maradjon.

A Kormány által prioritásként kezelt főbb területek és fontosabb változások

A fentiekkel összhangban a 2017. évi főbb célterületek és a legfontosabb változások az alábbiak:

Családok helyzetének javítása

Jövőre is fennmarad a munka és a gyermeknevelés megbecsülésére épülő családi adórendszer. A jövedelmeket Európa egyik legalacsonyabb személyi jövedelemadó kulcsa (15%) terheli, a gyermeknevelést pedig továbbra is családi adókedvezménnyel segíti a Kormány.

2016-tól kezdődően négy év alatt fokozatosan kétszeresére nő a két gyermeket nevelő családok által érvényesíthető családi kedvezmény mértéke. A 2015. évi, gyermekenkénti havi 10 ezer forintról évente egyenlő összeggel emelkedik a családokat megillető kedvezmény, amelynek mértéke eltartottanként 2017-re 15 ezer forintra, 2019-ig 20 ezer forintra növekszik. Az intézkedés évente közel 15 milliárd forinttal javítja majd az érintett 380-390 ezer adózó jövedelmi helyzetét.

2017-től a munkahelyi bölcsődék támogatása segíti a kisgyermekes szülők munkavállalását, amelynek üzemeltetésével kapcsolatosan felmerült adóévi költségek, ráfordítások elismert költségként nem növelik a társasági adóalapot a jövő évtől. Emellett a munkahelyi bölcsődék fenntartói közvetlen állami támogatásra is jogosulttá válnak.

Az előző évek stabil költségvetése és kiszámítható gazdaságpolitikája tette lehetővé, hogy a Kormány az elmúlt évtizedek legnagyobb otthonteremtési programját hirdesse meg. A program a gazdasági növekedés közvetlen ösztönzésén túl olyan nemzetstratégiai fontosságú célkitűzések megvalósításához járul hozzá, mint a kedvezőtlen demográfiai trend megfordítása, illetve a szakképzett munkaerő itthon tartása. Az otthonteremtési program pozitív társadalmi és gazdasági hatásai hosszabb távon is érvényesülnek majd a születésszám növekedésével, továbbá a családalapítás előtt álló fiatal családok élethelyzetének javulásával. A programra fordított költségvetési kiadások így hosszabb távon megtérülnek, erősítik a költségvetés hosszú távú fenntarthatóságát.

Az új otthonteremtési program egyrészt a családok otthonteremtési kedvezményét (vissza nem térítendő támogatását) és a hozzá kapcsolódó kamattámogatott hitelt, másrészt a lakásértékesítési áfa csökkentését, illetve a Nemzeti Otthonteremtési Közösségek kialakításának ösztönzését jelenti.

Az otthonteremtési kedvezmény révén lakáshoz jutó családokban megszülethetnek a vágyott gyermekek. Azok a fiatalok, akik három gyermeket nevelnek, vagy 10 éven belül vállalják három gyermek megszületését, azonnal jogosulttá válnak a tízmillió forintos kedvezményre. A konstrukció lehetőséget nyújt a fokozatos igénybevételre, azaz a családok minden megszülető gyermek után megkaphatják a támogatás következő részét. Az új lakások értékesítésénél a 27%-os általános áfakulcs 5%-ra csökkent. Így bárki, aki lakást vásárol az elkövetkezendő négy évben, ebben a kedvezményben részesül. Annak érdekében, hogy ne szenvedjenek hátrányt az önállóan építkezésbe kezdő családok, a Kormány adó-visszatérítési támogatást vezetett be számukra. Ez azt jelenti, hogy ha az építtető magánszemély nem fővállalkozót bíz meg, hanem maga szervezi az építkezést, a megvásárolt építőanyagokról, illetve igénybe vett építőipari szolgáltatásokról kiállított számlák áfatartalmának különbözetét 5 millió forintig vissza tudja igényelni.

Az otthonteremtési program további eleme a NOK. A konstrukcióhoz csatlakozó tagok kötelezettséget vállalnak egy meghatározott összeg befizetésére, előre meghatározott ütemben. Az új lakás vásárlásához a megtakarításon felül a még hiányzó összeget a közösség kamatmentesen megelőlegezi azoknak a tagoknak, akiket sorsolással választanak ki a több mint 10 éves futamidő alatt. A konstrukcióhoz állami támogatás is jár, amelynek mértéke a befizetési kötelezettség 30%-a, de legfeljebb havi 25 ezer forint. A megtakarításokat csak új ingatlan vásárlására lehet fordítani.

Munkahelyteremtés, rászorulók támogatása

A Kormány a 2017. évben is folytatja eddigi foglalkoztatáspolitikáját, amelynek elsődleges célja a „segély helyett munkát”-elv érvényre juttatása. Továbbra is fontos, hogy becsületes munkával az emberek megfelelő életkörülményeket teremthessenek maguk és családjuk részére, és ne segélyekből kelljen megélniük. A 2015. évben e célnak megfelelően átalakításra került a segélyezési rendszer, a 2016. év pedig az állam és az önkormányzatok közötti átlátható munkamegosztás új rendszerének megszilárdítását szolgálja. A települési támogatás mint új önkormányzati szociális ellátás 2015. évi bevezetésével az önkormányzatok szabadabban dönthetnek a támogatások nagyságáról és formájáról, biztosítva a helyi igényekhez való nagyfokú alkalmazkodást, egyúttal a szociális ellátások igazságosabb elosztását. Ugyanakkor fontos hangsúlyozni, hogy az önkormányzatok továbbra is számíthatnak az állam segítségére egyes szociális feladataik biztosításához, jövedelemtermelő képességük függvényében. A Kormány intézkedései és a 2017. évi gazdasági környezet kedvező alakulása lehetővé teszi, hogy egyre többen dolgozhassanak.

A Munkahelyvédelmi Akció azon csoportok foglalkoztatását célozza, amelyek aktivitási rátájukban elmaradnak a régiós országoktól, és amelyek jellemzően erősebben reagálnak a különféle adórendszerbeli ösztönzőkre. A kedvezményezett munkavállalói csoportok a 25 év alattiak, 55 év felettiek, gyesről visszatérők, tartós munkanélküliek, pályakezdők, szakképzettséget nem igénylő vagy mezőgazdasági munkakörben dolgozók.

2017-től a közfoglalkoztatás időtartama is beleszámít az álláskeresési időszakba, ennek értelmében az így foglalkoztatottak is jogosulttá válhatnak a Munkahelyvédelmi Akció kedvezményére a tartós munkanélküli kategóriában, ezzel elősegítve a leghátrányosabb munkaerőpiaci csoportok tartós elhelyezkedését.

A Kormány az ingyenes tankönyvellátás felmenő rendszerű kiterjesztésével is támogatja a családokat. 2014. január 1-jével új alapokra helyeződött az iskolai tankönyvellátás, amelynek célja az volt, hogy annak egységesítésével az iskolákban kizárólag oktatási-szakmai szempontok alapján történjen a tankönyvek kiválasztása és megrendelése, a tankönyvbeszerzés átláthatósága növekedjen, csökkenjenek a szülők terhei, valamint a költségvetés számára a tankönyvellátással járó kiadások. Az állami tulajdonú tankönyvkiadás mellett az általános iskolákban felmenő rendszerben, a 2013/2014. tanévtől fokozatosan bevezetik az ingyenes tankönyvellátást. A nemzeti köznevelésről szóló törvény alapján 2017-re az ingyenes tankönyvellátás a teljes alsó tagozatra és a felső tagozat 5. évfolyamára terjed ki, ehhez a költségvetés biztosítja a tankönyvcsomagok fedezetét, továbbra is megtartva a még hiányzó felsőbb évfolyamoknál a rászorultságalapú ingyenesség forrásfedezetét. Mindezek mellett a hit- és erkölcstanoktatást szervező egyházi jogi személyeket a tanulólétszámhoz igazított ingyenes tankönyvellátás továbbra is megilleti, amely a 2016/2017. tanévtől immár az összes alapfokú oktatási évfolyamon oktatott tanuló után jár.

A Kormány a családok támogatását, azon belül is a gyermekétkeztetési feladatok finanszírozását az utóbbi évek során mindvégig kiemelt területként kezelte. A bölcsődei és óvodai gyermekétkeztetés 2015. szeptember 1-jétől történő kiterjesztéséből adódóan soha nem látott mértékben bővült a kisgyermekeket ellátó intézményrendszerben a térítésmentes étkeztetés lehetősége, továbbá 2016-tól a Kormány - a korábbi nyári gyermekétkeztetéshez képest - az összes nevelési/oktatási szünidőben lehetővé tette a rászoruló gyermekek étkezését. Ezen intézkedések tovább csökkentik a családok gyermekneveléssel összefüggő terheit, valamint hozzájárulnak a jövő generációinak egészséges fejlődéséhez, ezzel bizonyítva a Kormány elkötelezettségét a gyermekek megfelelő ellátása iránt. E kiemelt célkitűzés megvalósításához a 2017. évben további források bevonására kerül sor, a 2016. évre tervezett - ez idáig példanélküli - 71,7 milliárd forint összegen felül ugyanis további 2,2 milliárd forintot biztosít e célra a központi költségvetés. A tovább növekvő forrásból egyrészt a gyermekek intézményi - az egészséges táplálkozás szabályainak eleget tevő - étkeztetése biztosítható, amely a mindösszesen 73,9 milliárd forintból 67,2 milliárd forintot jelent. Másrészt az önkormányzatok kötelező feladatként - a szülők igényének megfelelően - a szünidők alatt is biztosítják a főétkezést, így az arra rászoruló gyermekek a tavaszi, nyári, őszi és téli szünetben is meleg ételhez jutnak. Ehhez járul hozzá az állam a többletforrás biztosításával.

Életpályaprogramok, bérrendezések

2017-ben tovább folytatódnak a közszolgálati dolgozók megbecsülése érdekében tett intézkedések. Ennek részeként a járási hivatalokban 2016 júliusában életbe lépő állami tisztviselői életpálya 2017-től kiterjesztésre kerül a megyei kormányhivatalok munkatársaira is. Folytatódik a honvédelmi és rendvédelmi életpályamodell, amelynek keretében 2019-ig évente átlagosan 5%-kal nő a katonák és a rendvédelmi dolgozók fizetése. Emellett, a korábbi döntésnek megfelelően, a pedagóguséletpálya-modell alapján havi átlagosan 4-10 ezer forinttal tovább emelkedik a pedagógusok bére is. A költségvetés fedezetet nyújt az egyéb, alapvető közszolgáltatásokat biztosító ágazatokban (egészségügy, szociális és gyermekvédelmi ágazat, felsőoktatás és kulturális ágazat) megvalósuló bérintézkedésekre.

Uniós programok

A Kormány kiemelten kezeli az uniós támogatások felhasználását. A 2017. évi kifizetések nagyságrendje megközelíti a korábbi évek kiemelkedően magas értékeit, fenntartva a gazdasági növekedés lendületét. Ezzel összefüggésben 2016-ban a 2014-2020-as időszakban rendelkezésre álló támogatások fele kerül meghirdetésre, a fennmaradó forrásokra pedig a 2017. év elejétől lehet majd pályázni. A cél az, hogy a fejlesztési források a kedvezményezettek számára minél hamarabb elérhetővé váljanak, és ezáltal a támogatások legnagyobb része már a 2018. év végére felhasználásra kerülhessen, elkerülve azt a korábbi gyakorlatot, hogy a források jelentős részének kifizetésére csak az uniós pénzügyi időszak végén kerüljön sor.

A Kormány a fejlesztési források 60%-át az uniós célkitűzésekkel összhangban a foglalkoztatás és versenyképesség növelésére épülő gazdaságfejlesztésre fordítja. Az uniós források és az ehhez kapcsolódó nemzeti társfinanszírozás összegei továbbra is jelentős mértékben járulnak hozzá az egészségügy, az oktatás, a foglalkoztatás fejlesztéséhez, de a közlekedés és a környezetvédelem, valamint a terület- és vidékfejlesztési célok megvalósításában is kiemelkedő szerepet kapnak.

A korábbi pénzügyi időszakhoz képest jelentősen magasabb arányban kerülnek meghirdetésre a visszatérítendő támogatások, melyek a többszöri kihelyezés által hosszú távon tudnak biztos finanszírozási forrást nyújtani a megerősödő vállalkozások jövőbeni fejlesztéseihez.

Hatékony állam

A jelenlegi központi hivatali szervezetrendszer rendkívül szerteágazó, és az állampolgárok számára nehezen átlátható. Annak érdekében, hogy az állampolgárokhoz közeli, költséghatékonyan működő, szolgáltató állam jöjjön létre, sor kerül a központi hivatalok és a - költségvetési szervi formában működő - központi minisztériumi háttérintézmények egységes alapelvek mentén történő felülvizsgálatára. A Közigazgatás- és Közszolgáltatás-fejlesztési Stratégiában foglaltak alapján az átalakítás egyik iránya a szervek földrajzi elhelyezkedésének felülvizsgálata, melynek lényege a területi szemléletmód bevezetése, azaz a vidéki nagyvárosok maguk is az adott térség fővárosává váljanak. Másik iránya pedig a középirányító szervek szervezetrendszerének (feladatainak, szervezetének, működésének és költségvetésének) felülvizsgálata.

Adó- és járulékpolitikai célkitűzések

Az elmúlt évek adóintézkedéseinek köszönhetően a családokat, a munkavállalást, valamint a leghátrányosabb munkaerőpiaci helyzetben lévőket támogató adórendszer került kialakításra. Az élőmunka terheinek csökkentése mellett mérséklődtek a vállalkozások adóterhei, valamint a gazdaság fehérítésére és a feketegazdaság elleni küzdelemre irányuló intézkedések hatására javult az adóbeszedés hatékonysága és növekedtek a fogyasztási-forgalmi adókból származó bevételek.

A 2017. évtől bevezetett adóváltozások elsősorban a családok támogatását, a gazdaság fehérítését, az adózás egyszerűsítését, valamint a további gazdasági növekedés elősegítését célozzák.

2017-ben további adóintézkedések segítik a gyermekvállalást. Megvalósul a családi kedvezmény 2019-ig tartó növelésének második üteme a kétgyermekes családok esetében, a kisgyermekes szülők munkavállalását pedig a munkahelyi bölcsődék üzemeltetésének társasági adón keresztüli támogatása segíti.

A vállalkozásokat terhelő adók szabályozása terén a Kormány 2017-ben is törekszik a nagyvállalatok adóelkerülési gyakorlatának visszaszorítására. E cél és a nemzetközi elvárásoknak való megfelelés érdekében 2016. július 1-jétől az OECD által kidolgozott, az ECOFIN Tanács által jóváhagyott módszertan (ún. nexus-módszer) alapján vehetők igénybe a jogdíjhoz és egyes immateriális jószágokhoz kapcsolódó adóalap-kedvezmények. Ennek keretében szűkül a kedvezményezett immateriális javak köre, a kedvezmény alapja pedig a bevételről a nyereségre korlátozódik.

A hitelezés élénkítése érdekében 2017-ben tovább csökken a pénzügyi szervezetek különadójának hitelintézeteket érintő felső mértéke, és kivezetésre kerül a hitelintézeti járadék is, hiszen annak fenntartása a lakossági devizahitelek kivezetése és az új családpolitikai kedvezmények megteremtése következtében a továbbiakban nem indokolt.

A fogyasztási-forgalmi típusú adók területén kedvező intézkedés, hogy 2017-től 18%-ra csökken az internet-hozzáférésre és éttermi étkezésre, valamint 5%-ra csökken a tejre, a tojásra és a baromfihúsra vonatkozó áfakulcs, míg az üzemanyagok jövedékiadó-mértékének változása fokozottan veszi figyelembe a környezetvédelmi szempontokat.

A gazdaság további fehérítése érdekében az online pénztárgépek kiterjesztése mellett 2017-től bevezetésre kerül az online számlázás rendszere is, amely a számlakibocsátásról szóló adatszolgáltatás valós idejűvé tétele által hatékonyabbá teszi a bevételek el nem számolása révén megvalósított adócsalások visszaszorítását. Emellett a Nemzeti Adó- és Vámhivatal működésének optimalizálása, a feketegazdaság elleni fellépés megerősítése és a felhalmozott adótartozások hatékonyabb behajtása érdekében az adózói minősítésre vonatkozó részletszabályok, az Elektronikus Közúti Áruforgalom Ellenőrző Rendszer (EKÁER) rendelkezései, valamint a végrehajtási szabályok módosulnak.

Magyarország és az Európai Unió költségvetési kapcsolatai

Gyorsuló forráslehívás és versenyképesebb gazdasági, társadalmi szerkezet

A rendelkezésre álló 12 ezer milliárd forint uniós forrás ütemezett, gyors lehívása mellett ebben a periódusban az elsődleges cél az, hogy versenyképes gazdasági szerkezet jöjjön létre.

A vállalkozások általános, illetve energetikai, infokommunikációs fejlesztéseit, a kutatás-fejlesztést és innovációt, kiemelt turisztikai fejlesztéseket és a foglalkoztatás növelését 2017-ben minden korábbinál több támogatás szolgálja. Ezt egészítik ki a területi szereplők (megyék, megyei jogú városok) intézkedései, melyek a gazdaságfejlesztési hangsúly mellett a közszolgáltatásokat és a helyi közösségi kezdeményezéseket is támogatják.

Az egészségügyi és szociális ágazat fejlesztéseire, valamint a társadalmi befogadásra fordított források jelentős mértékben szolgálják a leszakadó rétegek felzárkózását.

Az ügyfélközpontú közigazgatás és a hatékony, elektronizált közszolgáltatások fejlesztése, valamint a korrupció csökkentése ugyancsak kormányzati szándék, melynek megvalósításához a 2017. évben is jelentős mértékű uniós forrás kerül felhasználásra.

Az infrastrukturális - közúti, vasúti, városi közlekedési, közmű-infrastruktúra és az árvízvédelmi - projektek 2017-ben továbbra is több száz milliárd forintos támogatások révén valósulhatnak meg.

Uniós programok alakulása

Magyarország és az Európai Unió költségvetési kapcsolatait a 2014-2020 közötti uniós költségvetés keretében rendelkezésre álló források felhasználása és a közös költségvetéshez történő hazai hozzájárulás összege határozzák meg.

A Kormány döntésével túlléphető uniós előirányzatok továbbra is garantálják, hogy ne legyen se pénzügyi, se szabályozási akadálya az uniós források felhasználásának. Az ezekhez biztosítandó központi költségvetési finanszírozás összege pedig biztosított az egyes minisztériumok költségvetésében.

A 2017. év több tekintetben is fordulópontot jelent. Az utófinanszírozási rendszer sajátosságai és a 2007-2013-as támogatási periódus elszámolhatósági időszakának 2015. év végi lezárása következtében a 2016. évi költségvetésben még együtt szerepeltek a 2007-2013-as és a 2014-2020-as programozási időszak forrásai. A 2017. évi költségvetés kifizetései azonban már a 2014-2020-as időszakra összpontosítanak. Magyarország az új periódus kihívásaival felkészülten néz szembe, így a 2017. évi kifizetések nagyságrendje várhatóan megközelíti a korábbi évek kiemelkedően magas értékeit, fenntartva a gazdasági növekedés lendületét. A Kormány elkötelezett a 2014-2020-as időszak uniós forrásai döntő hányadának 2018. év végéig történő elköltésére vonatkozó célkitűzése mellett. Ezen cél megvalósítása érdekében az egyéb hazai jogszabályokkal összhangban lehetőség nyílik a rendelkezésre álló uniós támogatási keret 100%-ának kötelezettségvállalással való lefedésére. Emellett a Kormány lehetőséget teremtett mind az előleg arányának (nagyvállalatokon kívüli kedvezményezetti kör esetében 50%-ra), mind az előleg igénybe vehető maximum mértékének (300 millió forintról 1 milliárd forintra) az emelésére, ezáltal a megfogalmazott célok elérésére. A rugalmasabb forrásfelhasználást teszi lehetővé az előleggel történő elszámolás határidejének 6-ról 8 hónapra történő emelése is. A 2017. évi kiadások mindezekkel összhangban kerültek megtervezésre.

A közlekedési, energia és távközlési ágazatokban új uniós forrás, az úgynevezett Európai Hálózatfinanszírozási Eszköz (Connecting Europe Facility, CEF) került bevezetésre, amelynek célja a transzeurópai hálózatok beruházásainak felgyorsítása. A közlekedési szektorban rendelkezésre álló „magyar boríték” főként vasúti fejlesztésre fordítható és pályázat benyújtásával lehet lekötni. Magyarország két pályázati körben benyújtott projektekkel lefedte a megközelítőleg 300 milliárd forintos nemzeti boríték összegét. A beruházások nagy része a 2017. évben kezdődik meg.

A korábbi időszakhoz hasonlóan a 2017. évben is több jogcímen érkezik olyan jelentős összegű támogatás hazánkba, amelyek a hazai költségvetésben nem jelennek meg, felhasználásukra azon kívül kerül sor. Ennek oka, hogy ezen támogatásokhoz nem kapcsolódik kötelező nemzeti társfinanszírozás, továbbá a kedvezményezettek körének, a támogatások összegének meghatározása nem a magyar hatóságok feladata, a jogosultsági kritériumokat ugyanis közösségi jogszabályok vagy az Európai Bizottság döntése határozza meg. A költségvetésen kívüli támogatások között összegükben - az Európai Mezőgazdasági Garancia Alapból finanszírozott - területalapú támogatások dominálnak, amelyek 2017. évi várható kifizetése 395,7 milliárd forint. Az EU Közös Agrárpolitikájának végrehajtását szolgáló másik közvetlen támogatási jogcím az úgynevezett agrárpiaci támogatások (belpiaci, külpiaci, export- és intervenciós támogatások), melyből a belpiaci támogatások egy részéhez (például az Igyál Tejet Programhoz, az Iskolagyümölcs Programhoz és a Méhészeti Nemzeti Programhoz) kötelezően kapcsolódik nemzeti kiegészítés. Az agrárpiaci támogatási jogcím esetében 21 milliárd forint uniós támogatással lehet számolni. Nem jelennek meg a központi költségvetésben a közvetlenül az Európai Bizottságtól pályázható egyéb támogatások, melyek közül kiemelendőek a kutatás-fejlesztési, környezetvédelmi, oktatási, valamint kulturális, kreatív ágazatokat érintő programok keretében megpályázható források.

Magyarország az Európai Unió tagjaként részt vesz az uniós költségvetés finanszírozásában. Magyarország 2017. évi hozzájárulását az elfogadásra kerülő uniós költségvetés főösszege és a 2016. december végi forint/euró árfolyam befolyásolja leginkább, a befizetés kereteit pedig az Európai Unió saját forrásainak rendszeréről szóló 2014/335/EU, Euratom tanácsi határozat kihirdetéséről szóló 2015. évi XCIII. törvény adja a vonatkozó uniós jogszabályokkal együtt.

Az államháztartás központi alrendszere hiányának finanszírozása, az adósság kezelése, az adósság alakulása

A hiány finanszírozása és a központi költségvetés adósságának kezelése

Az elmúlt években jelentősen megváltozott az államadósság-kezelés feltételrendszere. A nemzetközi tőkepiaci, állampapírpiaci helyzet kedvező, a jelentős befektetői kereslet hatására az alacsony inflációs környezetben az állampapírpiaci hozamok és felárak alacsony szintre csökkentek. Ezt a változást tovább erősítették a jegybankok mennyiségi lazítási programjai. Az Európai Központi Bank 2015-ben indult állampapír-vásárlási programját kiterjesztette 2017 első negyedévéig, amellyel hozzájárul az európai kötvényhozamok további csökkenéséhez. A Magyar Nemzeti Bank önfinanszírozási programja jelentősen növelte a magyar állampapírok belföldi keresletét, és erősítette a hozamcsökkenést. Emellett a magyar állampapírok relatív helyzete is folyamatosan javul. Az alacsony hiány mellett évről évre csökken az államadósság-ráta (szemben az EU-országok többségében zajló folyamatokkal), a stabil és jelentős hazai (lakossági) megtakarítás a hiány és a lejáró államadósság finanszírozását alapvetően biztosítja, így egyre kevésbé szükséges a külföldi finanszírozás. Ezek a folyamatok várhatóan 2017-ben is jellemzőek lesznek. A korábbi évek tapasztalatai alapján mindemellett az államadósság-kezelés továbbra is kellő összegű likvid tartalékokkal bír, amivel az esetleges előre nem látott külső sokkok esetében is töretlenül biztosítható a költségvetés és az adósság finanszírozása.

Az államadósság-kezelési stratégia célkitűzése, hogy 2017-ben is megőrizze az elmúlt években elért stabil finanszírozási helyzetet, amelynek keretében változatlanul három fő cél érvényesül: egyrészről az államadósság GDP-hez viszonyított arányának csökkentése, másodsorban a devizaadósság részarányának csökkentése, harmadsorban a lakosság részvételének növelése az államadósság finanszírozásában. További stratégiai célkitűzések a forintpiac továbbfejlesztése, a piaci likviditás erősítése és a lakossági állampapír-állomány futamidejének növelése. A 2017. évi kamatkiadási és -bevételi előirányzatok tervezése, a finanszírozási terv kidolgozása ezen elvek figyelembevételével történt.

E stratégia keretében a hiány és a lejáró adósság finanszírozása döntően forintkibocsátásokkal történik. A központi kormányzat hiányának és a lejáró forintadósságnak a finanszírozását piaci és lakossági forintkötvény-kibocsátások biztosítják a tervek szerint. Az elmúlt években végrehajtott sikeres futamidő-hosszabbítási műveletek (például államkötvény-visszavásárlások és csereaukciók) révén 2017-ben is alacsony a lejáró forintkötvény mennyiség, azaz ebből a szempontból is csökkentek az államadóssággal kapcsolatos kockázatok. A lakossági állampapír-állomány nagyobb hányadát a lakossági kincstárjegyek képezik, azonban 2014-től már a 3-10 éves PMÁK (Prémium Magyar Államkötvény) és BMÁK (Bónusz Magyar Államkötvény) értékesítését is tartalmazza a terv. A közvetlenül a lakosságnak értékesített állampapírok növelik a belföldi befektetői bázist, és megbízható finanszírozást jelentenek az állam számára. A forint lakossági állampapír-állomány várhatóan a központi költségvetés adósságának 17,8%-át teszi ki 2017-ben.

2017-ben összesen 1628,4 millió eurónyi nemzetközi devizakötvény; 147 millió euró belföldi devizakötvény; valamint 610,5 millió euró nemzetközi pénzügyi szervezetektől felvett hitel és 23,0 millió euró egyéb, döntően átvállalt önkormányzati devizahitel visszafizetése esedékes. A 2408,9 millió eurónyi devizalejárat kevesebb, mint a fele a 2016. évi devizalejáratoknak, melynek finanszírozása - továbbra is kedvező belföldi kereslet esetén - elsősorban a belföldi állampapírpiacon valósulhat meg. Ezenkívül a hazai kisbefektetők körében sikeres, az eurózóna inflációjához kötött kamatozású euró denominációjú P€MÁK kötvény (Prémium Euró Magyar Államkötvény) értékesítése is hozzájárul a devizalejáratok refinanszírozásához. 2017-ben is jelentős volumenű fejlesztési célú, kedvező kamatozású hitel felvétele várható a Nemzetközi Fejlesztési Intézményektől, amely külföldi, hosszú futamidejű forintforrás bevonását jelenti majd a hazai fejlesztési, beruházási programok megvalósításához.

A központi költségvetés adósságának és kamatának alakulása

A központi költségvetés adósságának 2017. évi alakulása

A központi költségvetés a Magyarország gazdasági stabilitásáról szóló 2011. évi CXCIV. törvény (Gst.) szerint számított nominális adóssága 2017-ben 26 184,2 milliárd forintot érhet el a tervek szerint, így a GDP arányában várhatóan 70,2%-ra csökken a 2016. év végére tervezett 71,8%-ról. Az adósságmutató számításakor a Gst. 6. § (2) bekezdés a) pontja értelmében nem kell figyelembe venni az államadósság olyan növekedését, amely az európai uniós források utólagos visszatérítésének időigényéből, az Európai Unió költségvetésének esetleges likviditáshiányából, vagy bármely egyéb olyan okból keletkezik, amely miatt a felmerült kiadásra jutó európai uniós támogatás nem kerül elszámolásra a központi költségvetésben, tekintettel arra, hogy az csak ideiglenes növekedést okoz. A központi költségvetés adósságán belül a devizaadósság részaránya a 2016. évben várható 26,5%-ról 2017-ben tovább mérséklődik 23,3%-ra.

A költségvetés adósságával kapcsolatos folyó kiadások és bevételek

A bruttó kamatkiadások várható összege pénzforgalmi szemléletben 2017-ben 955,1 milliárd forintot tesz ki, ami 93,0 milliárd forintos csökkenést jelent az előző évi előirányzathoz képest. A nettó kamatkiadások is jelentősen csökkennek, a 2017-re várható 912,3 milliárd forintos kiadás 61,9 milliárd forinttal alacsonyabb a megelőző évinél, és várhatóan a GDP 2,4%-át teszi ki. A nettó kamatkiadások csökkenése az elmúlt időszakban bekövetkezett forintpiaci hozamcsökkenést mutatja, ami kompenzálja az államadósság nominális nagyságának emelkedéséből adódó kiadásnövelő hatást, annak ellenére, hogy a lejáró devizaadósságot is döntően forintkibocsátások finanszírozzák.

Az eredményszemléletű bruttó kamatkiadások 1016,6 milliárd forintot, a nettó kamatkiadások 1009,9 milliárd forintot tesznek ki 2017-ben.

A forintban fennálló adósság bruttó és nettó pénzforgalmi és eredményszemléletű kamatkiadása is alacsonyabb lesz 2017-ben a kamatszint csökkenése miatt. A devizában fennálló adósság eredményszemléletű és pénzforgalmi bruttó és nettó kamatkiadása is az állománycsökkenés és a kedvezőbb kamatok miatt kisebb lesz.

Az eredményszemléletű nettó kamatkiadások 2017-ben a GDP 2,7%-át teszik ki.

Az adóssággal kapcsolatos pénzforgalmi kamatbevételek 2017-ben 42,8 milliárd forintot tesznek ki. A bevételek összegét még jelentősen meghatározza a hiányt finanszírozó államkötvények aukciós értékesítése során realizált felhalmozott kamat és árfolyamnyereség, amely 2017-ben 37,1 milliárd forintot tesz ki.

A kormányzati szektor hiánya és adóssága az Európai Unió módszertana szerint

Az államháztartásról szóló 2011. évi CXCV. törvény (Áht.) előírásainak megfelelően ez a fejezet a 2017. évre tervezett adatok alapján ismerteti az államháztartás alrendszerei költségvetési egyenlegének összefüggését és kapcsolatát a 479/2009/EK rendelet szerinti kormányzati szektor hiányával és az ugyanott meghatározott kamatkiadásokat figyelmen kívül hagyó elsődleges egyenlegmutatóval.

 Az államháztartás költségvetési egyenlegének összefüggése és kapcsolata a maastichti deficitmutatóval és elsődleges egyenleggel (GDP százalékában)

 2017. évi előirányzat

 Államháztartás pénzforgalmi egyenlege

 -3,2

 Alrendszerenkénti bontásban:

 

 - központi költségvetés pénzforgalmi egyenlege

 -3,2

 - TB alapok pénzforgalmi egyenlege

 0,0

 - elkülönített alapok pénzforgalmi egyenlege

 0,1

 - helyi önkormányzatok pénzforgalmi egyenlege

 -0,1

 Maastrichti egyenleg (kormányzati szektor ESA egyenlege)

 -2,4

 - ESA kamatkiadás

 -3,0

 - ESA elsődleges egyenleg

 0,6

 Alrendszerenkénti bontásban:

 

 - központi költségvetés ESA egyenlege

 -2,6

 - TB alapok ESA egyenlege

 0,1

 - elkülönített alapok ESA egyenlege

 0,1

 - helyi önkormányzatok ESA egyenlege

 0,0

 - államháztartáson kívüli, korményzati szektorba sorolt szervezetek egyenlege

 0,0

 GDP

 37 279,2

1. Az uniós és az államháztartási elszámolások főbb módszertani eltérései

Az uniós statisztikai szabványok által definiált kormányzati szektor nagyobb szervezeti kört foglal magába, mint az államháztartás. Mindazon szervezetek beletartoznak, amelyek tevékenységük során közjavakat állítanak elő, a nemzeti jövedelem és a nemzeti vagyon elosztásában vesznek részt, irányításukat kormányzati szervek végzik, és tevékenységük ellenértékében 50%-nál kisebb arányt képvisel az árbevétel. A kormányzati szektorba sorolandó nem államháztartási szervezetek körét statisztikai munkabizottság állapítja meg. A 2017. évi költségvetés tervezési időszakára a kormányzati szektorba tartozó, államháztartáson kívüli szervezetek száma meghaladja a háromszázötvenet.

Az uniós módszertan - a szervezeti kör különbözőségén túl - a számbavétel időpontját, értékét, az elszámolandó tranzakciók körét illetően is eltér az államháztartási elszámolásokhoz képest. Az alkalmazandó uniós módszertant, az ESA2010 nemzeti számlarendszert egy uniós tanácsi rendelet tartalmazza, amely uniós tagságunk révén a magyar jogrend részét képezi.

2. A kiemelt mutatószámok

Az európai uniós tagsággal Magyarország vállalta az euró bevezetését, melynek fiskális kritériumaként a hiányt 3% alá, az adósságot 60% alá kell csökkenteni, középtávon pedig a Stabilitási és Növekedési Egyezmény alapján meghatározott strukturális deficitcélt kell teljesíteni a GDP arányában.

Az Európai Unió jogrendje szerint a tagországoknak évente két alkalommal - március és szeptember végéig - kell hivatalos jelentésben (Notifikáció) közölniük a két kiemelt kormányzati mutatót: a kormányzati szektor adósságát és hiányát, függetlenül attól, hogy az adott ország túlzotthiány-eljárás alatt áll-e. A Notifikáció szerinti adatszolgáltatásban foglaltak adnak kiinduló jogalapot a túlzotthiány-eljárás megindítására vagy befejezésére. A Notifikációs jelentést valamennyi tényidőszakra a Központi Statisztikai Hivatal állítja össze a nem pénzügyi számlák tekintetében, a Magyar Nemzeti Bank a pénzügyi számlák körében, míg a Nemzetgazdasági Minisztérium mind az EDP-egyenlegnek, mind a maastrichti adósságnak az adott évi várható értékét adja meg.

A maastrichti hiánymutató és az államháztartási törvényben meghatározott deficitmutató tartalmi eltérése elsősorban a szervezeti kör különbözőségéből és az eredményszemléletű számbavételből (például adóknál és járulékoknál, dologi kiadásoknál, beruházásoknál, béreknél, kamatoknál), valamint a pénzügyi műveletek kiszűréséből adódik, de más jellegű tételek is befolyásolják azt.

A maastrichti adósságmutató a statisztikai értelemben vett kormányzati szektor konszolidált bruttó adósságát névértéken fejezi ki. (A konszolidálás a kormányzati szektoron belüli adósságelemeket szűri ki.) A túlzotthiány-eljárás referenciaértékeként választott adósság bruttó szemléletű mutató: a különböző pénzügyi instrumentumokban fennálló kötelezettségek nem csökkenthetők (nem nettósíthatók) az azonos instrumentumokban fennálló követelésekkel és a más instrumentumban fennálló követeléssel sem. A névértéken számított adósság a visszaváltáskor ténylegesen fizetendő érték szerinti számbavételt jelenti.

A derivatívák piaci termékek, névértékkel nem rendelkeznek, ezért nem részei az uniós adósságmutatónak. A magyar államháztartási számviteli szabályok szerint a diszkontértékpapírokat kibocsátási áron tartják nyilván, így a kibocsátási és visszaváltási értékük (névértékük) különbözete az állam nyilvántartott értékpapír-adósságát növeli.

A strukturális egyenleg alakulása

Az államháztartásról szóló törvény alapján a strukturális egyenleg a kormányzati szektornak a gazdaság ciklikus hatásaitól és egyedi tételektől megtisztított egyenlege. A stabilitási törvény szerint a költségvetési egyenlegnek mindenkor összhangban kell lennie a strukturális egyenlegben meghatározott középtávú költségvetési céllal. A középtávú költségvetési célt a Konvergencia Program tartalmazza. A középtávú költségvetési célból következő költségvetési egyenleg meghatározásához a ciklikus igazítás számítása 0,49 nagyságú együtthatóval történik. Az együttható azt jelenti, hogy az államháztartás egyenlege 0,49 százalékponttal változik, amennyiben a GDP (változatlan szerkezetben) 1%-kal eltér a potenciális kibocsátástól. A makrogazdasági pálya ciklikus alakulása (kibocsátási rés alakulása) és a költségvetésben szereplő egyszeri tételek ismeretében meghatározható a középtávú költségvetési céllal összhangban levő hiánypálya. Magyarország számára jelenleg a meghatározott középtávú költségvetési cél a GDP 1,7%-a. 2017-ben a 24%-os uniós módszertan szerinti költségvetési hiánynak a Kormány számításai szerint 2,1%-os strukturális egyenleg feleltethető meg.

Részletes indokolás

Az 1. §-hoz

A 2017. évi költségvetés bevételi és kiadási főösszegei és hiánya a központi alrendszerben, valamint a hazai működési költségvetésben, a hazai felhalmozási költségvetésben és az európai uniós fejlesztési költségvetésben.

A 2. §-hoz

Az 1. melléklet a főösszegeket, a hiányt, a kiadások és a bevételek fejezetek, címek, alcímek, jogcímcsoportok, jogcímek szerinti bontását tartalmazza.

A 3. §-hoz

A Magyarország gazdasági stabilitásáról szóló 2011. évi CXCIV. törvény 4. § (1) bekezdése értelmében a központi költségvetésről szóló törvényben összegszerűen meg kell határozni az államháztartás adósságának a költségvetési év utolsó napjára - az Alaptörvény 36. cikk (4) és (5) bekezdésének megfelelően - tervezett értékét. Az Alaptörvény 37. cikk (2) és (3) bekezdésében foglaltak végrehajtása megkívánja az államadósság-mutató csökkentését, melynek érdekében szükséges meghatározni a konszolidált összesített adósság várható értékét 2017. év végén, valamint a bruttó hazai termék 2017. évi várható értékét, továbbá az államadósság-mutató 2017. év végi értékét. A Magyarország gazdasági stabilitásáról szóló 2011. évi CXCIV. törvény 6. § (1) bekezdése szerint az államadósság-mutató számításakor a külföldi pénznemben fennálló adósságot keletkeztető ügyleteket azonos árfolyamon kell figyelembe venni, ami szükségessé teszi az árfolyamok meghatározását.

A 4. §-hoz

E paragrafus szabályozza annak az összegnek a felhasználását, amely - céltartalékként - a költségvetési szerveknél és az egyházak közcélú tevékenységet folytató intézményeinél foglalkoztatottak bérkompenzációja többlet személyi juttatása és az ahhoz kapcsolódó munkaadókat terhelő járulékok és szociális hozzájárulási adó 2017. évi kifizetésének, a prémium évek programban résztvevők költségeinek, az Állami Számvevőszéknél a számvevői illetményalap változása többletkiadásainak, a központi költségvetési szervek létszámváltozásai többletkiadásainak, valamint az ágazati életpályák és bérintézkedések (pl. közalkalmazottakra is kiterjedően a rendvédelmi életpálya, az állami tisztviselői életpálya, egészségügyi bérintézkedések stb.) keretében megvalósuló bérfejlesztésnek a finanszírozására szolgál.

Az 5. §-hoz

(1) bekezdéshez: A Magyar Nemzeti Vagyonkezelő Zrt. forrásbevonásának és kötelezettségvállalásának teljes körű korlátozását mondja ki a törvény. Tekintve, hogy a rábízott vagyon kiadásait a központi költségvetésből kell fedezni, nincs szükség külön forrásbevonási lehetőség biztosítására. A Magyar Nemzeti Vagyonkezelő Zrt. az uniós statisztikai módszertan szerinti kormányzati szektor részét képezi, így forrásbevonása az államadósságot növelné.

(2) bekezdéshez: Az állami vagyonnal kapcsolatos kötelezettségvállalások átláthatóvá tétele érdekében a 2017. évben az állami vagyon felügyeletéért felelős miniszternek a hozzá tartozó vagyonnal kapcsolatos kötelezettségvállalásokat vagyonkezelési terv keretében jóvá kell hagynia.

(3)-(5) bekezdésekhez: A vagyontörvények a központi költségvetési törvény szabályozási körébe utalják bizonyos limitek évenkénti megállapítását, ezek mértéke megegyezik a 2016. évivel. Az állami vagyonról szóló törvény szerint a költségvetési törvényben kell meghatározni a helyi önkormányzatoknak és a társulásoknak térítésmentesen átadható állami tulajdon éves keretösszegét. Ez alól kivételt képez a Nemzeti Eszközkezelő Zrt. vagyonkezelésébe kerülő ingatlanok, illetve a PPP-projektek keretében létrejött sport- és oktatási ingatlanok ingyenes önkormányzati tulajdonba adása. Az előbbi nagyságrendje nehezen tervezhető, az utóbbiak pedig jellegüknél fogva önkormányzati feladatellátást szolgálnak, ezért indokolt lehetővé tenni, hogy a keretszám ezek értékével túlléphető legyen.

(6) bekezdéshez: A Nemzeti Eszközkezelő Zrt. által működtetendő konstrukció (NET program) a szociálisan leginkább rászoruló családoknak kíván segítséget nyújtani. A Nemzeti Eszközkezelő Zrt. által megvásárolt, állami tulajdonba kerülő ingatlanok vagyonkezelői jogát a vonatkozó törvény alapján a Nemzeti Eszközkezelő Zrt. gyakorolja. A társaság az ingatlanokat elsősorban a korábbi tulajdonosok részére történő bérbeadással hasznosítja. Az állami tulajdonú ingatlanok hasznosításából és értékesítéséből származó bevételek az államháztartásról szóló törvény alapján a központi költségvetés bevételét képezik. A költségvetési törvény speciális rendelkezése alapján az ingatlanok hasznosításából és értékesítéséből származó bevételek mértékéig indokolt esetben a Kormány a Nemzeti Eszközkezelő Zrt. feladatellátását szolgáló többletkiadási lehetőséget teremthet.

(7) bekezdéshez: A törvény - az elmúlt évhez hasonlóan - nem az egyes ágazatokra specifikáltan, hanem általános módon állapítja meg a közfeladat ellátáshoz nem szükséges állami tulajdonú, de az érintett ágazathoz kötődő ingatlanok értékesítési bevételének felhasználási szabályait. A befolyó bevételek az átláthatóság érdekében az állami vagyonnal kapcsolatos bevételek között jelennek meg, e bevételek mértékéig azonban az államháztartásért felelős miniszter - figyelemmel a szakmai indokoltságra és a költségvetés helyzetére - többletkiadások teljesítését engedélyezheti. E többlet-előirányzatok azonban csak felhalmozási jellegű, azaz alapvetően az állami vagyon értékét megőrző, növelő kiadások fedezetét szolgálhatják.

(8) bekezdéshez: Az Állami Egészségügyi Ellátó Központ, mint tulajdonosi joggyakorló, az egészségügyi célra használt ingatlanok értékesítéséből származó bevételeket, valamint a tulajdonosi joggyakorlása során keletkező egyéb bevételeket (pl. osztalék) az Emberi Erőforrások Minisztériuma fejezeten belül meghatározott bevételi előirányzatokon számolhatja el. E bevételek államháztartásért felelős miniszter által jóváhagyott összege e fejezeten belül használható fel felhalmozási kiadások teljesítésére.

(9) bekezdéshez: A mozgóképről szóló törvény alapján a Magyar Nemzeti Filmalap Zrt. egyik fő bevétele a hatoslottó játékadója 80%-ának megfelelő forrás. A törvény az ágazat támogatása érdekében lehetővé teszi az érintett adóbevétel teljes összegének megfelelő pénzeszközátadást. Tekintettel arra, hogy ennek összege a tervezéskor becsült mértéket meghaladhatja, szükséges a játékadó év közbeni alakulása függvényében a kontrollált támogatásnövelés technikájának megteremtése.

(10) bekezdéshez: A felhatalmazás biztosítja annak lehetőségét, hogy a honvédelmi célra feleslegessé vált vagyontárgyak értékesítési bevételéből a Honvédség technikai modernizációjára, valamint a képesség- és hadfelszerelés fejlesztésre fordított kiadások révén a Honvédség rugalmasan alkalmazkodni tudjon a változó biztonsági környezethez, illetve a NATO elvárásaihoz.

(11) bekezdéshez: A rendelkezés a Felsőoktatási vagyongazdálkodási feladatok jogcímcsoport felhasználásának lehetőségeit a feladat végrehajtása során azonosítható tényleges szükségletekhez igazítja azzal a korlátozással, hogy túllépésre csak az EDP-hiány megfelelő alakulása esetén van mód.

A 6. §-hoz

(1) bekezdéshez: Az állami vagyonnal kapcsolatos bevételek és kiadások fejezet Fejezeti tartalék előirányzatának felhasználási szabályait kellő rugalmasságot biztosító módon határozza meg a törvény. Az állami vagyon felügyeletéért és az államháztartásért felelős miniszter együttes engedélyezése lehetőséget ad a szakmai és pénzügyi kontroll megteremtésére.

(2) bekezdéshez: A törvény lehetővé teszi, hogy Az állami vagyonnal kapcsolatos bevételek és kiadások fejezet keretein belül az esetlegesen megvalósuló többlet-bevételek mértékéig - az előírt feltételek teljesülése esetén - a Kormány terven felüli kiadások teljesítését engedélyezze.

(3) bekezdéshez: A törvény Az állami vagyonnal kapcsolatos bevételek és kiadások fejezeten belül az ingatlanokkal és ingóságokkal, valamint a társaságokkal kapcsolatos kiadásokat érintő évközi igények kezelése érdekében lehetőséget ad egyes kiadási előirányzatok között átcsoportosításra, maximum 3 milliárd forint összeghatárig.

(4) bekezdéshez: A törvény biztosítja, hogy az állami vagyon felügyeletéért felelős miniszter a Nemzeti Eszközkezelő Zrt. feladatait finanszírozó kiadási előirányzatok között átcsoportosíthat.

(5) bekezdéshez: A törvény meghatározza a frekvenciahasználati jogosultság értékesítéséből származó - jelenleg még nem számszerűsíthető - bevételnek Az állami vagyonnal kapcsolatos bevételek és kiadások fejezeten belüli elszámolásának címrendi helyét.

A 7. §-hoz

(1) bekezdéshez: A Nemzeti Földalappal kapcsolatos bevételek és kiadások fejezet Fejezeti tartalék előirányzatának felhasználási szabályait kellő rugalmasságot biztosító módon határozza meg a törvény. Az agrárpolitikáért és az államháztartásért felelős miniszter együttes engedélyezése lehetőséget ad a szakmai és pénzügyi kontroll megteremtésére.

(2) bekezdéshez: A törvény lehetővé teszi, hogy A Nemzeti Földalappal kapcsolatos bevételek és kiadások fejezet keretein belül az esetleges megvalósuló többlet-bevételek mértékéig - az előírt feltételek teljesülése esetén - a Kormány terven felüli kiadások teljesítését engedélyezze.

A 8. §-hoz

(1) bekezdéshez: Az átláthatóság és az egységes kezelési mód érdekében a törvényben és miniszteri rendeletben kijelölt tulajdonosi joggyakorlók ilyen jellegű bevételeinek és kiadásainak központi kezelésű elszámolását írja elő a törvény, tekintve, hogy az államháztartási törvény előírásai alapján az állam nevében végzett ügyleteket központi kezelésű előirányzatként kell kezelni. E tételek kapcsán év közben is felmerülhetnek előre még nem pontosan tervezhető bevételek (pl. osztalékfizetés) és kiadások (pl. tőkehelyzet rendezés). E változások rugalmas, fejezeti hatáskörben történő kezelésére is biztosít szabályokat a törvény, oly módon, hogy a nem tervezett kiadások megvalósítása nem növelheti a hiányt.

(2)-(5) bekezdéshez: A kibocsátási jogosultságok értékesítését a Nemzetgazdasági Minisztérium végzi, az ebből származó bevételek felhasználásáról fele-fele arányban a Nemzetgazdasági Minisztérium és a Nemzeti Fejlesztési Minisztérium gondoskodik.

A törvény az államháztartásról szóló törvény előírásai alapján felhatalmazást ad az érintett fejezeteket irányító szervek részére, hogy az egyes kibocsátási jogosultságok értékesítéséből eredő, a megtervezetten felül pénzforgalmilag teljesült bevételeknek az e törvényben meghatározott mértékével a bevételek felhasználására szolgáló kiadási előirányzatokat megnöveljék.

Az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló törvény alapján létrehozott kiotói egységek átruházásából befolyó bevételek nem tervezhetők, ezért esetleges teljesülésük esetén az elszámolásuk módjáról a törvény szövege külön rendelkezik.

A 2015. decemberi párizsi klímacsúcson konkrét vállalás történt a fejlődő országok klímafinanszírozására biztosítandó forrás tekintetében. A Magyarországra jutó vállalás a Nemzetgazdasági Minisztérium fejezetének Gazdasági Zöldítési Rendszer jogcímcsoportja és a Nemzeti Fejlesztési Minisztérium fejezetének Zöldgazdaság Finanszírozási Rendszer jogcímcsoportja terhére kerül biztosításra.

A 9. §-hoz

Ez a rendelkezés - konkrét összegben meghatározott - központi befizetést ír elő a kizárólag saját bevételből gazdálkodó - központi irányítású - intézmények részére.

Előírja továbbá azokon az álláshelyeken keletkező megtakarításoknak a központi költségvetés javára történő befizetését, amelyeknek betöltésére a közszférában alkalmazandó nyugdíjpolitikai elvekről szóló Korm. határozat alapján nem kerülhet sor.

A központi hivatalok és a költségvetési szervi formában működő minisztériumi háttérintézmények felülvizsgálatában érintett intézményi körre írja elő a személyi juttatások és az azokhoz kapcsolódó munkaadókat terhelő járulékok és szociális hozzájárulási adó előirányzatok 20%-os mértékének megfelelő befizetést, vagy átcsoportosítást kormányrendeletben meghatározott részletszabályok szerint.

A 10. §-hoz

(1) bekezdéshez: A rendelkezés rögzíti a Start-munkaprogramot érintő, a költségvetési évre áthúzódó kötelezettségvállalás szabályozását.

(2) bekezdéshez: Az 1079/2012. (III. 28.) Korm. határozatban a Kormány a Magyar Tudományos Akadémiát kérte fel az Elektronikus Információszolgáltatás Nemzeti Program működtetésével kapcsolatos feladatok ellátására. A feladat ellátásához szükséges forrás - a tudományos kutatásról, fejlesztésről és innovációról szóló 2014. évi LXXVI. törvény 13. § (2) bekezdés h) pontjában foglalt előírással - a 2016. évivel azonosan a Nemzeti Kutatási, Fejlesztési és Innovációs Alap terhére a feladatot ellátó MTA Könyvtár és Információs Központ részére biztosítandó.

(3) bekezdéshez: A Nemzeti Kutatási, Fejlesztési és Innovációs Alap befizetésének összegét rögzíti. Az átutalást negyedévente egyenlő részletekben kell teljesíteni.

(4) bekezdéshez: A Paksi Atomerőműnek a Központi Nukleáris Pénzügyi Alapba történő befizetési kötelezettségét állapítja meg.

A 11. §-hoz

Az (1) bekezdés meghatározza az Ny. Alap fejezetnél felhasználható méltányossági keretösszegeket.

A (2) bekezdés felhatalmazást ad a szociál- és nyugdíjpolitikáért felelős miniszter részére, hogy az Ny. Alap kezelőjének javaslatára az (1) bekezdésben meghatározott méltányossági keretösszegek között átcsoportosítson.

A 12. §-hoz

Az (1) bekezdés felhatalmazást ad a Kormány részére

- a Gyógyító-megelőző ellátás, a gyógyszertámogatás és a gyógyászati segédeszköz támogatás jogcímcsoportok közötti, valamint

- a Gyógyító-megelőző ellátás jogcímcsoporton belül a Gyógyító-megelőző ellátás céltartalék jogcímről az 1-18. jogcímekre történő

átcsoportosítás végrehajtására.

A (2) bekezdés szerint felhatalmazást kap a Kormány a Gyógyító-megelőző ellátás jogcímcsoport 1-18. jogcímei, a gyógyszertámogatás jogcímcsoport 1. jogcíme, valamint a gyógyászati segédeszköz támogatás jogcímcsoport 1. és 3. jogcímei előirányzatainak a megemelésére.

A (3) bekezdésben a Kormány felhatalmazást kap a 15. § (2) bekezdésében meghatározott keretösszeg módosítására az (1) bekezdés b) pontjában foglalt átcsoportosítás és a (2) bekezdés szerinti előirányzat-emelés során.

A 13. §-hoz

Az (1) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértésével év közben átcsoportosítást hajtson végre a Gyógyító-megelőző ellátás jogcímcsoport 1-20. jogcímei között, valamint a Gyógyászati segédeszköz támogatás jogcímcsoporton belül.

A (2) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértésével átcsoportosítást hajtson végre a Természetbeni ellátások céltartaléka előirányzatból a Gyógyító-megelőző ellátás, a gyógyszertámogatás és a gyógyászati segédeszköz támogatás jogcímcsoportok jogcímeire és a külföldön tervezett egészségügyi ellátások megtérítése jogcímre.

A (3) bekezdés felhatalmazza az egészségbiztosításért felelős minisztert, hogy a Gyógyszertámogatási céltartalékot a szerződések szerinti és a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzatán elszámolt bevételek mértékéig év közben átcsoportosítsa a gyógyszertámogatás jogcímcsoport megadott jogcímére.

A (4) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértése esetén év közben megemelje a gyógyszertámogatás kiadásai jogcím előirányzatát a szerződések szerinti és a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzatán felül jelentkező többlet összegével.

A 14. §-hoz

Az E. Alap gyógyító-megelőző ellátás, gyógyszertámogatás, gyógyászati segédeszköz támogatás jogcímcsoportok és a külföldön tervezett egészségügyi ellátások megtérítése jogcím évközi előirányzat-túllépés engedélyezési szabályáról rendelkezik.

A 15. §-hoz

Az (1) és (3) bekezdés a Gyógyító-megelőző ellátás és a Gyógyászati segédeszköz jogcímcsoport tartalmát határozza meg.

A (2) bekezdés szerint a Gyógyító-megelőző ellátás jogcímcsoport tartalmazza az egészségügyi ellátórendszer fejlesztéséről szóló 2006. évi CXXXII. törvény és végrehajtási rendelete szerinti többletkapacitás-befogadások várható éves teljesítményének finanszírozására fordítható összeget. A bekezdés továbbá felhatalmazást ad arra, hogy az egészségbiztosításért felelős miniszter az államháztartásért felelős miniszter egyetértése mellett engedélyezze a befogadásoktól eltérő felhasználást a tényleges kiadások függvényében.

A (4) bekezdés az előlegre fordítható összeget határozza meg. A kötelező egészségbiztosítás ellátásairól szóló 1997. évi LXXXIII. törvény 35. § (5) bekezdése szerint azon gyógyszertár számára, amely járóbeteg-ellátás keretében rendelt gyógyszerek árához támogatással igénybe vehető szolgáltatást nyújt, a lakosság biztonságos ellátása érdekében az Országos Egészségbiztosítási Pénztár - az E. Alap éves költségvetésében e célra megjelölt előirányzat terhére - kamatmentes, a tárgyévben visszatérítendő finanszírozási előleget nyújthat.

A 16. §-hoz

Meghatározza azokat a keretösszegeket, amelyeken belül különös méltánylást érdemlő körülmények esetén méltányossági ellátás engedélyezhető a táppénz, a csecsemőgondozási díj, a gyermekgondozási díj, a gyógyító-megelőző ellátás, a gyógyszertámogatás és a gyógyászati segédeszköz támogatás előirányzatok terhére.

A 17. §-hoz

Önálló mellékletben jelennek meg azok az előirányzatok, melyek teljesülése külön szabályozás nélkül is eltérhet az előirányzattól. Az előirányzat-túllépés automatikusan is bekövetkezhet anélkül, hogy a fejezetgazdának szabályozási feladata lenne. Ez a melléklet tartalmazza még a Kormány engedélyével túlléphető előirányzatokat is.

A 18. §-hoz

Az Országgyűlés annak biztosítására, hogy egyes kiemelten fontos feladatok a döntésének megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől - fenntartja az előirányzatok megváltoztatásának jogát a pártok, pártalapítványok támogatásai, illetve a Nemzeti Választási Iroda előirányzatainak csökkentése tekintetében.

Rögzíti továbbá, hogy az I-VI., a VIII., a XXX., XXXIII., XXXIV. fejezetek kiadási és bevételi előirányzatának főösszegei, valamint a nevesített előirányzatok csak az Országgyűlés hatáskörében csökkenthetők az Áht. megjelölt rendelkezései kivételével, vagy ha e fejezetek kezdeményeznek átcsoportosítást.

A XX. fejezetben az Egyházi célú központi hozzájárulások egyes jogcímcsoportjai vagy jogcímei ugyancsak az Országgyűlés hatáskörében csökkenthetőek.

A 19. §-hoz

(1) bekezdéshez: A törvény felhatalmazást ad az önkormányzati és az állami feladatátadás miatt a 2017. év közben szükségessé váló fejezetek közötti rugalmas átcsoportosítás kormányzati hatáskörben történő végrehajtására.

(2)-(4) bekezdéshez: A Miniszterelnökség fejezetben található Országvédelmi Alap évközi felhasználására vonatkozó rendelkezéseket tartalmaz.

(5)-(6) bekezdéshez: A rendelkezés az államháztartás egyensúlyának megőrzése érdekében, valamint a fejezetekbe tartozó költségvetési szervek és kiemelten is a fejezetet irányító szerv fegyelmezett gazdálkodásra való ösztönzési céllal képzett fejezeti stabilitási tartalék előirányzatok felhasználására biztosít lehetőséget a 2017. évi költségvetési és gazdasági folyamatok, ezen belül az egyes fejezetekhez tartozó előirányzatok alakulásának függvényében. A fejezeti stabilitási tartalék előirányzatok felhasználására a nemzetgazdasági miniszter tesz javaslatot a Kormány számára. A javaslattételt megelőzően a Nemzetgazdasági Minisztérium vizsgálja az érintett fejezetekhez tartozó intézmények előző évi időszakhoz képest nyilvántartott tartozásállományának változását, valamint a fejezetekhez tartozó címek előirányzatainak a tervezettől való eltérésének okait, az eltérés mértékét.

(7) bekezdéshez: A szakképzési centrumok esetleges évközi többletforrás-igényének biztosítására teremt lehetőséget a rendelkezés.

(8) bekezdéshez: Az önkormányzatok által ellátandó kéményseprő-ipari közszolgáltatás támogatása érdekében megteremti annak lehetőségét, hogy a Kormány a XIV. Belügyminisztérium fejezetben rendelkezésre álló keretből a IX. Helyi önkormányzatok támogatásai fejezetben e célból létrehozott jogcímre átcsoportosítást hajthasson végre.

A 20. §-hoz

(1) bekezdéshez: A költségvetés céltartalékának - a különböző jogcímű - átcsoportosítására hatalmazza fel az államháztartásért felelős minisztert. Az intézkedés felmérésen alapul.

(2) bekezdéshez: A szabály lehetőséget biztosít az államháztartásért felelős miniszter számára az adóhatóság premizálási viszonyainak alakításában. A szabály célja, hogy lehetőség legyen valódi érdekeltséget kialakítani az adóhatóság számára a jogszabály szerint az államot megillető adóbevételek beszedési hatékonyságának növelésében.

A 21. §-hoz

A Köztársasági Elnöki Hivatal vezetőjének felhatalmazása az Állami kitüntetések és az Államfői protokoll kiadásai előirányzat Hivatalhoz (mint kifizetőhöz) történő átcsoportosítására.

A Köztársasági Elnöki Hivatal vezetőjének felhatalmazása az Államfői protokoll kiadásai előirányzat Külgazdasági és Külügyminisztérium és a Honvédelmi Minisztérium fejezet részére történő átcsoportosítására, ha az az államfői protokollal kapcsolatos feladatok ellátása érdekében szükséges.

Az Országos Bírósági Hivatal elnökének felhatalmazása a fejezeti kezelésű előirányzatok intézményekhez történő átcsoportosítására.

A Gazdasági Versenyhivatal elnökének felhatalmazása a fejezeti kezelésű előirányzatok intézményekhez történő átcsoportosítására.

A 22. §-hoz

(1) bekezdéshez: A kormányfői protokollal kapcsolatos feladatokat a Miniszterelnöki Kabinetiroda és a Külgazdasági és Külügyminisztérium együttműködve látja el.

Ezen feladatok ellátásához kapcsolódik ez az átcsoportosítási felhatalmazás.

(2) bekezdéshez: E rendelkezés felhatalmazást ad a Miniszterelnöki Kabinetiroda fejezetet és a Belügyminisztérium fejezetet irányító szerv vezetőjének, hogy a Kormányzati kommunikációval és konzultációval kapcsolatos feladatok jogcímcsoport terhére átcsoportosítást hajtson végre.

(3) bekezdéshez: E rendelkezés felhatalmazást ad a kormányfői protokoll jogcímcsoport terhére a fejezeten belüli átcsoportosításra.

(4) bekezdéshez: E rendelkezés felhatalmazást ad a Miniszterelnöki Kabinetiroda fejezetet és az Igazságügyi Minisztérium fejezetet irányító szerv vezetőjének, hogy a Kormányzati kommunikációval és konzultációval kapcsolatos feladatok jogcímcsoport terhére átcsoportosítást hajtson végre.

(5) bekezdéshez: E rendelkezés felhatalmazást ad a Fővárosi és megyei kormányhivatalok működésével kapcsolatos egyéb feladatok jogcímcsoport terhére a fejezeten belüli átcsoportosításra.

(6) bekezdéshez: E rendelkezés felhatalmazást ad a Kormányablak program megvalósítása jogcímcsoport terhére a fejezeten belüli átcsoportosításra.

(7) bekezdéshez: E rendelkezés felhatalmazást ad a Nemzetpolitikai tevékenység támogatása jogcímcsoport terhére a fejezeten belüli átcsoportosításra.

(8) bekezdéshez: E rendelkezés felhatalmazást ad a Ludovika Campus jogcímcsoport terhére a fejezeten belüli átcsoportosításra.

A 23. §-hoz

A Földművelésügyi Minisztérium fejezetben a mezőgazdasági termelők rendelkezésére álló, a nemzeti agrártámogatások és a fejlesztési típusú támogatások finanszírozását biztosító előirányzatok az újonnan meghirdetésre kerülő támogatási jogcímek mellett fedezetet nyújtanak a korábbi évekről áthúzódó kötelezettségvállalások teljesítésére is.

A 24. §-hoz

A Nemzeti Bűnmegelőzési Stratégiában végrehajtandó feladatok igen összetettek, megvalósításuk partnerségben folyik, így indokolt, hogy a rendelkezésre álló forrás a végrehajtásért felelős Belügyminisztérium fejezeti kezelésű előirányzatán kerül megjelenítésre, ahonnan a szükséges feladat-meghatározás és felelősség-megosztás után előirányzat-átcsoportosítással kerül a részfeladatot ellátó fejezeten belüli és más államháztartási szervhez.

A 25. §-hoz

Az (1) bekezdéshez: A Területfejlesztéssel összefüggő feladatok fejezeti kezelésű előirányzat kezelésével kapcsolatos feladatokat a Magyar Államkincstár látja el. A feladatellátáshoz szükséges, évente változó, feladat nagyságától függő forrás biztosítása előirányzat-átadással valósítható meg hatékonyan.

A (2) bekezdéshez: A szerencsejáték szervezéséről szóló törvény 35. § (4) bekezdésében meghatározott célok teljesítése a felelős játékszervezési tevékenység támogatása előirányzaton keresztül válik biztosítottá.

A 26. §-hoz

A Beruházás ösztönzési célelőirányzat alcím tekintetében határozza meg a tárgyéven túli fizetési kötelezettségvállalás állomány maximális összegét.

A 27. §-hoz

A honvédelmi miniszter felhatalmazása az államháztartásért felelős miniszter előzetes egyetértésével a biztonsági környezetben bekövetkező változásokhoz, és a NATO által megfogalmazott új elvárásokhoz való operatív alkalmazkodást biztosítja, továbbá lehetőséget teremt a személyi juttatások és azok járulékainak év közbeni növelésére, mely által a honvédelmi tárca biztosítani tudja a nemzetközi missziókban résztvevők devizajuttatásainak fedezetét.

A 28. §-hoz

(1) bekezdéshez: A rendelkezés lehetőséget biztosít arra, hogy a szociális igazgatásról és szociális ellátásokról szóló 1993. évi III. törvény, valamint a gyermekek védelméről és a gyámügyi igazgatásról szóló 1997. évi XXXI. törvény alapján létrejött ellátási szerződéssel biztosított állami feladatban esetleges, az év közben bekövetkező változás miatt átcsoportosítás történhessen.

(2)-(3) bekezdéshez: A sportról szóló 2004. évi I. törvény 56. § (2) bekezdésével teremti meg az összhangot, egyértelművé teszi a megjelölt játékadó bevételek cél szerinti felhasználásának tartalmát és technikáját. Így a sorsolásos szerencsejátékok játékadójának 12%-át az Emberi Erőforrások Minisztériuma fejezet megtervezett sport előirányzataiba, a bukmékeri rendszerű fogadások játékadójának 50%-át, a távszerencsejáték játékadójából és a sportfogadás (TOTÓ) játékadójából származó tervezett bevételt az Emberi Erőforrások Minisztériuma fejezet 20. cím, 23. alcím, 5. Országos sportági szakszövetségek akadémia rendszerének kialakítása, továbbá az MLSZ feladatainak támogatása jogcímcsoport költségvetési támogatási előirányzatában megtervezettnek kell érteni. Ha e három utóbbi játékadó 2017. évben teljesült bevétele együttesen meghaladja a tervezett támogatási előirányzatot, akkor a különbség biztosításáról a Kormány határozattal dönthet. A sorsolásos szerencsejátékok játékadójából származó bevétel a sport támogatására, míg a bukmékeri rendszerű fogadások játékadójából, a távszerencsejáték játékadójából és a sportfogadás (TOTÓ) játékadójából származó bevétel kifejezetten a Magyar Labdarúgó Szövetségen keresztül labdarúgásra fordítandó.

(4) bekezdéshez: A rendelkezés szerint az Egészségügyi intézmények rendkívüli támogatása jogcímcsoport bevételét képezi az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény 25/B. §-a szerint befizetésre kerülő igazgatási szolgáltatási díj meghatározott %-a.

(5) bekezdéshez: Az EMMI fejezetben a központi költségvetési szervek, illetve a köztestületi költségvetési szervek részére önálló előirányzaton kerül biztosításra a szociális ágazati pótlék fedezete. A felhatalmazás lehetővé teszi, ha év közben a fenntartó jogállásában változás következik be, az előirányzatok közötti átcsoportosításra is lehetőség nyílik.

(6) bekezdéséhez: A rendelkezés felhatalmazást ad a szociál- és nyugdíjpolitikáért felelős miniszternek, hogy az államháztartásért felelős miniszter egyetértésével a XX. Emberi Erőforrások Minisztériuma fejezeten belül jogcímcsoportok között átcsoportosíthat, amely lehetővé teszi, hogy az év közben bekövetkező igényváltozások esetén fejlesztési támogatás, illetve működési támogatás biztosítására kerüljön sor.

(7) bekezdéséhez: A rendelkezés felhatalmazást ad a szociál- és nyugdíjpolitikáért felelős miniszternek, hogy az államháztartásért felelős miniszter egyetértésével a XX. Emberi Erőforrások Minisztériuma fejezeten belül a szociális igazgatásról és szociális ellátásokról szóló 1993. évi III. törvény alapján szabályozott szociális foglalkoztatás megvalósítása érdekében az esetleges, év közben bekövetkező változások miatt átcsoportosíthasson.

A 29. §-hoz

Meghatározza azokat a kereteket, amelyekre 2017-ben a szakmailag felelős minisztériumok, költségvetési szervek az Európai Unió által társfinanszírozott programok keretében kötelezettséget vállalhatnak. Megteremti az Európai Gazdasági Térség Finanszírozási Mechanizmus és a Norvég Finanszírozási Mechanizmus 2009-2014. évi projektjeire a tárgyévi kötelezettségvállalás lehetőségét.

A 30. §-hoz

A JEREMIE-típusú pénzügyi eszközök végrehajtása során megtérült bevételek ismételt kihelyezésének lehetőségét teremti meg, összhangban a vonatkozó uniós rendelkezésekkel.

A 31. §-hoz

Az EMGA, EMVA és EHA támogatások tekintetében a 82/2007. (IV. 25.) Korm. rendelet 1. § (2) c) és d) pontjai rendelkeznek a megképzett céltartalék felhasználásáról, amelyet a paragrafus szerinti előirányzatokon kell megtervezni, minden más pénzügyi alap esetében a felhasználásra az 549/2013. (XII. 30.) Korm. rendelet vonatkozó paragrafusai az irányadók.

A 32. §-hoz

Megteremti a jogi lehetőségét a 2014-2020 programozási időszak kötelezettségvállalásainak. A 2014-2020 közötti időszakban a kohéziós támogatások, az Európai Mezőgazdasági Vidékfejlesztési Alap (EMVA), az Európai Tengerügyi és Halászati Alap (ETHA), a Duna Transznacionális Program, a Belső Biztonsági Alap, a Menekültügyi, Migrációs és Integrációs Alap, valamint az Európai Hálózatfinanszírozási Eszköz (CEF) keretében történő kötelezettségvállalások képeznek alapot a következő időszak európai uniós forrásainak felhasználásához, kifizetéseihez. A minél nagyobb arányú lekötések lehetőségét teremti meg az államháztartási miniszter egyetértésével lehetővé váló ún. kereten belüli túlkötés.

A 33. §-hoz

Az (1) bekezdés meghatározza a szociális hozzájárulási adó 2017. évi megosztási arányait és a NAV feladatait az Ny. Alap az E. Alap és a Nemzeti Foglalkoztatási Alap vonatkozásában.

A (2) bekezdés szerint a köznevelési intézmények működtetésére történt önkormányzati befizetésekkel az állami intézményfenntartó kiadási előirányzata megnövekedik. Erről a nemzetgazdasági miniszter június 15-ig gondoskodik.

A (3) bekezdés arról rendelkezik, hogy amennyiben az E. Alap tárgyévi utolsó bevételének beérkezése és az utolsó ellátás kifizetése után pénzforgalmi egyenlege többletet mutat, akkor a többlet az év végén a költségvetés részére visszafizetésre kerül.

A (4) bekezdés arról rendelkezik, hogy a szociál- és nyugdíjpolitikáért felelős miniszter felhatalmazást kap, hogy az államháztartásért felelős miniszterrel egyetértésben az Ny. Alap bevételi többletét kezelje.

A 34. §-hoz

A szakasz utalást tartalmaz a Magyarország helyi önkormányzatairól szóló 2011. évi CLXXXIX. törvény 117. § (1) bekezdésére, amely meghatározza a helyi önkormányzatokat megillető - e törvény 2. mellékletében foglalt - állami támogatásokat.

Rendelkezik továbbá a törvény 3. melléklete szerint a helyi önkormányzatok által ellátandó egyes feladatokhoz kapcsolódó működési és felhalmozási támogatásokról, azok felhasználási kötöttségéről.

A 35. §-hoz

Felhatalmazást ad az államháztartásért felelős miniszternek arra, hogy a 2016. évben év közben létrehozott új címek, illetve alcímek 2017. évi címrendbe történő felvételéről gondoskodjon, és e címek, alcímek tekintetében a 2016. december 31-én fennálló pozitív egyenlegnek megfelelő összeget biztosítsa.

Felhatalmazást ad a helyi önkormányzatokért felelős miniszternek, hogy az államháztartásért felelős miniszter, illetve a támogatás jellege szerint illetékes miniszter egyetértésével a IX. Helyi önkormányzatok támogatásai fejezetben átcsoportosítást hajtson végre.

A 36. §-hoz

Rendelkezik, hogy az átalakult nemzetiségi önkormányzatok - melyek egyben települési önkormányzatok is - települési önkormányzatként a 2. és 3. mellékletek szerinti támogatásokat igénybe vehetik.

A 37. §-hoz

Rendelkezik az önkormányzatok költségvetése és a központi költségvetés között megosztásra kerülő egyes adóbevételekről, így a gépjárműadóból és a termőföld-bérbeadásból származó jövedelem utáni adóból az önkormányzatot megillető hányadról.

A 38. §-hoz

Rendelkezik az önkormányzatoknak a környezetvédelmi bírságból származó jövedelemből, a közlekedési szabályszegések után kiszabott közigazgatási bírságok behajtásából, valamint a végrehajtásából származó jövedelemből való részesedésének arányáról.

A 39. §-hoz

Az (1) bekezdés a helyi önkormányzatok azon támogatásait rögzíti, melyek folyósítására nettó módon, a közterhekkel csökkentett összegben kerül sor.

A (2) bekezdés meghatározza azokat a szociális ellátásokat, amelyekhez a helyi önkormányzatok előleget vehetnek igénybe, éven belüli elszámolási kötelezettséggel.

A (3) bekezdés meghatározza, hogy az önkormányzatok általános működésének és ágazati feladatainak ellátásához járó támogatások esetében hogyan kell figyelembe venni a kamatfizetési kötelezettséget jogosulatlan igénybevétel esetén.

A (4) és (5) bekezdés a helyi önkormányzatok által a köznevelési intézmények működtetési kötelezettségének átadásából származó költségvetési befizetések teljesítéséről, az azzal való rendelkezésről szól.

A 40. §-hoz

A nemzeti köznevelésről szóló 2011. évi CXC. törvény (a továbbiakban: Nkt.) rendelkezései alapján a központi költségvetés a nemzetiségi önkormányzati, az egyházi jogi személy és a magán köznevelési intézmény fenntartójának költségvetési támogatást biztosít, amelynek feltétele, hogy a köznevelési intézmény a működési engedélyben foglaltaknak megfelelően végezze tevékenységét.

A köznevelési intézményben foglalkoztatott pedagógusok és a nevelő-oktató munkát közvetlenül segítők bérkiadásaihoz a központi költségvetés 2013/2014-es tanévtől folyamatosan biztosítja az ún. átlagbéralapú támogatást, továbbá a nemzetiségi önkormányzat, a bevett egyház által fenntartott nevelési-oktatási intézmény és pedagógiai szakszolgálati intézmény gyermekei, tanulói után járó működési támogatást.

Az Nkt. alapján 2017-re már az iskola ötödik évfolyamán tanulók számára is biztosítja a költségvetés az ingyenes tankönyvellátást, megtartva a felmenő rendszerrel nem érintett évfolyamokon az ún. normatív kedvezmény rendszerét.

Az állami iskolákban hit- és erkölcstanoktatást szervező bevett egyházat a tanulólétszám alapján ingyenes tankönyv- és átlagbéralapú támogatás illeti meg.

A gyermekétkeztetés megszervezéséhez két jogcímen nyújt a költségvetés támogatást. Az óvoda, a nappali rendszerű iskolai oktatás, és a kollégium gyermekei, tanulói számára szervezett étkeztetéshez egyrészt alaptámogatást állapít meg a települési önkormányzatokkal egyező módon, másrészt az ingyenes óvodai gyermekétkeztetésben részesülők után kiegészítő támogatást is biztosít a költségvetés.

A külföldi állam vagy nemzetközi szervezet által elismert nevelési-oktatási intézmények Magyarországon nyilvántartásba vett fenntartói a 7. melléklet szerinti feltételek esetén jogosultak átlagbéralapú támogatásra és a gyermek-, tanulói étkeztetés - gyermekek védelméről és a gyámügyi igazgatásról szóló 1997. évi XXXI. törvény szerinti - megszervezése esetén gyermekétkeztetési támogatásra.”

A részletesebb szabályokat a 7. melléklet tartalmazza.

A 41. §-hoz

A szociális igazgatásról és szociális ellátásokról szóló 1993. évi III. törvény, valamint a gyermekek védelméről és a gyámügyi igazgatásról szóló 1997. évi XXXI. törvény alapján a központi költségvetés a humánszolgáltatások részére támogatást biztosít. A rendelkezés kiegészül a munkahelyi bölcsődével, amelynek támogatása - az intézménynek a bölcsődétől eltérő személyi és tárgyi feltételeire figyelemmel - külön bekezdésben kerül szabályozásra. A támogatások nyújtásának/elszámolásának részletes szabályait e rendelkezés és a 8. melléklet tartalmazza.

A 42. §-hoz

Arról a mellékletről rendelkezik, amely megállapítja az országos nemzetiségi önkormányzatok, valamint a települési és területi nemzetiségi önkormányzatok működéséhez és ágazati feladatainak ellátásához nyújtandó támogatásokat.

A nemzetiségi pályázatok elbírálásában részt vevő Nemzetiségi Támogatási Bizottság törvényi szinten történő megjelenítése biztosítja, hogy a nemzetiségek érdekei maradéktalanul érvényesülhessenek a támogató döntésének előkészítése során.

A 43. §-hoz

Rögzíti az önkormányzati tűzoltóságok központi költségvetés által történő finanszírozásának elveit, forrását.

A 44. §-hoz

E szakasz a törvényi előírásnak megfelelve meghatározza, hogy 2017-ben az 1%-os SZJA-rendelkezésekkel támogatható költségvetési előirányzat a Nemzeti Tehetség Program.

A 45. §-hoz

A pártok, valamint azok működését segítő tudományos, ismeretterjesztő, kutatási, oktatási tevékenységet végző alapítványok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik.

A 46. §-hoz

Az államháztartásról szóló 2011. évi CXCV. törvény 95. § (3) bekezdésének megfelelően meghatározza a Kormány felhatalmazása alapján 2017-ben vállalható új egyedi állami kezességek és garanciák mértékét.

Rendelkezik továbbá arról, hogy a nemzetközi fejlesztési intézményektől felveendő hitelekhez kapcsolódó állami garanciák nem terhelik az egyedi állami kezességek és garanciák keretét.

A 47. §-hoz

Az államháztartásról szóló 2011. évi CXCV. törvény 95. § (3) bekezdésének megfelelően meghatározza a vállalható kiállítási garanciák és viszontgaranciák 2017. évi együttes állományát.

Rendelkezik továbbá arról, hogy a többségi állami tulajdonú vasúti társaságok a gördülőállományuk fejlesztésére az EUROFIMA Európai Vasúti Gördülőállomány-finanszírozási Társaság által nyújtott hitelekhez mekkora mértékű állami kezességvállalás nyújtható.

A 48. §-hoz

Rendelkezik az MFB Zrt. forrásszerzésének, az általa nyújtott garanciáknak és hiteleknek állami kezességvállalással biztosított keretösszegéről, valamint az MFB Zrt.-nek nyújtandó árfolyam-fedezeti megállapodás keretösszegének felső határáról. Valamennyi keretösszeg megegyezik a 2016. évi mértékkel.

Rendelkezik továbbá az MFB Zrt. hitelnyújtásaihoz és garanciavállalásaihoz kapcsolódó, a Kormány határozatán alapuló állami kezesség kezesi díjának megállapítási módjáról.

A 49. §-hoz

A törvény a Magyar Export-Import Bank Zrt. forrásszerzésének és vállalható garanciaügyleteinek, valamint a Magyar Exporthitel Biztosító Zrt. által vállalt nem piacképes biztosítások állományának összegéről rendelkezik. A keretek megegyeznek a 2016. évi mértékkel.

Az 50. §-hoz

A törvény a Garantiqa Hitelgarancia Zrt. által vállalható készfizető kezesség feltételeit és mértékét, valamint a költségvetési viszontgarancia összegét határozza meg. A viszontgaranciával vállalt kezességek - az eddigiekhez hasonlóan - a hitelintézetek, pénzügyi vállalkozások hitel-, bankgarancia-, lízing- és faktoring szerződéseire egyaránt kiterjednek, mértékük megegyezik a 2016. évi mértékkel.

Az 51. §-hoz

Az Agrár-Vállalkozási Hitelgarancia Alapítvány által vállalható készfizető kezesség feltételeit és összegét, valamint az állami viszontgarancia mértékét határozza meg. A keretet kis mértékben indokolt növelni az Alapítvány portfóliójának bővülése, az állományon belül a hosszabb futamidejű hitelek magas aránya, valamint a Vidékfejlesztési Program keresletélénkítő hatása miatt.

Az 52. §-hoz

A diákhitelezési rendszer finanszírozását biztosító kezességvállalásról rendelkezik. A Diákhitel Központ Zrt. által működtetett kéttípusú hallgatói hitelrendszer célja, hogy minden fiatal számára esélyt teremtsen a felsőoktatásban való részvételre. E célok megvalósítása érdekében a társaság a forrásgyűjtést az Államadósság Kezelő Központ Zrt.-vel együttműködésben végzi. A Diákhitel Központ Zrt.-től speciális tevékenységére tekintettel külön hitelbiztosíték és kezesi díj nem követelhető.

Az 53. §-hoz

Az autópályák, autóutak és főutak használatáért fizetendő, megtett úttal arányos díjról szóló 2013. évi LXVII. törvény rendelkezik az útdíj fizetés finanszírozásához kapcsolódó állami kezességvállalásról, és meghatározza annak általános szabályait. E rendelkezések az állami kezesség állományára vonatkozó korlátok megteremtését a mindenkori költségvetési törvényre hagyják. Ennek megfelelően rendelkezik a 2017. évi költségvetési törvény az állami kezességvállalással biztosított keretösszegekről.

Az 54. §-hoz

A be nem tervezett állami kezességbeváltásokat, illetve az Államadósság Kezelő Központ Zrt.-nek - a Magyarország gazdasági stabilitásáról szóló törvényben előírt - az állami kezességvállalásokkal kapcsolatos szakértői díját előirányzat hiányában is ki kell fizetni. A törvény a be nem tervezett, de esetleg felmerülő kifizetések jogcíméről rendelkezik.

Az 55. §-hoz

GOP és KMOP esetében még évekig lesznek élő ügyletek, ennek megfelelően került módosításra a dátum 2017. december 31-re. A két OP kezességvállalásainak összege, valamint a 2016. május 31-ig várható új ügyletek összegének figyelembe vételével került meghatározásra az 50 000 millió forintos felső értékhatár.

Az 56. §-hoz

2016-ban a GINOP-ban két viszontgarancia program kerül meghirdetésre 10-10 milliárd forintos keretösszeggel. A kezességvállalás 100 milliárd forintos nagyságrendben került maximálásra. A felső határ az előző időszaki bedőlési arány mértéke alapján került meghatározásra. A bedőlési arány 20% volt, ennek ötszöröse lehet a garanciavállalás mértéke/összege.

Az 57. §-hoz

Az 1997. évi LXXXI. törvény 62. §-a rendelkezik az éves rendszeres nyugdíjemelésről. A nyugdíjemelésnél irányadó mértéket az éves költségvetési törvény határozza meg.

Az 58. §-hoz

A törvény meghatározza az MFB Zrt. által saját kockázatára nyújtott azon hitelek állományát, amelyhez a Kormány kamattámogatást biztosíthat.

Az 59. §-hoz

A közszolgálati tisztviselőkről szóló, a rendvédelmi feladatokat ellátó szervek hivatásos állományának szolgálati viszonyáról szóló, valamint a honvédek jogállásáról szóló törvény értelmében a köztisztviselői, a kormánytisztviselői, a rendvédelmi, valamint a honvédelmi illetményalapot évente a költségvetésről szóló törvény állapítja meg úgy, hogy az nem lehet alacsonyabb, mint az előző évi illetményalap.

A fizetési számlához kapcsolódóan adható bankszámla-hozzájárulás felső határát a költségvetési törvényben szükséges rögzíteni, mértéke megegyezik az előző évivel.

A 60. §-hoz

A közalkalmazottak jogállásáról szóló 1992. évi XXXIII. törvény (a továbbiakban: Kjt.) alapján az illetménypótlék számításának alapját (pótlékalap) a mindenkori éves költségvetési törvény állapítja meg. A legkisebb szorzószámokat tartalmazó táblázatot a 6. melléklet tartalmazza.

A Kjt. értelmében kereset-kiegészítést kell tervezni. A mérték vetítési alapja a keresetbe tartozó juttatások előző évi bázis előirányzata, mértéke változatlanul 2%.

A 61. §-hoz

A költségvetési törvény itt tesz eleget a szaktörvény azon felhatalmazásának, amely szerint az illetményalap számításának vetítési alapját a mindenkori költségvetési törvény határozza meg.

A 62. §-hoz

(1)-(3) bekezdéshez: A törvény meghatározza - jogszabályi kötelezettségek alapján - a Nemzeti Közszolgálati Egyetem Rendészettudományi Kara ösztöndíjas hallgatói pénzbeli juttatásának normatíváját, a garantált egyetemi tanári illetmény összegét és a Bolyai János Kutatási Ösztöndíj összegét.

(4) bekezdéshez: Az egészségügyi felsőfokú szakirányú szakképzési rendszerről, a Rezidens Támogatási Program ösztöndíjairól, valamint a fiatal szakorvosok támogatásáról szóló 162/2015. (VI. 30.) Korm. rendelet 16. §-a alapján a támogatott szakképzésben történő részvétel során a rezidens a szakképzéssel kapcsolatos kiadásainak, dologi költségeinek megtérítése céljából, az adott évre vonatkozóan a költségvetési törvényben meghatározott mértékű juttatásra jogosult, amelyet legfeljebb miniszteri rendeletben a szakképesítésére vonatkozóan meghatározott időtartamra vehet igénybe. A bekezdés a támogatás összegét határozza meg.

(5) bekezdéshez:A köznevelés új finanszírozási rendszere miatt e törvényben kell rendelkezni az állami felsőoktatási intézmények köznevelési intézményeinek tanulói részére is biztosítandó étkezési támogatás és tankönyvtámogatás mértékéről.

A 63. §-hoz

A bírák jogállásáról és javadalmazásáról, valamint a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló törvények értelmében a legalacsonyabb bírói/ügyészi illetményalapot évenként a költségvetésről szóló törvény állapítja meg. Az összeg a 2016. évihez képest nem változik.

Meghatározza továbbá a törvény a jogi segítségnyújtásról szóló törvény alapján a jogi segítői, az ügyvédekről szóló törvény alapján a kirendelt ügyvédi óradíj mértékét.

A 64. §-hoz

A gyermekek védelméről és a gyámügyi igazgatásról szóló 1997. évi XXXI. törvény szerint rendszeres gyermekvédelmi kedvezményben részesülők jelenleg évente két alkalommal, alkalmanként 5 800 forint összegű természetbeni támogatásban részesülnek. A törvény alapján az alapösszegű támogatás összege 2017. január 1-jétől 6 000 forintra emelkedik. Ugyanakkor azon rendszeres gyermekvédelmi kedvezményre jogosult gyermekek számára, akik tekintetében a hátrányos, halmozottan hátrányos helyzet is fennáll, 6 500 forint emelt összegű támogatás kerül biztosításra. Az alapösszegű és emelt összegű támogatás összegét - a jelenleg hatályos szabályoknak megfelelően - a mindenkori költségvetési törvény tartalmazza.

A megemelt támogatás nagyobb segítséget tud nyújtani a rászoruló családoknak, különösképpen a legnehezebb helyzetben élő, hátrányos, vagy halmozottan hátrányos helyzetű gyermekeket nevelők részére.

A szociális igazgatásról és szociális ellátásokról szóló 1993. évi III. törvény rendelkezik arról, hogy a költségvetési törvényben kell különböző díjakat (szakértői díj, ápolási díj) meghatározni. A rendelkezés ennek az előírásnak tesz eleget. Az ápolási díjban részesülők szociális biztonságának erősítése érdekében a törvény szerint megemelkedik az ápolási díj (ideértve az emelt összegű ápolási díj és a kiemelt ápolási díj is) összege.

A fiatalok életkezdési támogatásáról szóló 2005. évi CLXXIV. törvény rendelkezik arról, hogy a költségvetési törvényben kell az életkezdési támogatás mértékét meghatározni.

A szakképzési hozzájárulásról és a képzés fejlesztésének támogatásáról szóló 2011. évi CLV. törvény 8. § (1) bekezdése szerint a költségvetési törvényben kell megállapítani az alapnormatíva összegét.

A 65. §-hoz

Rendelkezik a különböző jogszabályokban meghatározott életjáradékok 2017. évi összegének megállapításáról.

A 66. §-hoz

Megállapításra kerül a szociális igazgatásról és szociális ellátásokról szóló 1993. évi III. törvény szerinti gyógyszerkeret havi és éves összege.

A 67. §-hoz

A rendelkezés megállapítja a fizetendő felügyeleti díj mértékét.

A 68. §-hoz

A rendelkezés az Áht. szerinti kis összegű követelés értékhatárát határozza meg.

A 69. §-hoz

A mozgóképről szóló 2004. évi II. törvény értelmében és az ott meghatározott számítási mód szerinti eredménnyel a gyártási költségvetési értékhatárokat az éves költségvetési törvény állapítja meg.

A 70-72. §-hoz

A költségvetési törvényben minden évben meg kell határozni az adott évben irányadó közbeszerzési (nemzeti és uniós) értékhatárokat.

A 73. §-hoz

A védelmi és biztonsági célú beszerzésekről szóló törvény alapján a költségvetési törvényben meghatározott értékhatárok.

A 74. §-hoz

A törvény a szerencsejáték szervezéséről szóló 1991. évi XXXIV. törvény 27. § (5) bekezdése alapján a 2017. évre meghatározza az I. és II. kategóriájú játékkaszinó üzemeltetési koncessziós díjminimum összegét. A koncessziós díjminimum megállapítása a 2016. évi koncessziós díjminimum és a 2017. évre tervezett fogyasztói árindex figyelembevételével történt.

A 75. §-hoz

Felhatalmazó rendelkezések.

A 76. §-hoz

Hatályba léptető rendelkezés és dereguláció.

A 77. §-hoz

Átmeneti rendelkezések.