2000. évi LXXXI. törvény indokolása

a Magyar Köztársaság és a Litván Köztársaság között létrejött Szabadkereskedelmi Megállapodás kihirdetéséről

Indokolás

A Szabadkereskedelmi Megállapodás (a továbbiakban: Megállapodás) aláírására 1998. november 13-án került sor. Az Országgyűlés a Megállapodást a 4/1999. (II. 12.) OGY határozatával megerősítette, egyúttal felkérte a köztársasági elnököt a megerősítő okirat kiállítására.

A Megállapodás 36. Cikke úgy rendelkezik, hogy a Megállapodás azt a napot követő harmadik hónap első napján lép hatályba, amelyen a jelen Megállapodás hatályba lépéséhez szükséges belső jogi követelmények teljesítését megerősítő utolsó diplomáciai értesítés megérkezett. A megerősítésről a kölcsönös diplomáciai értesítések megtörténtek. Az utolsó diplomáciai értesítést Litvánia 1999.december 1-jén küldte meg.

Ennek alapján a Megállapodás 2000. március 1-jével hatályba lépett.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni. Egyidejűleg kihirdetésre kerülnek a Megállapodás származási szabályokra vonatkozó jegyzőkönyvének a hatályba lépésig történt módosításai is.

Tekintettel arra, hogy a Megállapodás számos olyan területet szabályoz, amely nem érint törvényhozási tárgyat, a kereskedelmi kedvezményekre vonatkozó technikai kérdésekben, melyek a Kormány feladat- és hatáskörébe tartoznak, célszerű, hogy a Kormány kapjon felhatalmazást azok nemzetközi szerződés útján történő, szükség szerinti változtatására. A törvényjavaslat ennek megfelelően rendelkezik.