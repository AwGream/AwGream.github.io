2007. évi LXXII. törvény indokolása

az egészségügyi tevékenység végzésének egyes kérdéseiről szóló 2003. évi LXXXIV. törvény módosításáról

-----STARTING---POINT---ALTALANOS--- 

Az egészségügyben sürgetővé vált az ügyeletre vonatkozó szabályozás felülvizsgálata, mert az Alkotmánybíróság a 72/2006. (XII. 15.) AB határozatával alkotmányellenesnek ítélte az egészségügyi ügyelettel összefüggő szabályozás módját, és ezért a közalkalmazottak jogállásáról szóló 1992. évi XXXIII. törvény (a továbbiakban: Kjt.) egészségügyi ágazatban való végrehajtásáról szóló 233/2000. (XII. 23.) Korm. rendelet vonatkozó rendelkezéseit 2007. június 30. napjával megsemmisítette. Amennyiben új törvényi szintű szabályozás nem kerül elfogadásra ezen a területen, akkor az egészségügyi ágazat sajátosságainak megfelelő ügyeletek szervezése jogszerűen lehetetlenné válna 2007. július 1-jével.

A törvény összefügg a munkaügyi tárgyú törvények tervezett felülvizsgálatával, amelyek alapján az ügyelet teljes időtartama munkaidőnek minősülne, összhangban a közösségi szabályozásokkal és magyar bírói gyakorlattal. Erre tekintettel a munkajogi tárgyú szabályozások módosításával együttesen szükséges az egészségügyi tevékenység végzésének egyes kérdéseiről szóló 2003. évi LXXXIV. törvény (a továbbiakban: Eütev. tv.) módosítása.

Az Európai Parlament és a Tanács 2003. november 4-i, a munkaidő-szervezés egyes szempontjairól szóló 2003/88/EK irányelve (a továbbiakban: irányelv) nem definiálja az ügyeleti idő fogalmát. A fogalmat az Európai Bíróság a SIMAP (C-303/98), Jaeger (C-151/02), Dellas (C-14/04) és Vorel (C-437/05) ügyekben hozott döntéseiben értelmezte. A bírósági ítéletek lényege, hogy a munkáltató által meghatározott helyen munkavégzésre képes állapotban történő rendelkezésre állás (ügyelet) teljes egészében munkaidőnek minősül, és ennek következtében figyelembe kell venni a munkaidő napi, heti és éves korlátjára vonatkozó szabályok esetében. A magyar munkaidős szabályok egy része ütközik az Európai Bíróság jogértelmezésével, illetve döntéseivel, mert megengedik, hogy az ügyelet általában ne, vagy csak meghatározott részében (a ténylegesen teljesített munka, vagy a szektor-specifikus szabályok által meghatározott mértékben) minősüljön a munkaidő korlát szempontjából figyelembe veendő munkaidőnek, illetve rendkívüli munkavégzésnek.

Az Európai Bíróság továbbá a Vorel-ügyben (C-437/05.) 2007. januárjában meghozott ítéletében megerősítette, hogy az orvosi ügyeletnek a tényleges munkával nem töltött része tekintetében jogszerűen alkalmazható differenciált díjazási rendszer alkalmazása.

A törvény célja az uniós joganyaggal harmonizált, egyszerre jogszerű és rugalmas szabályozás megalkotása, azzal, hogy az egészségügyi ágazatban az ellátórendszer működőképessége fenntartható maradjon. A törvény értelmében az ügyelet teljes időtartama (tehát az ügyelet alatt teljesített munkavégzés mellett magának az ügyeletnek, azaz a rendelkezésre állásnak az időtartama is) munkaidőnek minősül. Többek közt ez teremti meg az összhangot a magyar jog és az európai bírósági ítéletek között.

A szabályozás kiindulópontja, hogy egybe kívánja építeni a Kjt.-ben és a Munka Törvénykönyvéről szóló 1992. évi XXII. törvény (a továbbiakban: Mt.) meghatározott, az egészségügyi ágazat számára az Mt.-től eltérést engedő felhatalmazásokat, és törvényi szinten alkossa meg a felhatalmazásokat kitöltő rendelkezéseket. A Kjt.-ben szereplő eddigi felhatalmazások a hatályukat vesztik. A törvény továbbra is lehetőséget kíván adni az egészségügyi ágazat számára, hogy az ügyeletre vonatkozó - az Mt.-ben nem rendezett - szabályokat maga alkossa meg. Az egészségügyi ágazat számára azért indokolt eltérést engedni az ügyelet Mt.-ben meghatározott fogalmától valamint díjazásától, mert - míg az Mt. hatálya alá tartozó munkaviszonyoknál eshetőleges, hogy felmerül-e egyáltalán munkavégzési kötelezettség az ügyelet időtartama alatt - az ágazat esetében a munkavégzési kötelezettség felmerülése szükségszerű (egy orvos az ügyelete alatt biztos, hogy fog munkát végezni).

A törvény szerint az Mt. felhatalmazása alapján bevezetésre kerül az egészségügyi ügyelet fogalma, amely az egészségügyben az ügyeleti feladatok munkaviszony illetve közalkalmazotti jogviszony keretében történő ellátását jelenti. Az egészségügyi ügyelet mind a napi - mind a heti munkaidő-limitekbe beszámít, továbbá az egészségügyi ügyelet vonatkozásában is éves limit kerül bevezetésre azzal a megszorítással, hogy éves szinten a 416 órát nem haladhatja meg az egészségügyi ügyeletben, illetve rendkívüli munkavégzésben történt munka.

A törvény alapján az egészségügyi ügyelet szervezését rendszerszerűen nem a rendkívüli munkavégzés, hanem az Eütev. tv. szabályai rendeznék tehát az egészségügyben. Ahol a folyamatos betegellátás ezt indokolja, a hangsúlyt célszerű a műszakszervezésre helyezni (a jelenlegi minősített ügyeletek többsége esetében célszerűnek tűnik a műszak szervezése). Ezzel egyidőben a korábbi ún. csendes ügyeleteket célszerű készenléttel kiváltani. A készenlét - amikor a munkavállaló a saját maga által meghatározott helyen tartózkodva áll rendelkezésre - kívül esik az irányelv hatályán, amint azt a SIMAP ügyben az Európai Bíróság is megállapította, így a készenlét ideje nem minősül munkaidőnek, csak a tényleges berendelés esetén a tényleges munkavégzés időtartamát kell a napi illetve heti munkaidőkeretbe beszámítani.

Összességében tehát az ügyeletek szervezése a mainál jóval kevesebb ügyeleti ponton lesz szükséges. Ügyelet szervezése akkor indokolt, ha átlagosan az ügyeleti idő 25%-át meghaladóan, de legfeljebb annak 50%-áig tényleges munkavégzési feladatokat is teljesíteni kell (a jelenlegi „normál” ügyeletre vonatkozó szabályok alapján).

A törvény nem érinti az Eütev. tv. - a betegek pihent orvoshoz/egészségügyi szakdolgozókhoz való jogán alapuló - azon alapelvét, hogy egy héten 60 óránál több időt tényleges egészségügyi tevékenységgel nem lehet tölteni a hat havi átlag szabályt figyelembe véve. Ebbe az időbe azonban az ügyeletek rendelkezésre állási idejét - amikor nem történik munkavégzés - nem indokolt beszámítani.

Az egészségügyben - összhangban az általános munkajogi szabályokkal - a heti munkaidő a munkáltató rendelkezése szerint a munkaidőkeret átlagában a 48 órát nem haladhatja meg, azzal, hogy ennek terhére a munkáltató a napi munkarend szerinti munkaidőn túl rendkívüli munkavégzést vagy egészségügyi ügyeletet rendelhet el.

A törvény meghatározza az alkalmazott egészségügyi dolgozó számára naptári évenként elrendelhető ügyelet mértékét. Megtartva az Eütev. tv. önként vállalt többletmunkavégzésre vonatkozó szabályait, a törvény megfogalmazza, hogy külön, írásba foglalt megállapodás alapján az alkalmazott egészségügyi dolgozó többletmunkát vállalhat, amelynek mértéke továbbra sem haladhatja meg a munkaidőkeret átlagában a heti 12 órát. Azonban, ha a többletmunka kizárólag egészségügyi ügyelet ellátására irányul, akkor a többletmunka mértéke nem haladhatja meg a munkaidőkeret átlagában a heti 24 órát.

Fontos rendelkezés, hogy egészségügyi ügyelet ellátása után a munkáltató köteles pihenőidőt biztosítani az egészségügyi dolgozó számára (kompenzáló pihenőidő).

-----STARTING---POINT---RESZLETES---

Az 1. §-hoz

A törvény célja az egészségügyi ágazat sajátosságait figyelembe vevő, az ellátórendszer folyamatos működésének és a betegek pihent egészségügyi dolgozóhoz való jogának egyidejű biztosítása érdekében rugalmas munkaszervezést lehetővé tevő ügyeleti szabályozás részletes szabályainak megalkotása. Ehhez mindenekelőtt szükséges az egészségügyben teljesített ügyelettel kapcsolatos fogalmak definíciószerű meghatározása.

Az egészségügyi ellátások folyamatos hozzáférhetőségének biztosítása érdekében az egészségügyről szóló 1997. évi CLIV. törvény (a továbbiakban: Eütv.) 93. §-a meghatározza az ügyeleti ellátás fogalmát, illetve az ellátási forma jogszabályi kereteit. Az Eütv. hivatkozott rendelkezése szerint az ügyeleti ellátás az egészségügyi ellátórendszernek a munkaidő befejezésétől a következő napi munkaidő kezdetéig való működtetése az egészségügyi ellátás folyamatos igénybevétele lehetőségének biztosítása érdekében. Az Eütv. által rögzített ellátási formára vonatkozó rendelkezések különösen az ellátás célját, és annak keretében nyújtandó egészségügyi tevékenységek körét határozzák meg. Az ellátási forma szakmai definíciója, illetve az Eütv. hivatkozott keretszabályai azonban nem alkalmasak arra, hogy az ügyelet - mint munkajogi kategória - tartalmát megfelelően meghatározzák, a Mt. szerinti ügyelet fogalma és az Eütv. 93. §-ának összevetésére figyelemmel számos jogalkalmazási kérdés merült fel az elmúlt időszakban. A törvény a fentiekre tekintettel rendezi az ügyeleti feladatellátás és az egészségügyi ügyelet fogalmát. Az egészségügyi ügyelet számára az Mt. módosítása eltérést enged az ügyelet Mt.-ben meghatározott fogalmától, valamint díjazásától, tekintettel arra, hogy míg az Mt. hatálya alá tartozó munkaviszonyoknál eshetőleges, hogy felmerül-e egyáltalán munkavégzési kötelezettség az ügyelet időtartama alatt, az egészségügyi ágazat esetében a munkavégzési kötelezettség felmerülése szükségszerű.

Az Mt.-ben az ügyelet a munkáltató által meghatározott helyen és ideig történő rendelkezésre állást jelenti, azzal, hogy ez az idő teljes egészében munkaidőnek minősül, az ügyelet alatt végzett munka ugyanakkor - a hatályos szabályokkal megegyező módon - továbbra is rendkívüli munkavégzésnek fog minősülni. Ez alól a főszabály alól az egészségügyi ágazat tekintetében az Mt.-ben biztosítandó eltérési lehetőség alapján bevezetésre kerül az egészségügyi ügyelet fogalma, amely az egészségügyben az ügyeleti feladatok munkaviszony, közalkalmazotti - illetve egészségügyi szolgáltatást is nyújtó közigazgatási szerv esetén, kivételesen közszolgálati - jogviszony keretében történő ellátását jelenti. Az egészségügyi ügyelet mind a napi, mind a heti munkaidő-limitekbe beszámít.

A 2. §-hoz

Az Eütev. tv. a betegek pihent egészségügyi dolgozóhoz való jogának biztosítása érdekében általános jelleggel rögzíti, hogy a különböző jogviszonyok alapján végezhető egészségügyi tevékenység együttes időtartama korlátozott, mind a heti, mind a napi tevékenységvégzés mértéke tekintetében. A rendelkezés elvi alapjainak érintetlenül hagyása mellett, az ügyeletek tekintetében az európai közösségi jogban bekövetkezett változásra tekintettel - amely szerint a munkáltató által meghatározott helyen és ideig történő rendelkezésre állás minden esetben teljes egészében munkaidőnek minősül - a hatályos szabályok nem tarthatók fenn, mivel a naptári napi 12 órás tevékenységvégzési korlátozás érintetlenül hagyása kizárná a 12 órát meghaladó (tipikusnak tekinthető) ügyeletek megszervezésének lehetőségét. A fentiekre tekintettel a különböző - alkalmazotti, polgári jogi és egyéb - jogviszonyokban végzett egészségügyi tevékenységek összeszámítása során csak az ügyeletek tényleges egészségügyi tevékenységvégzéssel töltött részét kell figyelembe venni. A fenti szabálytól függetlenül az alkalmazott egészségügyi dolgozó ügyeletének teljes időtartama - a közösségi joggal is összhangban - munkaidőnek minősül. A törvény lehetővé teszi az egészségügyi szolgáltatók számára az európai közösségi szabályozás adta korlátokat betartó, ugyanakkor elegendő mozgásteret biztosító rugalmas munkaszervezést, a helyi sajátosságok figyelembevételével, a betegek pihent egészségügyi dolgozóhoz való joga érvényesülésének garantálása mellett.

A 3. §-hoz

A törvény tartalmazza az alkalmazott egészségügyi dolgozókra irányadó rendelkezéseivel összefüggésben az egészségügyi ügyelet fogalmának bevezetésére tekintettel szükségessé vált módosításokat. A módosítás célja, hogy növelje az egészségügyi szolgáltatók mozgásterét a minél rugalmasabb munkaszervezési megoldások alkalmazása érdekében. A törvény az eddiginél nagyobb hangsúlyt fektet a felek megállapodására a munkaviszonyban illetve közalkalmazotti jogviszonyban foglalkoztatott egészségügyi dolgozók tekintetében, a műszakbeosztás szerinti munkarendben, az egészségügyi ügyeletben és a készenléti szolgálat útján történő feladatellátás lehetőségeinek bővítésével. A törvény alapján tehát a munkaszervezés terén a hangsúly áttevődik az egyes intézmények által végrehajtott szervezési intézkedésekre, ezen belül különösen a feleknek a helyi sajátosságoknak leginkább megfelelő megállapodásaira. Az egészségügyben - összhangban az általános munkajogi szabályokkal - a heti munkaidő a munkáltató rendelkezése szerint a munkaidőkeret átlagában a 48 órát nem haladhatja meg, azzal, hogy ennek terhére a munkáltató a napi munkarend szerinti munkaidőn túl rendkívüli munkavégzést vagy egészségügyi ügyeletet rendelhet el. A folyamatos egészségügyi ellátást, továbbá a fekvőbeteg-ellátást nyújtó egészségügyi szolgáltató a folyamatos működését műszakok szervezésével biztosítja, vagy ha erre nem köteles, a folyamatos betegellátás egészségügyi ügyelet és készenlét szervezésével is ellátható. A folyamatos egészségügyi ellátás szervezésének szakmai követelményeit továbbra is az egészségügyi miniszter rendelete szabályozza, ez alapján pl. a különböző szolgáltatóknál műszak szervezése kötelező, vagy az ügyeleti ellátási forma alkalmazása ajánlott lehet.

Készenlétnek minősül a törvény hatályos rendelkezése szerint az egészségügyi dolgozónak az egészségügyi szolgáltató napi munkarendje szerinti munkaidő befejezésétől a következő napi munkarend szerinti munkaidő kezdetéig az egészségügyi dolgozó által megjelölt és a munkavégzés helyére figyelemmel reálisan elérhető helyen és időben való rendelkezésre állása. Az európai bírósági joggyakorlat alapján a készenléttel kapcsolatban nem merültek fel az ügyeleti ellátással kapcsolatban jelentkezetthez hasonló problémák, így egyértelmű, hogy az alkalmazott által szabadon megválasztott helyen töltött készenlét rendelkezésre állási ideje nem minősül munkaidőnek (csak a készenlét alatt elrendelt esetleges munkavégzés, amely rendkívüli munkavégzés). A törvény szerint a fenti készenlét elkülönítendő a készenléti jellegű munkakör kialakításának lehetőségétől, amelyet a törvény a kizárólag ügyeleti feladatok ellátására irányuló munkaviszony esetében lehetővé tesz. Az Mt. általános szabályaira is tekintettel, a készenléti jellegű munkakörben a teljes munkaidő mértéke - a felek megállapodása alapján - legfeljebb napi tizenkét, legfeljebb heti hatvan órára emelhető. A törvény szerint készenlét havonta legfeljebb tíz alkalommal rendelhető el, az természetesen ez a rendelkezés csak a „hagyományos” készenlétre vonatkozik, a készenléti jellegű munkakörre nem.

A 4. §-hoz

A törvény célja az egészségügyi intézmények mozgásterének növelése a rugalmas munkaszervezés terén, egyidejűleg biztosítva az intézmények működőképességét, az ellátás biztonságát és a betegek pihent egészségügyi dolgozóhoz való jogát.

Az alkalmazott egészségügyi dolgozó számára naptári évenként legfeljebb 416 óra egészségügyi ügyelet rendelhető el a heti 40 órás rendes munkavégzésen felül (amelynek keretében szintén lehetőség van ügyeleti feladatok ellátására). Az egészségügyi ágazatban is előfordul rendkívüli munkavégzés (pl. a 2 óra hosszúságúra tervezett műtét 6 órát vesz igénybe, amellyel a műtőorvos túllépi a rendes munkaidejét). Az egészségügyben is a rendkívüli munkavégzésre vonatkozó általános munkajogi korlátok kerülnek alkalmazásra (évi legfeljebb 200 óra, kollektív szerződés alapján legfeljebb 300 óra), azzal, hogy a rendkívüli munkavégzés és az elrendelt egészségügyi ügyelet együttes időtartama nem haladhatja meg naptári évenként a 416 órát.

Megtartva az önként vállalt többletmunkavégzésre vonatkozó szabályokat, a törvény megfogalmazza, hogy külön, írásba foglalt megállapodás alapján az alkalmazott egészségügyi dolgozó többletmunkát vállalhat, amelynek mértéke továbbra sem haladhatja meg a munkaidőkeret átlagában a heti 12 órát.

Azonban, ha a többletmunka kizárólag egészségügyi ügyelet ellátására irányul, akkor a többletmunka mértéke nem haladhatja meg a munkaidőkeret átlagában a heti 24 órát.

A folyamatosan működő egészségügyi szolgáltatók esetén hat havi, az egyéb szolgáltatók esetén négy havi munkaidőkeret kerülne megállapításra a törvény szerint.

Az egészségügyi tevékenység befejezése és a következő, munkarend szerint megkezdett egészségügyi tevékenység között legalább 11 óra - a napi huszonnégy órán át folyamatos szolgáltatást nyújtó egészségügyi szolgáltatók esetében legalább 8 óra - egybefüggő időtartamú pihenőidőt kell biztosítani. Ez utóbbihoz szükséges a munkáltató és az alkalmazott megállapodása is. Egészségügyi ügyelet esetén ezt a pihenőidőt közvetlenül az egészségügyi tevékenység befejezését követően kell kiadni. A törvény alapján egészségügyi ügyelet ellátása után a munkáltató köteles pihenőidőt biztosítani az egészségügyi dolgozó számára (kompenzáló pihenőidő).

Az alkalmazott egészségügyi dolgozó napi munkaidejének korlátja 12 óra, amely egészségügyi ügyelet teljesítésének idején 24 órásra bővül, amelyből legalább 12 óra ügyelet teljesítendő.

Az 5. §-hoz

A törvény az ügyeletek díjazására vonatkozó, jelenleg kormányrendeleti szintű szabályozást törvényi szintre emeli, tekintettel arra, hogy az egészségügyi tevékenység végzésének tipikus kereteit biztosító,egészségügyi ágazatban való végrehajtásáról szóló 233/2000. (XII. 23.) Korm. rendelet vonatkozó rendelkezéseit a jogforrási szint helytelen megválasztására tekintettel az Alkotmánybíróság megsemmisítette. A törvény a normál ügyeletre irányadó díjazási mérték törvénybe emelését tartalmazza. Az egészségügyi ügyeleti díj mértékét alapvetően a felek megállapodása vagy kollektív szerződés határozza meg, amely vonatkozásában a törvény minimumszabályokat rögzít, Kollektív szerződés, vagy megállapodás hiányában a munkáltató a törvényben rögzített minimummértékek alapulvételével rendelhet el egészségügyi ügyeletet. Ettől a minimummértéktől azonban mind a munkáltató, mind a felek magasabb díjban eltérően bármikor megállapodhatnak, illetve kollektív szerződés azt magasabb összegben szabályozhatja.

A törvény továbbá meghatározza a készenlét díjazásának törvényi minimumát. A törvényi minimumnál kollektív szerződés vagy a felek megállapodása magasabb mértéket is megállapíthat.

Fontos, hogy amennyiben az alkalmazotti formában történő egészségügyi tevékenységvégzésre, beleértve az ügyeletek ellátását, önként vállalt munkavégzés keretében kerül sor, akkor 50%-kal megemelt díjazást kell alkalmazni. A készenlét alatt elrendelt munkavégzés díjazására az Mt. szabályait kell alkalmazni.

A 6. §-hoz

A felsőfokú szakirányú szakképzést megszerezni kívánók (szakorvosjelöltek) képzése elméleti és gyakorlati részből áll. A gyakorlati képzés felsőfokú oktatási intézmény által akkreditált képzőhelyen történhet, ennek a feltételnek számos egészségügyi szolgáltató osztályai nem felelnek meg. A képzés megszerzéséhez szükséges gyakorlat idő tartamát a szakorvosjelöltek - legalábbis részben - gyakran más, akkreditált egészségügyi szolgáltatónál töltik el, az érintett egészségügyi szolgáltatók és a szakorvosjelölt megállapodása alapján. Az eredetileg foglalkoztató egészségügyi szolgáltatónál ugyanakkor a munkaviszony, illetve a közalkalmazotti jogviszony megszüntetése többek között gazdasági okokból sem célszerű. Munkajogi szempontból a más szolgáltatónál történő foglalkoztatás azonban problémákat vet fel, tekintettel arra, hogy fogalmilag kirendelésről vagy átirányításról van szó a gyakorlati hely megváltoztatásakor. Az Mt. a kirendelés felső határa tekintetében csak kollektív szerződésben enged eltérést, ugyanakkor ilyen tartalmú megállapodásokat a gyakorlatban ritkán kötnek. A fentiekre tekintettel a törvény a felek számára biztosít eltérési lehetőséget az eredeti foglalkoztatási helytől való eltérés időtartama tekintetében, egy abszolút, évi 200 napos korlát fenntartásával.

A 7. §-hoz

Tekintettel az egészségügyi tevékenységvégzés kereteit meghatározó szabályrendszer szektorsemlegességének követelményére, a munkavállalók szociális biztonsági szintjének megőrzése érdekében szükségesnek látszik az egészségügyi ágazatban egyre jelentősebb arányt képviselő Mt. szerinti foglalkoztatás és a korábban tipikus foglalkoztatási formát jelentő közalkalmazotti jogviszony eltérő sajátosságaira figyelemmel további garanciális elemek megalkotása. Tekintettel arra, hogy az Mt. a munkavállaló egészségügyi dolgozók tekintetében számos olyan, az egészségügyi tevékenységvégzés sajátosságaira tekintettel a közalkalmazotti jogviszonyban bevezetésre került jogintézményt nem ismer, amelyek az egészségügyi dolgozók fokozott terhelésnek való kitettségét hivatottak ellensúlyozni (ilyen pl. a pótszabadságának, a bizonyos veszélyes munkahelyen tölthető maximális idő, egyes indokolt bérpótlékok), indokolt egyes, az Mt.-ben foglaltaknál a munkavállalókra nézve kedvezőbb ágazati részletszabályok megállapítása.

-----STARTING---POINT---VEGE---

A 8. §-hoz

A § a törvény hatályba léptetéséről rendelkezik, valamint elvégzi a szükséges technikai szövegmódosításokat.

A törvényben a 2007. július 1. és december 31. közötti átmeneti időszak tekintetében szükséges kezelni az Mt. később módosuló rendelkezéseinek hiányából adódó kérdéseket, azaz hatályos rendelkezésben kell kimondani, hogy az egészségügyi ügyelet teljes időtartama munkaidőnek tekintendő.