2012. évi CCXXI. törvény indokolása

a Magyar Művészeti Akadémia kultúrstratégiai szerepének megerősítése érdekében szükséges törvénymódosításokról, valamint egyéb kulturális tárgyú törvények módosításáról

-----STARTING---POINT---ALTALANOS--- 

2011. augusztus 10-én hatályba lépett a Magyar Művészeti Akadémiáról szóló 2011. évi CIX. törvény (a továbbiakban: MMA tv.), amelynek szellemében és az Alaptörvény alapján - az MMA tv. 30. § (1) bekezdésére figyelemmel 2011. november 5-én - a Magyar Tudományos Akadémiához (a továbbiakban: MTA) hasonló szerepkörű és súlyú köztestület alakult.

Az önkormányzás elvén működő jogi személyként országos közfeladatokat ellátó szervezet célja a kulturális értékek védelme és gyarapítása, a művészeti és történeti hagyományok megőrzése, a magas színvonalú művészi alkotómunka közösségi feltételeinek megerősítése, az alkotómunka szabadságának védelme, a magyar művészeti élet kimagasló teljesítményt nyújtó képviselőinek személyes megbecsülése.

A művészettel (különösen az irodalommal, a zenével, a képző- és az iparművészettel, valamint az építészettel, a fotó-, a film-, az előadó-, a népművészettel), továbbá a művészet elemzésével, támogatásával, oktatásával, hazai és nemzetközi bemutatásával, közkinccsé tételével kapcsolatos feladatellátás a törvény által biztosított köztestületi formában - mint igazgatási tényezőben - kiemelt hangsúlyt kapott.

Egy évvel a köztestület megalakulását, majd az alapvető szervezeti és működési keretek kialakítását követően a köztestület kész feladatkörében érdemben bekapcsolódni, részt és felelősséget vállalni állami feladatok ellátásába(n); a törvény célja, hogy a köztestület megalakulását megalapozó törvény előkészítésén túl - és az Alaptörvény szerint - biztosítsa a köztestület hatékony működése érdekében szükséges további feltételeket.

2012-ben, illetve 2013. január 1-jei hatállyal további kulturális tárgyú törvényi rendelkezések - nem átfogó - módosítása szükséges, amelyek fentiekkel összefüggésben történő tárgyalását indokolja, hogy azok a Magyar Művészeti Akadémia (a továbbiakban: MMA) kultúrstratégiai szerepének megerősítése érdekében módosítandó jogszabályt (az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény) érintenek. A kulturális tárgyú törvények között a törvény módosítja a köziratokról, a közlevéltárakról és a magánlevéltári anyag védelméről szóló 1995. évi LXVI. törvényt is.

-----STARTING---POINT---RESZLETES---

Az 1. §-hoz

A módosítás a Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) való összhang megteremtése miatt szükséges. Ezek az okok:

a) az Mötv. már nem ismeri a körjegyzőség fogalmát, a közös önkormányzati képviselő-testület fogalmát használja;

b) a többcélú kistérségi társulások 2012. december 31-én megszűnnek (az Mötv. hatályon kívül helyezi a települési önkormányzatok többcélú kistérségi társulásáról szóló 2004. évi CVII. törvényt), egyidejűleg a társulásokra vonatkozó szabályok megváltoznak.

Az összhang megteremtése a nemzetiségek jogairól szóló 2011. évi CLXXIX. törvény rendelkezéseire figyelemmel is indokolt.

A 2. §-hoz

A 2012. október 1-jén hatályba lépett, a köziratokról, a közlevéltárakról és a magánlevéltári anyag védelméről szóló 1995. évi LXVI. törvény (a továbbiakban: Ltv.) módosítása alapján a megyei levéltárak beolvadtak a Magyar Nemzeti Levéltárba. A törvénymódosítással a megyei levéltárak a Magyar Nemzeti Levéltár megyei szintű szervezeti egységeiként (tagintézményeiként) működnek, intézményi önállóságuk megszűnt.

A Magyar Nemzeti Levéltárat a tagintézmények vagyonának kezelésével megilletik a tulajdonos jogai, és terhelik a tulajdonos kötelezettségei. A vagyonkezelői jog létesítése a levéltári feladatellátás feltételeinek hatékony biztosítását, az ingatlan vagyon állagának és értékének megőrzését, védelmét, továbbá értékének növelését szolgálja.

A törvény célja, hogy az Ltv.-ben rögzített közfeladatok biztosítását szolgáló tagintézmények állami tulajdonban lévő ingatlan vagyonára vagyonkezelői jogot alapítson törvény alapján kijelöléssel a Magyar Nemzeti Levéltár javára az állami vagyonról szóló 2007. évi CVI. törvény és az állami vagyonnal való gazdálkodásról szóló 254/2007. (X. 4.) Korm. rendelet vonatkozó előírásai figyelembevétele mellett.

Az önkormányzati tulajdonban lévő ingatlanok esetében az ingyenes használati jog az önkormányzatok által keletkeztetett iratok ingyenes állami megőrzése és kezelése miatt indokolt.

A 3. §-hoz

Az MMA tv. hatálybalépésével egyidejűleg az MMA működtetése szolgálatában - 2012. január 1-jei hatállyal - javaslatot tett egyes törvényi rendelkezések módosítására, elsősorban az MTA-ra irányadó szabályozások MMA-ra történő kiterjesztése útján. Az elmúlt egy év távlatában a hatékonyabb működés érdekében, a közfeladat-ellátási jog és kötelezettség mind szélesebb spektrumának teret engedve 2013. január 1-jétől az MMA elnöke - az MTA elnökéhez hasonlóan - részt vesz az Országgyűlés Szent Korona Testület munkájában.

A 4. §-hoz

Szövegpontosítás.

Az 5. §-hoz

A kultúráért felelős miniszter és az MMA közötti együttműködést erősíti, a kormányzat és a köztestület feladatellátását racionalizálja a törvény azzal, hogy az MMA delegálási jogot kap a Nemzeti Előadó-művészeti Tanácsba, a köztestületnek az MMA tv. 4. § (2) bekezdés b) pontjában foglalt feladatát szem előtt tartva.

Tekintettel arra, hogy a megyei önkormányzatok intézményfenntartó szerepe 2012. január 1-jétől megszűnt, képviselőjük részvétele a Nemzeti Előadó-művészeti Érdekegyeztető Tanácsban - amelyről a hatályos szabályozás rendelkezik - nem indokolt. A megyei önkormányzatok delegálási lehetőségének megszüntetésével egyidejűleg az MMA számára a tagi státusz biztosítása - egy képviselő delegálása útján - a Nemzeti Előadó-művészeti Érdekegyeztető Tanács létszámbővítése nélkül megvalósulhat.

A 6., 11., és a 17. §-hoz

A módosítás arra irányul, hogy a nemzeti, illetve kiemelt szervezetnek nem minősülő előadó-művészeti szervezetek támogatására meghirdetendő pályázatok bírálatára vonatkozó minőségbiztosítási szempontrendszert ne jogszabály határozza meg általános szinten, generalizáltan, hanem az egyes pályázati felhívások tartalmazzák - kellő részletességgel - az elbírálás szempontjait.

A pályázatok sajátos jellemzője a felhívásokban rögzített speciális feltételek - így különösen a szakmai, az azzal szorosan összefüggő pénzügyi pillérek, illetve a pályázói kör - változékonysága. Az évről évre változó pályázati összetevők jogszabályi szintű rögzítésre nem alkalmasak, mert kizárják a támogatói és a pályázói fél részéről is az aktuális igények, lehetőségek és elvárások megvalósítását.

A pályázati úton nyújtott költségvetési támogatások meghirdetéséről, lebonyolításáról, a pályázati konstrukciók eljárási szabályairól több jogszabály rendelkezik, többek között az államháztartásról szóló 2011. évi CXCV. törvény, az államháztartásról szóló törvény végrehajtásáról szóló 368/2011. (XII. 31.) Korm. rendelet (a továbbiakban: Ávr.), a közpénzekből nyújtott támogatások átláthatóságáról szóló 2007. évi CLXXXI. törvény, az információs önrendelkezési jogról és az információszabadságról szóló 2011. évi CXII. törvény stb. Az Ávr. 66. § (2) bekezdése rögzíti, hogy a pályázati kiírás tartalmazza legalább - többek között - a pályázatok elbírálásának főbb szempontjait. A törvény - e rendelkezésre is figyelemmel - előírja a részletes bírálati szempontrendszer pályázati felhívásban történő rögzítését, amely biztosítékul szolgál a szakmai elvárások teljesüléséhez.

A 7-8., és a 14. §-hoz

Az előadó-művészeti szervezetek működésével összefüggő közigazgatási hatósági és szolgáltatási feladatokat ellátó szervezet feladatait 2012. november 6-ától a Nemzeti Kulturális Alap Igazgatósága (a továbbiakban: NKAI) látja el, amely nem államigazgatási szerv. A közigazgatási hatósági eljárás és szolgáltatás általános szabályairól szóló 2004. évi CXL. törvény 12. § (3) bekezdés e) pontjára tekintettel kormányrendelet feljogosíthat közigazgatási hatósági jogkör gyakorlására nem államigazgatási szervet. E jogcímen történt az előadó-művészeti szervezetekkel kapcsolatos hatósági jogköröknek és egyéb feladatoknak az NKAI-hoz telepítése, azonban az NKAI működési formájából adódóan szükséges a törvény szövegének több ponton történő, jogtechnikai jellegű módosítása, és a 47. § (1) bekezdés a) pontjában szereplő felhatalmazó rendelkezés pontosítása.

A 9. §-hoz

Jogtechnikai jellegű módosítás. Az énekkar tekintetében a művészeti tevékenység sajátos jellege alapján szükséges e típus megkülönböztetése.

A 10. §-hoz

Jogtechnikai jellegű módosítás.

A 12. §-hoz

Az egyes előadó-művészeti tevékenységet folytatók járadéka szabályozása vonatkozásában megteremti a kapcsolatot az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény rendelkezései és a törvény 15. §-a szerinti felhatalmazó rendelkezés között.

A 13. §-hoz

A törvény egyfelől pontosabban írja körül a hangverseny fogalmát, műfajilag is körülhatárolva, egyben megjelölve az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény hatálya alá tartozó zeneműveket. Másfelől a hangverseny fogalom a klasszikus operettel egészül ki. Ezt indokolja, hogy a törvény is megkülönbözteti ezt a zenei műfajt, és ez megjelenik a szimfonikus zenekarok feladatai sorában is. Harmadrészt a módosítás törli a létszámra vonatkozó általános, valamennyi szervezettípust érintő csökkentési lehetőséget, mert ez szakmailag csak a szimfonikus zenekarok esetében indokolt.

A módosított definíció egyértelművé teszi, hogy a szimfonikus zenekar hangversenyen teljesít a 16. pontban foglaltak szerint.

A létszám meghatározásból törlésre kerül az „átlagos” kifejezés, mert a szabályozás szükségtelenné teszi az átlagolást. A 16. pontból törölt létszám szabály itt jelenik meg, nem is kivételes szabályként, hanem vagylagos lehetőségként. Az új létszámszabályozás igazodik a szakmai tapasztalatokhoz és tekintettel a barokk és más, kis létszámra megírt szimfonikus zeneművekre, nem ír elő nehezen, vagy egyáltalán nem teljesíthető szabályt, az alsó létszámhatár e művek és klasszikus operett tekintetében a törvény egyéb rendelkezéseit alkalmazva igazodik a gyakorlathoz.

A 15. §-hoz

A Széll Kálmán Terv alapján a korhatár előtti öregségi nyugdíjak megszüntetéséről, a korhatár előtti ellátásról és a szolgálati járandóságról szóló 2011. évi CLXVII. törvény 2012. január 1-jétől megszüntette az ún. művésznyugdíjakat. Az Emberi Erőforrások Minisztériuma a 2012. július 4-5-i kormányülésen - az Erkel Színház újbóli üzembe helyezéséhez szükséges rekonstrukció előkészítéséről, a megvalósítás egyes változatainak bemutatásáról szóló jelentés kapcsán - feladatot kapott a művésznyugdíjak kérdésének átfogó rendezésére.

A törvény felhatalmazást ad a kormánynak, hogy egy, a művészek szűk körére kiterjedő szabályozással alakítsa ki a feltételeit egy járadéknak. E járadékot azok a művészek kapják, akik egészségkárosodás miatt az előadó-művészeti tevékenység folytatására alkalmatlanok. Ez rendkívül szigorú feltételrendszer mellett megteremti a tisztes visszavonulás és járadék formájában történő ellátás kialakításának lehetőségét.

A 16. §-hoz

Jogtechnikai jellegű pontosítások.

A 18. §-hoz

A törvény a köztestület működési feltételeinek racionalizálása érdekében rendelkezik az MMA rendes tagjai maximális létszámának 50 fővel történő megemeléséről.

Az MMA tv. értelmében az MMA rendes tagjai a magyar művészeti életben kimagasló szellemi vagy alkotói teljesítményt felmutató művészek; a köztestület rendes tagjainak száma nem lehet több 200 főnél.

A köztestület megalakulásakor a törvényben érvényesített létszámkorlátozás alapvetően a minőségvédelmet volt hivatott biztosítani, amellett, hogy a jogalkotó nem hagyhatta figyelmen kívül a 2012-re előirányzott és középtávon prognosztizálható költségvetési determinációkat sem.

Figyelemmel arra, hogy a megalakulást követően a köztestület érdemi működésének spektruma - például a jelen törvényben foglaltak szerint - szélesedni látszik, elemi érdek a művésztársadalom reprezentatív jelenlétének a köztestület működésében való optimalizálása, szükség és lehetőség szerint, ugyanakkor nem a minőség rovására.

A 19. §-hoz

Az MMA hatályos alapszabálya értelmében a köztestület a rendes tagjai művészeti teljesítményét és köztestületi munkáját havi tiszteletdíj folyósításával ismeri el; a tiszteletdíj a rendes tagokat tagsági jogviszonyuk fennállása alatt illeti meg (ide nem értve a jogviszony szüneteltetésének vagy felfüggesztésének időtartamát).

A módosítás célja, hogy - az MTA-ra irányadó vonatkozó szabályozáshoz hasonlóan - törvényben legyen deklarált a köztestület tagjai (a rendes tagok és a levelező tagok) részére a köztestület által folyósított havi juttatás (életjáradék, özvegyi- és árvaellátás).

Az ez idáig a köztestület alapszabálya alapján kizárólag a rendes tagoknak biztosított tiszteletdíj alapvetően a tagsági jogviszony alapján folyósított életjáradékszerű (korábbi tevékenység elismeréseként elnyert, tagsághoz kötődő, özvegyi-árvasági juttatások alapját is képező) juttatás; ezért a - a törvényi szintre emelt - szabályozás keretében a havi juttatás elnevezésében az életjáradék kifejezést használni.

Az életjáradék adó- és járulékköteles juttatás.

A 20. §-hoz

Az MMA tv. értelmében a köztestületi vagyonkezelés és a köztestület gazdálkodásának törvényességét, a vagyonkezelés és gazdálkodás során a jelen törvény céljainak érvényesülését öttagú felügyelő testület ellenőrzi; a felügyelő testület egy tagját a kultúráért felelős miniszter, egy tagját az államháztartásért felelős miniszter, egy tagját az állami vagyon felügyeletéért felelős miniszter, egy tagját az Országgyűlés kulturális ügyekért felelős bizottsága nevezi ki és hívja vissza, egy tagját a köztestület magyar állampolgárságú tagjai közül a közgyűlés választja és hívja vissza.

A törvény célja az MMA tv. megalkotásakor, a köztestület megalapításával egyidejűleg az volt, hogy a felügyelő testület összetétele, a tagok kinevezésének módja megjelenítse a köztestület feladatai és gazdálkodása tekintetében az állami igazgatás és a központi költségvetés szerves részévé váló új intézmény alapvető kapcsolatrendszerét.

A köztestület megalakulása óta a kormány tagjainak a köztestülettel való együttműködése kiegyensúlyozott, amelyre figyelemmel a kormány a köztestületi vagyonkezelés és gazdálkodás ellenőrzését formalizált keretek között egyetlen delegált útján is megfelelően érvényesítheti.

A testületi illetve a szakmai függetlenség megőrzése érdekében az ötfős felügyelő testületben a közgyűlés által választott, a közgyűlésen szavazati joggal is bíró köztestületi tagok létszáma és aránya - egy fővel - elenyésző kisebbség marad.

A 21. §-hoz

A 2011-ben létrejött köztestület jogállása és közfeladatai azonos rangot biztosítottak számára az MTA-val; a működésbeli sajátosságok általános jellegű azonosítása - elsősorban nemzetgazdasági szempontokat tartva szem előtt - a kezdeti, megalakulási folyamatban elhamarkodottnak tűnt. Egy évvel az MMA megalakulását követően, amikor szerepe, közfeladatai és céljai azonosíthatók, indokolt, hogy elnöke és főtitkára köztestülettel fennálló jogviszonyáról törvény az MTA elnökére és főtitkárára irányadó, törvényben foglalt szabályokhoz hasonlóan rendelkezzen.

A törvény értelmében az MMA elnökét - az MTA elnökéhez hasonlóan - a miniszteri illetménnyel azonos mértékű díjazás, az MMA főtitkárát - az MTA főtitkárához hasonlóan és közszolgálati tisztviselői jogállása okán - a közigazgatási államtitkári illetménnyel azonos mértékű javadalmazás és évente 40 munkanap szabadság illeti meg; egyéb juttatásaik tekintetében a központi államigazgatási szervekről, valamint a Kormány tagjai és az államtitkárok jogállásáról szóló törvényben, továbbá az állami vezetők és az államigazgatási szervek köztisztviselői számára biztosított juttatásokról és azok feltételeiről szóló kormányrendeletben foglaltak irányadók.

A 22. §-hoz

A szövegpontosító rendelkezés egyértelművé teszi, hogy a főtitkár is közszolgálati tisztviselő.

A 23. §-hoz

A törvény a felügyelő testület összetételére, delegálási, választási rendjére vonatkozó rendelkezések között szabályozza, hogy a jelenlegi felügyelő testületi tagok mandátuma 2014. május 31. napján megszűnik, ezen határidőig az MMA közgyűlése az új törvényi szabályozásnak megfelelően megválasztja a megújított testületet, illetve a delegálók ugyancsak ezen időpontig eljárnak a delegálások ügyében. A megalakuló testület ötéves mandátumának kezdete 2014. június 1-je.

A 24. §-hoz

Felhatalmazó rendelkezést tartalmaz.

-----STARTING---POINT---VEGE---

A 25. §-hoz

Hatályba léptető rendelkezéseket tartalmaz.