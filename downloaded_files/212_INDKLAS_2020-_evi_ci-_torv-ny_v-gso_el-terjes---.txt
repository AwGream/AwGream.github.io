2020. évi CI. törvény végső előterjesztői indokolása

a Magyarország Kormánya és a Közép- és Kelet-Európai Regionális Környezetvédelmi Központ közötti Székhely-megállapodás megszüntetéséről

Általános indokolás

A Közép- és Kelet-Európai Regionális Környezetvédelmi Központ használatában lévő ingatlanról szóló 1218/2018. (IV. 20.) Korm. határozat 7. pontja felhívja a külgazdasági és külügyminisztert, hogy a Közép- és Kelet-Európai Regionális Környezetvédelmi Központ (a továbbiakban: REC) székhelyének változásával összefüggésben tegye meg a REC nemzetközi jogi státuszát szabályozó nemzetközi megállapodások felülvizsgálatának, valamint azok módosításának előkészítéséhez szükséges intézkedéseket. A felülvizsgálat eredményeképp szükséges a 158/2012. (VII. 17.) Korm. rendelet által kihirdetett Közép- és Kelet-Európai Regionális Környezetvédelmi Központ jogállásáról szóló Megállapodás (a továbbiakban: Jogállási Megállapodás) Magyarország tekintetében történő megszüntetése. A Jogállási Megállapodás hazánk tekintetében történő megszüntetésének, illetve a Környezetvédelmi és Területfejlesztési Minisztérium (jogutód: Agrárminisztérium) és a Közép- és Kelet-Európai Regionális Központ között 1995. december 19-én aláírt ingatlan átadási megállapodás megszüntetésének szándéka miatt a Magyarország Kormánya és a Közép- és Kelet-Európai Regionális Környezetvédelmi Központ közötti Székhely-megállapodás megszüntetése is indokolt.

A törvény tervezetéhez tartozó indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

Részletes indokolás

Az 1. §-hoz

A § alapján az Országgyűlés felhatalmazást ad a 2014. évi XIII. törvény által kihirdetett, a Magyarország Kormánya és a Közép- és Kelet-Európai Regionális Környezetvédelmi Központ közötti Székhely-megállapodás megszüntetésére.

A 2. §-hoz

Ez a szakasz rendelkezik a törvény hatálybalépéséről, illetve a 2014. évi XIII. törvény által kihirdetett, a Magyarország Kormánya és a Közép- és Kelet-Európai Regionális Környezetvédelmi Központ közötti Székhely-megállapodás megszüntetésének hatályosulásáról.

A 3. §-hoz

Ez a szakasz rendelkezik a Magyarország Kormánya és a Közép- és Kelet-Európai Regionális Környezetvédelmi

Központ közötti Székhely-megállapodás kihirdetéséről szóló 2014. évi XIII. törvény hatályvesztéséről.

A 4. §-hoz

A szakasz a külpolitikáért felelős minisztert jelöli ki arra, hogy gondoskodjék a törvény végrehajtásához szükséges intézkedésekről.