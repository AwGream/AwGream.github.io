1999. évi XXXIII. törvény indokolása

a Magyar Köztársaságnak az Európa Tanács Társadalomfejlesztési Alapjához történő csatlakozása és ezzel összefüggésben az Európa Tanács kiváltságairól és mentességeiről szóló, Párizsban, 1949. szeptember 2-án kelt Általános Megállapodás Harmadik Kiegészítő Jegyzőkönyvének kihirdetéséről

Indokolás

A Kormány 2029/1998. (II. 13.) Korm. határozatának 1. pontjában döntést hozott Magyarországnak az Európa Tanács Társadalomfejlesztési Alapjához történő csatlakozásáról.

A fenti Korm. határozat 3. a)-b) pontja szerint - az Országgyűlés utólagos megerősítésének fenntartásával - a magyar Kormány nevében Magyarország Európa Tanács melletti állandó képviseletének vezetője 1998. március 10-én aláírta és a szervezet főtitkáránál letétbe helyezte a Társadalomfejlesztési Alaphoz történő csatlakozásról szóló nyilatkozatot.

A Nyilatkozatban a Kormány elfogadta a csatlakozás pénzügyi feltételeit, a Társadalomfejlesztési Alap Alapszabályát, illetve az Országgyűlés általi ratifikálás fenntartásával az Európa Tanács kiváltságairól és mentességeiről szóló, Párizsban, 1949. szeptember 2-án kelt Általános Megállapodás Harmadik Kiegészítő Jegyzőkönyvét.

Az Európa Tanács Társadalomfejlesztési Alapjának tevékenységére vonatkozó rendelkezések így összhangban lesznek a többi nemzetközi pénzügyi intézménnyel létrejött megállapodások rendelkezéseivel, a már hazánkban működő hasonló nemzetközi szervezeteknek járó mentességekkel, illetve kiváltságokkal és a hazai jogszabályokkal, indokolt esetben lehetővé téve a projektekkel kapcsolatos állami garanciavállalást is.

Az Európa Tanács Társadalomfejlesztési Alapjának, mint multilaterális pénzügyi intézménynek a vagyona és jövedelme mentességet élvez a közvetlen adók fizetése alól valamennyi országban, ahol pénzügyi tevékenységet folytat. Az Alap számára a szóban forgó adómentességet az Európa Tanács kiváltságairól és mentességeiről szóló, Párizsban, 1949. szeptember 2-án kelt Általános Megállapodás Harmadik Jegyzőkönyvének törvénnyel történő kihirdetése biztosítaná, ugyanis a jogalkotásról szóló, 1987. évi XI. törvény 4. §-ának c) pontja szerint az adómentesség törvényhozási tárgykörbe tartozik.

Az Országgyűlés 77/1998. (XII. 16.) OGY határozata 1. a) pontjában megerősítette az Európa Tanács Társadalomfejlesztési Alapjába történt belépést és ezzel összefüggésben az Európa Tanács kiváltságairól és mentességeiről szóló, Párizsban 1949. szeptember 2-án kelt Általános Megállapodás Harmadik Kiegészítő Jegyzőkönyvét és a fenti határozat 1. d) pontjában felhívta a Kormányt, hogy a jogalkotásról szóló, 1987. évi XI. törvény 16. § (1) bekezdése alapján a mielőbbi törvénybe iktatás érdekében, az OGY határozat hatálybalépését követően, haladéktalanul terjessze az Országgyűlés elé a törvényjavaslatot.