1998. évi XXI. törvény indokolása

az országgyűlési képviselők tiszteletdíjáról, költségtérítéséről és kedvezményeiről szóló 1990. évi LVI. törvény módosításáról

-----STARTING---POINT---ALTALANOS--- 

Az Országgyűlés a törvényt 1990. július 27-én kellő parlamentáris tapasztalatok nélkül fogadta el. A törvény alkalmazásával kapcsolatos tapasztaltok az 1990-1994. közötti és a jelenlegi választási ciklusban többszöri törvénymódosítás folytán hasznosultak. Az új Országgyűlés működésének elősegítése érdekében célszerű, hogy a munkáját most befejező Országgyűlés végezze el az újabb tapasztalatok értékelését és átvezetését a törvényen.

-----STARTING---POINT---RESZLETES---

Az 1. §-hoz

Az 1. § (1) bekezdése a pártlistáról való időközi választás esetére egyértelművé teszi azt, hogy a képviselő megválasztásának időpontja az az időpont, amikor őt az arra jogosult pártszerv új képviselőként megnevezte. A korábban hatályos rendelkezések e kérdésben ismételten jogszabály-értelmezést tettek szükségesé.

A képviselő tiszteletdíj alapdíját a törvény megalkotása idején - nem lévén más viszonyítási pont - a vezetői pótlék nélkül számított miniszteri illetmény 50%-ának megfelelő összegben állapította meg az Országgyűlés. Ez a megoldás már indokolatlan. Az 1. § (2) bekezdése szerint a képviselői tiszteletdíj alapdíját - csakúgy, mint a miniszteri illetményt - a köztisztviselői illetményalapból kiindulva kell megállapítani. Az új számítási mód nem jelenti egyúttal a képviselői tiszteletdíj felemelését is.

A 2. §-hoz

E rendelkezés beiktatására a törvény és a köztisztviselőkről szóló törvény összefüggései, illetőleg a törvény belső összhangjának megteremtése érdekében van szükség.

A 3-5. §-hoz

A módosítás a képviselőcsoportok létével járó különféle kiadásokat teszi egyértelművé azáltal, hogy azokat az Országgyűlés költségvetéséből igénybe vehető működési kiadásként határozza meg.

A 6. § (1) bekezdése a korábbi gyakorlatot teszi szabállyá, amennyiben kimondja, hogy az Országgyűlés hivatali szervezete a képviselőcsoportok, illetőleg a képviselők munkájához szükséges alapellátást (irodai berendezést, felszerelést stb.) is biztosítja. Ugyancsak a kialakult gyakorlatnak felel meg az a rendelkezés, amely szerint a képviselőcsoport - képviselőnként -, valamint a független képviselő hivatali feladati folyamatos ellátására havonta a képviselői díj 15%-ának megfelelő ellátási keretre jogosult az Országgyűlés hivatali szervezete költségvetéséből.

A 6. § (2) bekezdése egyértelművé teszi azt, hogy a képviselőcsoportoknál alkalmazott személyek köztisztviselők, és egyszer s mindenkorra rendezi azt is, hogy a képviselőcsoportok összességében mekkora illetménykerettel rendelkeznek.

A 6. § (3) bekezdése ugyancsak a legjobbnak bizonyult gyakorlatot rendezi a jövőre nézve azzal, hogy rögzíti: a képviselő által foglalkoztatott személy alkalmazásával járó, jogszabályban előírt nyilvántartási, bejelentési és elszámolási kötelezettségeket az Országgyűlés hivatali szervezete teljesíti.

A 6. § (7) bekezdése szintén kialakult gyakorlatot rögzít.

Mindeddig rendezetlen volt, hogy a képviselőcsoportok és a független képviselők által az Országgyűlés költségvetése terhére vásárolt tárgyi eszközök kinek a tulajdonában állnak, az is, hogy a képviselőcsoport azokat csak az adott választási ciklusban, vagy azon túlmenően is használatában tarthatja-e. Fontos érdek fűződik ahhoz, hogy az egyre több és mind nagyobb értékű tárgyi eszközállománynak egyértelműen meghatározott tulajdonosa, illetőleg birtokosa legyen.

A törvény 1. §-a (4) bekezdésének második mondata („Egyidejűleg fennálló több biztosítással járó jogviszony esetében a nyugdíjjárulékot a képviselő nyilatkozata szerinti jogviszonyból származó jövedelem után kell megfizetni.”) azért marad ki a törvényből, mert azt a képviselők jogállásáról szóló törvény megfelelően rendezi.

A 7. §-hoz

A törvény 8. §-ának új szövege összhangot teremt a törvény és a kormány tagjai és az államtitkárok jogállásáról és felelősségéről szóló törvény szóhasználata között.

-----STARTING---POINT---VEGE---

A 8. §-hoz

Az újabb tapasztalatokon alapuló törvénymódosítás az új Országgyűlés érdekében történik. A törvény ennek megfelelően részben 1998. június 1-jén, részben a következő költségvetés év kezdetével egyidőben, 1999. január 1-jén lép hatályba