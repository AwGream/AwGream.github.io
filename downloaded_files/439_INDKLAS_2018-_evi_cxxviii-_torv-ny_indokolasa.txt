2018. évi CXXVIII. törvény indokolása

az állami vagyongazdálkodással és a nemzeti pénzügyi szolgáltatásokkal összefüggő egyes törvények módosításáról, valamint egyes vagyongazdálkodást érintő rendelkezésekről

-----STARTING---POINT---ALTALANOS--- 

Az állami vagyongazdálkodással és a nemzeti pénzügyi szolgáltatásokkal összefüggő egyes törvények módosításáról, valamint egyes önkormányzati vagyont érintő rendelkezésekről szóló törvény egyik alapvető célja a Magyar Fejlesztési Bank Részvénytársaságról szóló 2001. évi XX. törvény (a továbbiakban: MFB tv.) módosítása által az MFB Magyar Fejlesztési Bank Zártkörűen Működő Részvénytársaság (a továbbiakban: MFB Zrt.) fejlesztési banki tevékenységi kereteinek kiszélesítése annak érdekében, hogy az MFB Zrt. hatékonyabban láthassa el a Kormány közép- és hosszú távú gazdaságstratégiája által meghatározott gazdaságfejlesztési célok megvalósításához szükséges fejlesztési források biztosításához kapcsolódó feladatait.

A törvény a fentiek mellett a nemzeti vagyonnal és a nemzeti vagyongazdálkodással kapcsolatban a nemzeti vagyonról szóló 2011. évi CXCVI. törvény a (továbbiakban: Nvtv.), az állami vagyonról szóló 2007. évi CVI. törvény (a továbbiakban: Vtv.), valamint a Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) módosítását tartalmazza. A módosítások célja a jogalkalmazói tapasztalatok alapján az egységes jogértelmezés érdekében szükséges módosító rendelkezések megalkotása, valamint az elmúlt időszakban a nemzeti vagyont, a vagyongazdálkodás szereplőit érintően bekövetkezett változások jogszabályi átvezetése. Az egyházak az oktatás, szociális ellátás, család-, gyermek- és ifjúságvédelem, valamint a kultúra közvetítése terén biztosítják (kiegészítik, pótolják) az állam és az önkormányzatok részére előírt feladatok ellátását, az ehhez szükséges infrastruktúrát a módosítás révén már az önkormányzatok is az egyházak rendelkezésére bocsáthatják az önkormányzati vagyon terhére, a megfelelő garanciális szabályok figyelembevételével. A Vtv. már most is tartalmaz állami vagyon egyházak, közhasznú szervezetek részére, ingyenesen történő tulajdonátadásra vonatkozó szabályokat. Az önkormányzati gazdálkodásra vonatkozó szabályok kiegészítése az állami és önkormányzati vagyon ingyenes juttatására vonatkozó szabályozás egységesítését, a két törvény (Mötv., Vtv.) közötti összhang megteremtését is szolgálják.

A postai szolgáltatásokról szóló 2012. évi CLIX. törvény kiegészül a határokon átnyúló csomagkézbesítési szolgáltatásokról szóló 2018. április 18-i (EU) 2018/644 európai parlamenti és tanácsi rendeletben meghatározott foglaltak végrehajtásához szükséges rendelkezésekkel, így kiegészítésre, pontosításra kerül a postai tevékenységet végzők és a postai szolgáltatók adatszolgáltatási kötelezettsége.

A szövetkezeti hitelintézetek integrációjáról és egyes gazdasági tárgyú jogszabályok módosításáról szóló 2013. évi CXXXV. törvény (a továbbiakban: Szhitv.) módosításának célja legfőképpen a szövetkezeti hitelintézeti integráció (a továbbiakban: Integráció) egységes üzleti működésének biztosítása, aminek részét képezi az Integráción belüli portfóliók koncentrációja is. A Központi Bank, mint az Integráción belüli egységes üzletpolitikát megvalósító szervezet a törvény alapján jogosult az egységes termékszabályozás mellett egyes szolgáltatások általános szerződési feltételeinek illetőleg üzletszabályzatainak meghatározására és kötelező alkalmazásának szabályzattal történő előírására. Ehhez kapcsolódóan indokolt az Szhitv. 17/U. § (7)-(9) bekezdései szerinti prudens szabályok alkalmazásának lehetőségét a Központi Bank által elfogadott üzletszabályzat alkalmazása vagy az annak történő megfelelés érdekében biztosítani.

A törvény - az egységes banki működés részeként - lehetővé teszi, hogy az Integráció egyetemlegességben részt vevő tagjainak ellenőrző befolyása alatt álló szervezetek a tevékenységük ellátása érdekében az egységes informatikai rendszerhez hozzáférjenek, amelynek eredményeként e szervezetek a tevékenységük ellátásához szükséges valamennyi ügyfél- és ügyletinformációt a teljes integrációs ügyfélkör vonatkozásában megismerhetik.

A törvény további célja, hogy a Szövetkezeti Hitelintézetek Integrációs Szervezete (a továbbiakban: Integrációs Szervezet) hatékonyabban láthassa el intézményvédelmi feladatait a szövetkezeti hitelintézeti integráció tagjainak ellenőrző befolyása alatt álló szervezetek (a továbbiakban: Kapcsolt Vállalkozások) tekintetében is, így a törvény biztosítja az Integrációs Szervezet részére a Kapcsolt Vállalkozásokra vonatkozóan is az irányelvi szabályozói kompetenciát a prudens működés biztosítása érdekében.

Az Integráció tagjainak hosszú távú prudens és biztonságos működésének hatékonyabb biztosítása érdekében a törvény lehetőséget biztosít arra, hogy az Integrációs Szervezet - a folyamatos ellenőrzés mellett - a gyors reagálás érdekében folyamatos felügyelés keretében, de külön ellenőrzési eljárás lefolytatása és vizsgálati jelentés nélkül is megtehesse a szükséges intézkedéseket az Integráción belül tapasztalt nem megfelelő működés észlelése esetében, amennyiben a tényállás teljes körűen tisztázható.

Az Európai Parlament és a Tanács 575/2013/EU rendeletének 10. cikk (1) bekezdése alapján a rendeletnek való egyedi megfelelés alól teljes egészében mentesülnek az Integráció tagjai, és ennek megfelelően összevontan - a központi szervnek a központi szerv és kapcsolt intézmények egészét tekintve - kötelesek teljesíteni a rendelet második-nyolcadik rész követelményeit, így többek között a tőkemegfelelésre vonatkozó követelményeket is. Mindezekkel összhangban és az Integráción belül fennálló kockázatközösségre tekintettel a törvényben rögzítésre kerül, hogy az egyes szövetkezeti hitelintézeteknek, valamint a Központi Banknak az Integrációs Szervezet által az Szhitv. 17/C. § (1) bekezdés alapján előírt egyedi szintű tőkekövetelményeknek való megfelelését szükséges biztosítani.

-----STARTING---POINT---RESZLETES---

Az 1. §-hoz

Az MFB tv. 2. §-át egészíti ki egy új q) alponttal, ily módon szabályozva az MFB Zrt. által végezhető, európai uniós forrásból megvalósuló forrásnyújtás kereteit, így megteremti a szükséges jogszabályi felhatalmazást az (EU, Euratom) 2018/1046 európai parlamenti és tanácsi rendelet 62. cikk (1) bekezdés a), vagy c) pontjában meghatározott módon végrehajtott, európai uniós forrásból származó vissza nem térítendő támogatás nyújtásához.

A 2. §-hoz

Pontosítást tartalmaz az MFB tv. új 2. § q) pontjának beiktatásával összhangban, mely szerint az MFB Zrt. részt vehet - a 2. § q) pontjában meghatározott körben - a vissza nem térítendő európai uniós források nyújtásában is. A törvény változatlan tartalommal rögzíti azon korábbi jogalkotói szándékot, hogy az MFB Zrt. a 2007-2013, valamint a 2014-2020 közötti programozási időszakban forráskezelő szervezetként, illetve az európai strukturális és beruházási alapokból támogatott pénzügyi eszközök végrehajtó szervezeteként továbbra is elláthat az irányító hatóságok által meghatározott feladatokat is, ide értve többek között az európai uniós források jogszabálysértő, nem rendeltetésszerű vagy szerződésellenes felhasználásából származó követelések peres és peren kívüli eljárásban való érvényesítését is.

A 3. §-hoz

Az MFB tv. 4. § (5) bekezdésének módosítása a kollektív befektetési formákról és kezelőikről, valamint egyes pénzügyi tárgyú törvények módosításáról szóló 2014. évi XVI. törvény fogalomhasználatával való összhang megteremtését célozza, amely törvény a kockázati tőkealap-jegy fogalmat külön nem nevesíti.

Az MFB tv. 4. § új (5b) bekezdése a szélesebb körű és ezáltal nagyobb garanciát jelentő biztosítéki kör igénybevételi lehetősége által hivatott fokozni az MFB Zrt. törvényi feladatai ellátása érdekében végzett pénzügyi szolgáltatási tevékenységét, ily módon előmozdítva az ügyletek minél eredményesebb magvalósítását, illetve az MFB Zrt. hatékony és prudens működését.

A 4. §-hoz

Jogtechnikai pontosítás.

Az 5. §-hoz

Az MFB Zrt. esetében a hitelintézetekről és a pénzügyi vállalkozásokról szóló 2013. évi CCXXXVII. törvény 100. § (1) bekezdésében foglalt, a betétesek védelmét szolgáló korlátozás nem alkalmazandó, ha az MFB Zrt.-vel szoros kapcsolatban álló vállalkozás által kibocsátott tagsági jogot megtestesítő értékpapír ügyfél által történő megvásárlásával az MFB Zrt. és a tagsági jogokat megtestesítő értékpapírt kibocsátó vállalkozás közötti szoros kapcsolat megszűnik, tekintettel arra, hogy ebben az esetben fiktív tőkeemelés nem valósul meg.

A 6. §-hoz

A védendő adatok jellegére figyelemmel az MFB tv. jelenleg hatályos 10/A. § (1) bekezdésben foglaltakhoz hasonlóan a banktitokkal azonos védelem alá szükséges helyezni az MFB Zrt. európai uniós forrásból nyújtott hiteleivel, valamint közvetlenül az Európai Unió szerveitől származó központi uniós forrásokból nyújtott vissza nem térítendő támogatásokkal kapcsolatban a végső kedvezményezettről rendelkezésre álló adatokat. Kivételi körbe tartozik az uniós jogi aktusok és jogszabályok által előírt közzétételi kötelezettség, valamint a 2. § h) és q) pontjai szerinti tevékenységekkel összefüggésben ellenőrzésre jogosult szerv részére történő adatszolgáltatási kötelezettség teljesítése.

A 7. §-hoz

A technikai jellegű, szövegcserés módosításokat tartalmazza.

A 8. §-hoz

Az MFB tv. 22. §-ában és 23. § (1) bekezdésében foglaltakhoz hasonlóan - a megkülönböztetés tilalmának elvére is figyelemmel - szükséges a 10/A. § (4)-(5) bekezdéseiben foglalt új rendelkezésnek a törvénymódosítás hatálybalépésekor már megkötött ügyletek esetében történő alkalmazásának elrendelése.

A 9. §-hoz

Módosítja és kiegészíti az MFB tv. 1. mellékletét.

A 10. §-hoz

Hatályon kívül helyező rendelkezéseket tartalmaz.

A 11. §-hoz

Az Nvtv. 8. § (7) bekezdése szerint a társasági részesedés tulajdonosi joggyakorlója nevében és helyett más személy megbízáson alapuló meghatalmazással járhat el a tulajdonosi jogok egészének vagy meghatározott részének gyakorlása során. Ugyanakkor a Vtv. 29. § (5) bekezdése alapján központi költségvetési szerv vagy más személy állami tulajdonú gazdálkodó szervezetben az állam nevében tulajdonosi (tagsági, részvényesi stb.) jogokat törvény vagy a 3. § (2a) bekezdése szerinti miniszteri rendelet vagy az MNV Zrt.-vel kötött szerződés alapján gyakorolhat. A rendelkezés azt a célt szolgálja, hogy egyértelműen kimondásra kerüljön, hogy a miniszteri rendelettel kijelölt tulajdonosi joggyakorló a tulajdonosi joggyakorlása alatt álló társasági részesedés tekintetében más személy részére a tulajdonosi jogok egészének vagy meghatározott részének gyakorlására meghatalmazást nem adhat.

A 12-13. §-hoz

A Vtv. 2007. évi megalkotása óta lényegében változatlan előírásokat összhangba szükséges hozni az államháztartási jogszabályokkal. Az állami vagyonnal való gazdálkodás ügyletei az államháztartás központi alrendszerébe tartoznak, ennek kereteit a vonatkozó jogszabályok, illetve az éves költségvetési törvények határozzák meg. A módosítás e viszonyrendszerbe helyezi az előírásokat, és egyértelműen különválasztja a rábízott és a saját vagyonra vonatkozó előírásokat. Emellett a módosítással a jövőre nézve megszűnik az MNV Zrt. kötvény kibocsátási, hitelfelvételi jogosultsága és kezesség- és garanciavállalásának lehetősége, figyelemmel arra, hogy a Magyar Állam és a központi költségvetés kiadásainak finanszírozását szolgáló műveletek végrehajtása a Magyarország gazdasági stabilitásáról szóló 2011. évi CXCIV. törvény 13-14/A. §-ai alapján az ÁKK Zrt. feladata.

A 14. §-hoz

Az önkormányzati vagyon ingyenes átruházására vonatkozó döntést indokolt a képviselő-testület kizárólagos hatáskörében tartani.

A 15. §-hoz

Az Nvtv. szerint a nemzeti vagyon átruházására ingyenesen csak törvényben meghatározott esetekben és feltételekkel kerülhet sor. Az ingyenes vagyonátadás keretszabályait az Nvtv. rögzíti, pl.: ingatlan vagyon esetén az átruházó javára 15 éves elidegenítési tilalom kerül bejegyzésre az ingatlan-nyilvántartásba, a vagyont célhoz kötötten kell hasznosítani, és e hasznosításról a kedvezményezettnek beszámolási kötelezettség áll fenn, ezen előírások megsértése esetére pedig szankciót is tartalmaz, végső esetben a vagyon visszaszáll a vagyonjuttatóra.

Az állami vagyon ingyenes átruházásra vonatkozó szabályokat a Vtv. és végrehajtási rendelete tartalmazzák, így indokolt, hogy az önkormányzati tulajdonban álló vagyon ingyenes átruházására vonatkozó szabályok a Magyarország helyi önkormányzatairól szóló törvényben kerüljenek rögzítésre. Az önkormányzatok a jelenleg hatályos szabályok szerint az állam és más helyi önkormányzat részére adhatnak át vagyont ingyenesen, ugyanakkor az elmúlt időszak tapasztalatai alapján az önkormányzatok vagyonátruházási jogosultságát indokolt kiterjeszteni az egyházi jogi személyek és közhasznú szervezetek kedvezményezettként történő meghatározásával, akik szintén önkormányzati feladat segítése, átvállalása érdekében juthatnak hozzá forgalomképes önkormányzati vagyonhoz.

A vagyonjuttatás kedvezményezettjei körének bővítése okán említést érdemel, hogy a helyi önkormányzat tulajdonában álló nemzeti vagyon körébe tartozhat a mező-, erdőgazdasági hasznosítású földnek (a továbbiakban: föld) minősülő ingatlan is [a mező- és erdőgazdasági földek forgalmáról szóló 2013. évi CXXII. törvény (a továbbiakban: Földforgalmi törvény) 5. § 17. pontja értelmében]. Amennyiben föld képezi a Mötv. 108. § (2) bekezdésében foglalt ingyenes átruházás tárgyát, akkor következő korlátok figyelembe vétele indokolt.

Föld tulajdonjogának átruházására elsődlegesen a Földforgalmi törvény rendelkezéseit kell alkalmazni. A Földforgalmi törvény a jogi személyek és a jogi személyiség nélküli szervezetek földszerzését nem teszi lehetővé. A jogi személyek földtulajdon-szerzési tilalma ugyanakkor ténylegesen nem általános, hiszen nem vonatkozik a Földforgalmi törvény 11. § (2) bekezdésében meghatározott jogi személyekre, ha azok az ott felsorolt jogcímen, illetve célok megvalósítása érdekében szereznek a földre tulajdonjogot. Ennek megfelelően - a Földforgalmi törvényben rögzített korlátok között - a települési önkormányzat, a bevett egyház, illetve annak belső jogi személye, továbbá a jelzálog-hitelintézet szerezhet földtulajdont.

Ebből következően a Mötv. módosuló 108. § (2) bekezdés c) pontjában felsorolt jogi személyek - azaz a közhasznú szervezetek, a Magyar Tudományos Akadémia és a Magyar Művészeti Akadémia - föld tulajdonjogát nem szerezhetik meg.

A 16. §-hoz

Az önkormányzat képviselő-testületének kizárólagos hatáskörébe utalt ingyenes vagyonátruházásra vonatkozó döntés elfogadásához minősített többség szükséges.

A 17. §-hoz

A módosítás megerősíti, hogy önmagában az a tény, hogy valamely vagyontárgy egy állami vagy helyi önkormányzati közgyűjtemény nyilvántartásában szerepel, nem elégséges feltétele a nemzeti vagyoni körbe tartozásnak, így az érintett vagyontárgyak körében kizáró feltételnek minősül, ha a dolog más tulajdonában áll.

A 18. §-hoz

Az Nvtv. 6. § módosításának célja olyan törvényi szabályozás, amely lehetővé teszi az állam és önkormányzat közös tulajdonában álló vagyontárgyak tulajdoni hányadának - nemzeti vagyoni minőségének megtartásával - a közös tulajdon megszüntetése érdekében történő ingyenes átruházását.

Általános feltételként azonban indokolt előírni, hogy az ilyen vagyonátadás az állami vagy önkormányzati feladatok (együtt: közfeladat) ellátását nem veszélyeztetheti, hiszen mind a forgalomképtelen állami vagyon, mind a forgalomképtelen törzsvagyonba tartozó (kötelező önkormányzati feladatkör ellátását vagy hatáskör gyakorlását szolgáló) önkormányzati vagyon védelmének elsődleges indoka a közfeladatok ellátására való képesség folyamatos fenntartása.

A 19. §-hoz

Az Nvtv. 8. § (6) bekezdésében a jogalkalmazói tapasztalatok alapján pontosításra kerül, hogy állami, önkormányzati tulajdonú gazdasági társaságok, mely esetekben alapíthatnak maguk is gazdasági társaságot. Az Nvtv. 8. § (6) bekezdése kimondja a 100%-os állami, illetve önkormányzati tulajdonban álló gazdasági társaságokra vonatkozó társaságalapítási tilalmat. Ugyanakkor e tilalom alól a törvény kivételi szabályt is meghatároz a 8. § (8) bekezdésében. A kivételi szabályra figyelemmel egyértelműsítésre kerül az Nvtv. 8. § (6) bekezdése jelenleg hatályos rendelkezésekre utalással, mely - bizonyos szűk körben - lehetőséget biztosít nonprofit gazdasági társaság alapítására.

Az Nvtv. 8. § új (15) bekezdésének beiktatását indokolja, hogy bizonyos, nemzeti vagyoni körbe tartozó többségi tulajdonában álló, kizárólag vállalkozási tevékenységet folytató gazdasági társaságok, amelyek megfelelnek az általános jogszabályi követelményeknek, illetve a köztulajdonban álló gazdasági társaságokra vonatkozó speciális szabályoknak, a Ptk. III. könyve biztosította lehetőséggel elve olyan konstrukcióban működnek, melyek nem teszik lehetővé az állami, önkormányzati érdekek maradéktalan érvényesítését. Ez azt jelenti, hogy létezik olyan több mint 99%-os önkormányzati tulajdonban álló zártkörűen működő részvénytársaság, amelyben a nemzeti vagyon tulajdonosa a vezető tisztségviselőnek is megválasztott kisebbségi tulajdonos szavazatelsőbbségi részvénye miatt nem képes az önkormányzati érdekeket megfelelően érvényesíteni, a köztulajdon védelmét biztosítani, és a felelős gazdálkodás szabályainak megfelelő társasági működést kikényszeríteni.

A hatályos szabályozásban nincs olyan lehetőség, mely alapján a szavazatelsőbbségi részvény tulajdonosa az önkormányzati érdek figyelembevételére lenne kényszeríthető. A törvény úgy biztosítja a közvagyon védelmét, hogy - a jövőre nézve - korlátozást állapít meg a létesítőokiratok (esetleg konzorcionális-vállalatirányítási szerződések) tartalmának megállapítására, és emellett a szabályozás rögzíti, hogy az ezzel ellentétes kikötés semmis.

Indokolt ugyanakkor az általános szabály alóli kivétel alkalmazását bevezetni olyan speciális esetkör kapcsán, amikor egy tőkebefektetéssel üzletszerűen foglalkozó állami vagy önkormányzati többségi befolyással rendelkező gazdasági társaság - alapításban való részvétel vagy tőkeemelés útján - üzleti alapon, befektetési célból történő részesedésszerzése esetére a céltársaságban olyan különleges jog kerül biztosításra, amely a tulajdoni arányoktól eltérő mértékű szavazati jogot eredményez, amennyiben a részesedésszerzés kifejezett célja a céltársaságnak nyújtott tőke felhasználásával valamilyen fejlesztési cél (például beruházás) megvalósítása.

A 20. §-hoz

Az Nvtv. átmeneti rendelkezései alapján annak, aki nemzeti vagyonnak 2012. január 1-jét megelőzően kötött és 2012. január 1-jén is fennálló szerződés alapján a használója, 2012. december 31-éig köteles volt feltárni a 3. § (1) bekezdés 1. pontja szerint a tulajdonosi szerkezetét. E kötelezettség elmulasztása esetére a jogalkotó nem állapított meg jogkövetkezményt, melynek pótlására, oly módon kerül most sor, hogy aki e kötelezettség teljesítését elmulasztotta, a szerződést vele szemben a tulajdonosi joggyakorló azonnali hatállyal és kártalanítás nélkül felmondja. Annak érdekében, hogy jogalkalmazók számára a megfelelő felkészülési idő biztosított legyen a hátrányos jogkövetkezmény alkalmazására, e szakasz fél évvel a törvény általános hatályba lépését követően lép hatályba.

A 21. §-hoz

A módosítás kiegészíti az Nvtv. 6. § (1) bekezdésébe foglalt kivételi szabályok körét az Nvtv. új 6. § (3a) bekezdésére történő hivatkozással.

A 22. §-hoz

Az Nvtv. 2. mellékletének módosításával érintett társaságok megszüntetési eljárás alá kerültek, illetve a továbbiakban nem indokolt a nemzetgazdasági szempontból kiemelt jelentőségű nemzeti vagyoni körbe tartozó állami tulajdonban álló társasági részesedések körében történő szerepeltetésük.

A 23. §-hoz

A postai szolgáltatásokról szóló 2012. évi CLIX. törvény kiegészül a határokon átnyúló csomagkézbesítési szolgáltatásokról szóló 2018. április 18-i (EU) 2018/644 európai parlamenti és tanácsi rendeletben meghatározott foglaltak végrehajtásához szükséges rendelkezésekkel, így kiegészítésre, pontosításra kerül a postai tevékenységet végzők és a postai szolgáltatók adatszolgáltatási kötelezettsége.

A 24. §-hoz

A Duna meder részét képező Budapest, belterület 23809/4 helyrajzi számú ingatlan természetbeni állapot szerinti megosztása következtében kialakításra került a Budapest, belterület 23809/7 helyrajzi számú, kivett közterület megnevezésű, 357 m2 térmértékű ingatlan (a továbbiakban: Ingatlan). Az Ingatlan vagyonjogi helyzetének rendezése érdekében szükséges az egyes ingatlanok fővárosi önkormányzat részére történő átadásáról, valamint önkormányzatokat érintő egyes törvények módosításáról szóló 2012. évi CXC. törvény 1. mellékletének módosítása.

A 25. §-hoz

Az Szhitv. 1. § (1) bekezdés a) pontjának módosítása lehetővé teszi, hogy az Integráció egyetemleges felelősség mellett működő tagjainak ellenőrző befolyása alatt álló szervezetek a tevékenységük ellátása érdekében az egységes informatikai rendszerhez hozzáférjenek az egységes banki működés részeként.

A törvény a Központi Bank fogalmát pontosítva rögzíti, hogy a Központi Bank, mint a szövetkezeti hitelintézeti integráció speciális irányítói és szabályozói szerepkörrel felruházott résztvevője, nem minősül szövetkezeti hitelintézetnek.

A tőkepozícióra vonatkozó értelmező rendelkezés pontosítása - az Szhitv. 1. § (5) bekezdésében foglaltakkal összhangban - a szövetkezeti hitelintézeteknek, valamint a Központi Banknak az Integrációs Szervezet által az Szhitv. alapján előírt egyedi szintű tőkekövetelményeknek való megfelelési kötelezettségét teszi egyértelművé.

Az Szhitv. 1. § (5b) bekezdésének módosítására az Integráció egységes működésének biztosítása érdekében került sor, amelynek részét képezi az Integráción belüli portfóliók koncentrációja is. E folyamat során - hasonlóan az egységes informatikai rendszerre érvényes szabályokhoz - szükséges az egységes üzleti működés kialakítása, melynek eszközeként indokolt a 17/U. § (7)-(9) bekezdései szerinti prudens szabályok alkalmazásának lehetőségét a Központi Bank által elfogadott üzletszabályzat alkalmazása vagy annak történő megfelelés érdekében biztosítani. Emellett az Integráció ügyfeleinek zavartalan kiszolgálása körében fontos szempont, hogy a pénzforgalmi azonosító kód - és ezen keresztül az állományátruházással érintett valamennyi számlaszám - fenntartható legyen akkor is, ha az érintett állományok a csoporton belül átruházásra kerülnek.

A 26. §-hoz

Nyelvhelyességi pontosítás.

A 27. §-hoz

Jogtechnikai pontosítás.

A 28. §-hoz

A módosítás az Integráció szabályszerű működésének erősítése érdekében biztosítja az Integrációs Szervezet részére nem csupán a tagok - azaz a szövetkezeti hitelintézetek és a Központi Bank -, hanem az azok ellenőrző befolyása alatt működő vállalkozások tekintetében is az irányelvi szabályozói kompetenciát, továbbá felhatalmazza az Integrációs Szervezetet arra, hogy a folyamatos felügyelés rendjét meghatározza.

A 29. §-hoz

Az Integráció tagjainak hosszú távú prudens és biztonságos működésének hatékonyabb biztosítása érdekében az Integrációs Szervezet a folyamatos ellenőrzés mellett a gyors és hatékony beavatkozás érdekében folyamatos felügyelés keretében - külön ellenőrzési eljárás lefolytatása és vizsgálati jelentés készítése nélkül - is megteheti a szükséges intézkedéseket az Integráción belül tapasztalt nem megfelelő működés észlelése esetében, amennyiben a tényállás teljes körűen tisztázható.

A 30. §-hoz

A módosítás célja az integrációs biztos jogkörének pontosítása.

A 31. §-hoz

A Központi Bank egységes üzletpolitikát megvalósító szerepének lényeges eleme az egységes termékszabályozás mellett egyes szolgáltatások általános szerződési feltételeinek illetőleg üzletszabályzatainak meghatározása és kötelező alkalmazásának szabályzattal történő előírása.

A 32. §-hoz

Az Szhitv. 1. § (5) bekezdése értelmében az Integráció mentesült az Európai Parlament és a Tanács 575/2013/EU rendeletének második-nyolcadik részében meghatározott követelmények - így az egyedi tőkemegfelelés - egyedi alkalmazása alól. Az Európai Parlament és a Tanács 575/2013/EU rendeletének 10. cikk (1) bekezdése alapján a Felügyelet kimondta, hogy a rendeletnek való egyedi megfelelés alól teljes egészében mentesülnek az Integráció tagjai, és ennek megfelelően összevontan - a központi szerv és kapcsolt intézmények egészét tekintve - kötelesek teljesíteni a rendelet második-nyolcadik részének követelményeit, így többek között a tőkemegfelelésre vonatkozó követelményeket is. Mindezekkel összhangban és az Integráción belüli kockázatközösségre tekintettel az Szhitv. 17/C. §-ának új (1a) bekezdése rögzíti, hogy az egyes szövetkezeti hitelintézeteknek, valamint a Központi Banknak az Integrációs Szervezet által az Szhitv. 17/C. § (1) bekezdés alapján előírt egyedi szintű tőkekövetelményeknek való megfelelését szükséges biztosítani, és ezzel összefüggésben a prudencális ellenőrzés hatókörét teszi egyértelművé a rendelkezés.

A 33. §-hoz

Pontosítja a szövetkezeti formában működő szövetkezeti hitelintézetben ötven százalékot meghaladó tulajdoni hányaddal (részesedéssel) rendelkező tulajdonost a közgyűlésen, illetve a küldöttgyűlésen megillető szavazati jogosultsággal kapcsolatos rendelkezéseket.

A 34. §-hoz

Az Szhitv. 17/H. § új (1a) bekezdése biztosítja, hogy a szövetkezeti hitelintézet csak olyan Kapcsolt Vállalkozásban rendelkezzen tulajdonosi részesedéssel, amely megfelel az Integrációs Szervezet által - egyebek mellett - a működésére, átláthatóságára, kockázatvállalására vonatkozóan kiadott irányelveknek.

A törvény pontosítja a szövetkezeti formában működő hitelintézetek küldöttgyűlései tekintetében a képviselet szabályait.

A 35. §-hoz

Az átalakulás folyamata során a szövetkezeti hitelintézeti tagok hallgatásához rendelt törvényi vélelmet az egyes jogi személyek átalakulásáról, egyesüléséről, szétválásáról szóló 2013. évi CLXXVI. törvényben rögzített főszabályhoz képest eltérő módon indokolt szabályozni, tekintettel arra, hogy a szövetkezeti hitelintézetek speciális működési formája esetében az átalakulásban való részvétel szándékát az akaratlagos döntéshez és nem a passzivitáshoz indokolt kötni. A szövetkezet nem vagyon-, hanem személyegyesítő társasági forma, emiatt a tagok aktív személyes közreműködése fontos feltétel. Az átalakulás támogatásával kapcsolatosan 30 napon belül megtett vagy elmulasztott nyilatkozat továbbra sem köti a nyilatkozattevőt, az érintett tag által felülvizsgálható, és az átalakulásról szóló végleges döntés időpontjáig az eddigiekkel egyezően megváltoztatható. A rendelkezés biztosítja annak a lehetőségét, hogy a nem nyilatkozó és az elszámolásban részt nem vevő tagok még két évig egyoldalú nyilatkozatukkal tulajdonossá válhassanak a jogutód szövetkezeti hitelintézetben. A módosítás garanciális szabályként rögzíti, hogy azon tag vagyoni hozzájárulásának befizetett összegét, amelynek tagsági jogviszonya a nyilatkozat hiányában szűnt meg, a jogutód szövetkezeti hitelintézet köteles elkülönített számlán tartani, mindaddig, amíg a megszűnt tagsági jogviszony alapján az elszámolás meg nem történik. A nyilatkozatot nem tett tag vagy annak jogutódja (örököse) igényt tarthat az elkülönített számlán kezelt - kamattal növelt - összeg részére történő megfizetésére. Ha a nyilatkozatot nem tett tag vagy annak jogutódja (örököse) - az átalakulást követően, de a megszűnt tagsági jogviszony alapján történő elszámolást megelőzően - úgy nyilatkozik, hogy a jogutód szövetkezeti hitelintézet tagjává kíván válni, és esetében teljesülnek a taggá váláshoz szükséges jogszabályban és alapszabályban előírt feltételek, úgy a nyilatkozattétel napjától megilletik a tagsági jogviszonyból eredő jogok és kötelezettségek olyan tartalommal, mintha a tagsági jogviszonya az átalakulást követően folyamatosan fennállt volna. Ebben az esetben a szövetkezeti hitelintézet 30 napon belül intézkedik a vagyoni hozzájárulás kifizetéséről vagy a tag felvételéről, kivéve, ha a nyilatkozat nem a jogosulttól származik. A nyilatkozattevő jogosult bírósághoz fordulni abban az esetben, ha a szövetkezeti hitelintézet részéről az nyer megállapítást, hogy a nyilatkozatot nem a jogosult tette.

A 36. §-hoz

Az egységes informatikai rendszerrel is támogatott egységes banki működés részét képezi, hogy az Integráció egyetemlegességben részt vevő tagjai, valamint az azok ellenőrző befolyása alatt működő pénzügyi szervezetek a tevékenységük ellátásához szükséges valamennyi ügyfél- és ügyletinformációt a teljes integrációs ügyfélkör vonatkozásában megismerhessék. E célt erősíti a törvény, amely egyértelművé teszi az Integráció tagjai közötti információk átadásának, felhasználásának és módosításának jogszerűségét.

Az Szhitv. 17/U. § (9) bekezdésének módosítása a fogyasztóvédelmi követelményeket megtartva biztosítja, hogy az ügyfél-tájékoztatás az aktuális és a módosítás esetén érvényes szerződéses feltételek összehasonlításán keresztül kerüljenek bemutatásra a tervezett változtatás hatásai, mellőzve azonban az 1 éves számlatörténet alapulvételének kötelezettségét, amely olyan magas költség- és időigényű rendszerfejlesztési művelet, amely a szövetkezeti hitelintézetek számára e lehetőség gyakorlásának a kiüresedését eredményezi.

Az Szhitv. 17/U. § (11) bekezdésének módosításával létrejöhet az integrációs szintű egységes termékstruktúra, amely feltétele annak, hogy az egységes kamatnap-számítás alkalmazható legyen. Emellett a rendelkezés pontosítja, hogy az egységes kamatnap-számítás nem valamennyi szolgáltatásra és annak valamennyi termékére, hanem egyes szolgáltatásokra külön-külön értelmezendő.

A 37. §-hoz

A technikai jellegű, szövegcserés módosításokat tartalmazza.

A 38. §-hoz

A rendelkezés Csorna 1431 helyrajzi számú, Csorna Város Önkormányzata 1/1 tulajdonában álló, kivett közpark megnevezésű ingatlannak a Csornai Premontrei Prépostság javára történő átadására teremt lehetőséget. Az önkormányzati tulajdonban álló park ingatlan az Nvtv. 5. § (3) bekezdés b) pontja szerint az önkormányzat kizárólagos tulajdonában álló nemzeti vagyon részét képezi. Ez a vagyonelem forgalomképtelen és az Nvtv. 6. § (1) bekezdése szerint nem idegeníthető el. A rendelkezés tehát azt is kimondja, hogy a vagyonátadásnál nem kell alkalmazni az Nvtv. elidegenítési tilalomra vonatkozó rendelkezését. Az ingyenes átruházás feltételeként a Mötv. 108. § (3) bekezdése rögzíti, hogy az ingyenes vagyonátadás az önkormányzat kötelezően ellátandó feladatainak ellátását nem veszélyeztetheti. Az ingyenes vagyonátadásra vonatkozó döntés előkészítése során tehát a tulajdonos önkormányzatnak arra is figyelemmel kell lenni, hogy az ingatlan átadás nem veszélyeztetheti a kötelező önkormányzati feladatok ellátását. Az ingatlan eredetileg a Prépostság tulajdonában állt, a rend feloszlatását követően 1950-ben államosították, majd a kilencvenes években az önkormányzat tulajdonába került. Az ingatlan jelenleg a Csornai Premontrei Prépostság vagyonkezelésében van, a tulajdonos önkormányzattal kötött vagyonkezelési szerződés alapján.

-----STARTING---POINT---VEGE---

A 39. §-hoz

Hatályba léptető rendelkezések.

A 40. §-hoz

Sarkalatossági záradék.

A 41. §-hoz

Jogharmonizációs záradék.