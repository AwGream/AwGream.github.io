2010. évi CLXXXIII. törvény indokolása

egyes törvényeknek a bíróságok hatékony működését és a bírósági eljárások gyorsítását szolgáló módosításáról

-----STARTING---POINT---ALTALANOS--- 

Az igazságszolgáltatással, mint szolgáltatással szemben - nem csak a hazai és nemzetközi normák alapján, de a társadalom és a gazdasági élet folyamatos és kiszámítható működésének fenntartása érdekében is - az egyik legfontosabb elvárás az, hogy az állampolgárok és a gazdálkodó szervezetek azonos jogalapból származó ügyeiben az ország bármely pontján azonos döntés szülessen, lehetőleg közel azonos - ésszerű - idő alatt. Amennyiben ennek a követelménynek nem felelnek meg a bíróságok, úgy az az egész igazságszolgáltatás megítélését negatívan befolyásolja.

Éppen ezért szükséges, hogy érdemi, már rövid és közép távon is eredményt hozó lépések történjenek a bíróságok hatékony működésének és az eljárások gyorsításának megvalósítása érdekében. A probléma kezelése részben a bíróságok szervezetéről és igazgatásáról szóló 1997. évi LXVI. törvény (a továbbiakban: Bszi.) és a bírák jogállásáról és javadalmazásáról szóló 1997. évi LXVII. törvény (a továbbiakban: Bjt.) felülvizsgálatával, részben az eljárásjogi törvények - a polgári perrendtartásról szóló 1952. évi III. törvény (a továbbiakban: Pp.) és a büntetőeljárásról szóló 1998. évi XIX. törvény (a továbbiakban: Be.) - módosításával oldható meg.

1. 1997. július 8-án fogadta el több éves előkészítés után az Országgyűlés az igazságszolgáltatási reform részeként Bszi.-t, valamint a Bjt.-t. A bírósági igazgatás új rendszerének kialakításával különleges, Európában egyedi jogintézményt hozott létre a törvényalkotó, mely a folyamatos munka során a gyakorlatban tovább alakult.

Az Országos Igazságszolgáltatási Tanács (a továbbiakban: OIT) működésének első néhány éve az építkezés időszaka volt. Az OIT megalkotta a saját és a bíróságok működésére vonatkozó legfontosabb szabályzatokat, hozzálátott a halasztást nem tűrő intézkedések megtételéhez, így például a szinte mérhetetlen ügyhátralékot felhalmozó és már a gazdasági életet is veszélyeztető cégbíróságok helyzetének rendezéséhez.

A bírósági szervezet életében a következő jelentős változás 2002-ben következett be részben azáltal, hogy az Országgyűlés elfogadta az ítélőtáblák felállításáról szóló 2002. évi XXII. törvényt, és így a következő években öt új bírósági fórum kezdte meg a működését; részben pedig azáltal, hogy a bírósági fejezet költségvetési javaslatának összeállítása a végrehajtó hatalom feladatköréből az OIT a hatáskörébe került; ezzel a lépéssel megvalósult a bíróságok teljes szervezeti és költségvetési függetlensége.

A bírósági reformok óta eltelt több, mint tíz év során felhalmozódott tapasztalat alapján mostanra indokolt áttekinteni, hogy a bírósági rendszernek milyen új kihívásoknak kell megfelelnie a jövőben; melyek azok az értékek, elvek, intézmények, amelyek beváltották a hozzájuk fűzött reményeket és hosszú távon is bebizonyították, hogy a társadalom érdekét szolgálják, és melyek azok, amelyek módosításra, kisebb vagy nagyobb változtatásra szorulnak, vagy éppen valami újat kell kialakítani helyettük. Az OIT maga is foglalkozott ezzel a kérdéssel; a 62/2007. (V. 8.) OIT határozata alapján felkérte az Eötvös Károly Közpolitikai Intézet, a Pázmány Péter Katolikus Egyetem Jog- és Államtudományi Kara és a Pécsi Tudományegyetem Állam- és Jogtudományi Kara kutatói munkaközösségeit a bírósági reform megvalósulását, különösen a bírósági szervezetre, a bíróságok igazgatására és a bíróságok ítélkező tevékenységére gyakorolt hatását érintő elemzésre és tanulmányok elkészítésére. Ezt követően különböző munkacsoportokat létrehozva az OIT vizsgálta a rendszer továbbfejlesztésének lehetőségeit, majd elfogadta „Az Országos Igazságszolgáltatási Tanács értékelése a bírósági szervezet igazgatásának és működésének helyzetéről. A szervezet továbbfejlesztésére vonatkozó célkitűzések és javaslatok” című általános stratégiát és „A bírósági szervezet továbbfejlesztésére vonatkozó célkitűzések és javaslatok részletesebb ismertetése” című részletes stratégiát.

Az igazságszolgáltatási reformmal összefüggő kutatások tapasztalatai azt mutatják, és maga az OIT a stratégia is azt állapítja meg, hogy a hatályos bírósági igazgatási rendszernek szüksége van korrekciókra az igazságszolgáltatás hatékonyabb működése érdekében.

Az OIT általános stratégiája szerint:

„A bírósági szervezet működésének megítélése szempontjából alapvető kérdés a bírósági eljárások időszerűsége. Az országban működő első- és másodfokú bíróságok előtt folyamatban levő ügyek döntő többsége - a folyamatosan emelkedő ügyérkezés mellett is - ésszerű időn belül kerül elbírálásra, az ügyek elintézésének ideje általánosságban megfelel az adott ügytípus, illetve a jogvita természetének, a hatályos eljárásjogi törvény szabályainak és logikájának megfelelő időtartamnak. Ezt az állítást a nemzetközi kitekintés tapasztalatai egyértelműen megerősítik. Ugyanakkor az egyes bíróságokra háruló munkateher tekintetében - sokszor az állampolgári jogegyenlőséget is érintő -, jelentős eltérések vannak. Különösen a budapesti székhelyű bíróságok tartós, nagymértékű ügyhátraléka olyan kérdés, amelynek a megoldására irányuló eddigi kísérletek (kirendelések, létszámfejlesztések stb.) nem vezettek kellő eredményre. Az elhúzódó ügyek száma ezeken a bíróságokon kiemelkedően magas, itt halmozódott fel az összes két éven túli ügy 74, az öt évet meghaladó ügyeknek pedig a 87 százaléka.”

Az igazságszolgáltatás iránti bizalom fenntartásához maga az igazságszolgáltatás azzal járul hozzá, hogy az állandóan és egyre gyorsabban változó jogszabályi, társadalmi, gazdasági környezetben kiszámíthatóságot testesít meg a döntéseiben, amelyek ésszerű időn belül megszületnek.

Az ügyteher különbségek felszámolására, az eljárások gyorsítására egy olyan OIT képes, amely összetételének, feladat-meghatározásának, működésének szabályozása folytán a társadalmi és gazdasági változásokra kellő hatékonysággal és gyorsasággal tud reagálni. Ennek érdekében jelen törvény a következő pontokon módosítja a Bszi.-t:

- az ítélőtábláknak az egységes bírósági szervezetbe történő „integrálása”,

- a bíróságok központi igazgatását változatlanul ellátó OIT összetételének módosítása, (a költségvetésért felelős miniszter OIT tagságának előírása, az OIT választott bíró tagjainak új választásával az OIT választott bíró tagjainak 8-ra csökkentése, a feladatkörök és tisztségek elhatárolása érdekében az OIT választott bíró tagjai közül a Legfelsőbb Bíróság elnöki, kollégiumvezetői, az ítélőtáblák, a megyei bíróságok elnöki, elnökhelyettesi és kollégiumvezetői tisztségét betöltő személyek számának korlátozása),

- a központi igazgatás hatékony és operatív működésének biztosítása érdekében az OIT az OIT elnök és az OIT Hivatala feladatainak elhatárolása, pontos meghatározása,

- a bírói munkateher mérési rendszer kialakítása és ez alapján a bíróságok szükséges bírói létszáma meghatározása feladatának az OIT kiemelt feladatává tétele,

- az OIT ülnökválasztással kapcsolatos feladatának meghatározása,

- az OIT működésének a jelenleginél részletesebb szabályozása, az átlátható működéshez szükséges előírások rögzítése,

- az OIT Hivatala hivatalvezetőjének (helyettesének) megbízatása megszűnésére vonatkozó részletes szabályok megalkotása,

- a bírósági vezetők kinevezési feltételeinek szigorítása, vezetői pályaalkalmassági vizsgálat bevezetése, bírósági vezetők igazgatási tevékenysége kötelező vizsgálatának előírása,

- a bírói testületek (pl. bírói tanács, kollégium) feladatainak részbeni bővítése, részbeni pontosítása,

- a bírósági épület rendjének biztosítása érdekében a bíróság elnöke feladatainak meghatározása.

2. A Bjt.-t hasonlóan a Bszi.-hez 1997. július 8-án fogadta el az Országgyűlés. Az elmúlt évek során számos változáson ment keresztül, ezek döntő többsége azonban csupán „követte” a tágabb értelemben vett közszolgálati szféra jogállási törvényeinek változását, a törvény önálló nagy módosítására nem került sor.

Az ügyteher különbségek felszámolása, az eljárások gyorsítása egy olyan bírói karral vihető végbe, amelynél már a kiválasztás során érvényesül, hogy a szakma legkiválóbbjai azok, akik bírói kinevezést kapnak, és akik élethosszig tartóan képzik magukat. Azonban a megfelelő kiválasztási rendszer mellett annak az elvnek is érvényesülnie kell, hogy csak azok ítélkezhessenek, akik arra alkalmasak; ezt a szűrést a folyamatos, életpálya végéig tartó bírói vizsgálatok biztosítják.

A hatályos szabályozást és gyakorlatot számos kritika éri amiatt, hogy a bírák kinevezésének és magasabb bíróságra történő beosztásának jelenlegi rendszere nem kellően átlátható. A bírót a köztársasági elnök nevezi ki, és menti fel az OIT javaslatára, az OIT azonban a gyakorlatban szinte soha nem bírálja felül a bíróság elnökének javaslatát.

A célok eléréséhez szükségesnek mutatkozó módosítási csomópontok az alábbiak szerint alakulnak:

- a bírói pályaalkalmassági vizsgálat részeként a kompetencia vizsgálat intézményének a bevezetése,

- a megfelelő szintű bírói tanács feljogosítása a pályázók tekintetében a rangsor megállapítására, a rangsor kialakítása során figyelembe veendő szempontrendszer meghatározása, a bírói tanács által meghatározott rangsortól való eltérés eljárási rendjének rögzítése,

- az OIT-nak a bírói munkateher mérési rendszer kialakítására, és ennek alapján évente egy alkalommal a bíróságok szükséges bírói létszámának meghatározására irányuló feladatához kapcsolódóan annak rögzítése, hogy a bírói pályázatok kiírására az OIT elnöke jogosult,

- a bűnügyi nyilvántartási rendszer átalakításával összefüggő, a többi foglalkoztatási törvénnyel való összhang megteremtését célzó módosítások rögzítése,

- a bírák kirendelésére vonatkozó szabályok bővítése, pontosítása,

- a rendszeres, 5 éves ciklusokra bontott, kötelező képzés bevezetése,

- a bírák értékelési rendszerének megújítása (a teljes életpályára kiterjedő, folyamatos és rendszeres, 6 évenkénti bíróvizsgálat, az értékelés során figyelembe veendő szempontok rögzítése, új minősítési kategóriák bevezetése, az éves tevékenységről kimutatás készítése, az alkalmatlansági eljárás szabályozása),

- az objektivitás és az egységes szempontrendszer érvényesülése érdekében szolgálati bíróság (első fokon a Fővárosi Ítélőtábla mellett működő, másodfokon a Legfelsőbb Bíróság másodfokú szolgálati bírósága jár el) létrehozása a megyei bíróságokon és az ítélőtáblákon működő elsőfokú fegyelmi bíróságok, illetőleg a Legfelsőbb Bíróságon működő első és másodfokú fegyelmi bíróság helyett,

- a jelenlegi 10 fizetési fokozat 14 fokozatra bővítése, a hosszú szolgálati idővel, nagy tapasztalattal rendelkező, idősebb bíráknak az emelkedő fizetésben megnyilvánuló anyagi ösztönzése érdekében.

3. A törvénynek a Pp. módosítására vonatkozó részének talán legfontosabb eleme, hogy - főszabályként kötelező jogi képviseletet bevezetve a megyei bíróság hatáskörébe tartozó ügyekre - kötelező jogi képviselet esetében a keresetváltoztatás, a viszontkereset és a beszámítási kifogás előterjesztését szigorú határidőkhöz köti. E jogszabályi változás részeként - a magyar perjogi hagyományokhoz visszatérve - sor kerül annak „újbóli” jogszabályban történő rögzítésére, hogy melyek azok a felperesi cselekmények, melyek nem eredményeznek keresetváltoztatást.

A polgári perrendtartásról szóló 1911. évi I. törvénycikk a keresetváltoztatás tekintetében a következő szabályokat tartalmazta. Az alperes perbe bocsátkozása után a keresetváltoztatást csak az alperes beleegyezésével engedte meg. Meghatározta továbbá azokat az eseteket, melyek nem tekintendőek keresetváltoztatásnak (kiemelést érdemel e körben az, hogy nem a keresetváltoztatás tilalma alóli kivételeket fogalmazott meg). Nem tekintette keresetváltoztatásnak, ha:

„1. ha a felperes a keresettel érvényesített jog megváltoztatása nélkül annak megalapítására újabb tényeket hoz fel, vagy a felhozottakat kiigazítja;

2. ha a kereseti kérelmet a főtárgy vagy a járulékok tekintetében felemeli vagy leszállítja, vagy kérelmét eredetileg nem követelt járulékokra is kiterjeszti;

3. ha a járadékok, vagy viszontszolgáltatástól nem függő más időszakos szolgáltatások iránt indított keresetet azokra a részletekre is kiterjeszti, a melyek a kereset indítása után járnak le;

4. ha a bér vagy haszonbér iránt indított keresetet azokra a részletekre is kiterjeszti, a melyek a kereset indítása óta lejártak;

5. ha az eredetileg követelt tárgy helyett utóbb beállott változás miatt más tárgyat vagy kárpótlást követel;

6. ha a 130. § alapján kért megállapítás helyett teljesítést, vagy teljesítés helyett a 130. § alapján megállapítást követel.

A bíróságnak az ellen a határozata ellen, hogy keresetváltoztatás nincs, fellebbvitelnek nincs helye.”

Ezek az esetek lényegében megegyeznek azokkal, melyeket a Pp. a keresetváltoztatás tilalma esetén is megenged. Annak rögzítése azonban, hogy a magyar perjogi hagyományokat s a keresetváltoztatás fogalmát alapul véve ezek az esetek nem keresetváltoztatások azért fontos, mert Pp.-ben történő elhelyezkedésük - a joggyakorlat alapján megállapíthatóan - olyan hatással járt, hogy azokat egyes esetekben (megengedett) keresetváltoztatásként kezdték értékelni. A keresetváltoztatás tekintetében az európai eljárási jogok is hasonlóan foglalnak állást, így rendelkezik egyebek mellett a német Polgári perrendtartás 264. §-a és az osztrák perrendtartás 235. §-a is.

A Pp. a keresetváltoztatás lehetőségét gyakorlatilag végletesen kitágította jelenleg az első fokú ítélet hozatalát megelőző tárgyalás berekesztéséig a felperes keresetét bármikor megváltoztathatja. A bíróság elutasíthatja ugyan a keresetváltoztatást, arra való hivatkozással, hogy az ellentétes a Pp. 8. §-ában megfogalmazott jóhiszemű joggyakorlás követelményével, azonban kifejezett rendelkezés hiányában a bíróságok tartózkodnak a beavatkozástól, s a gyakorlatban a keresetváltoztatás lehetőségének ilyen fokú kibővítése a perelhúzást ösztönözte. (Noha meg kell jegyezni, hogy tipikusan nem a felperes az, aki el akarja húzni a pert, ám az alperesnek is joga van a per ésszerű időn belül való elbírálásához.) A jogalkotó az ilyen jellegű perelhúzás megakadályozása érdekében rögzítette kisértékű perek esetében azt, hogy a keresetváltoztatásnak a perbebocsátkozást követően egy ízben van helye s ezt követően csak az alperes beleegyezésével. (Kivételként akkor, ha a felperes az első tárgyaláson ehhez felkészülési időt kért, továbbá akkor is, ha a felperes, oly tényre vagy bizonyítékra, illetőleg olyan jogerős bírói vagy más hatósági határozatra hivatkozik, melyek önhibáján kívül a keresetváltoztatásra nyitva álló határidő lejárta után jutottak a tudomására, illetve melyek jogerőre emelkedéséről önhibáján kívül e határidő lejárta után szerzett tudomást.)

E rendelkezések elfogadásakor a jogalkotó a következő szempontokat mérlegelte. Az alperesnek joga van ahhoz, hogy az a per, melybe belebocsátkozott, tárgyát tekintve ne változzon. Ez ugyanis olyan tarthatatlan helyzetbe hozza, hogy folyamatosan újabb és újabb védekezéssel kell előállnia a felperes kénye-kedve szerint megváltoztatott keresetére válaszul. A Pp. kifejezetten hátrányos helyzetben tartja az alperest a felperessel szemben, amikor kötelezően a perben tartja akkor is, amikor az már réges-régen nem arról szól, amiről a perbebocsátkozás pillanatában (az eredeti keresettel való összefüggés a gyakorlatban semmilyen korlátot nem jelent). A rendelkezés továbbá pszichológiailag is helytelen: a felperes gyakorlatilag lehetőséget kap arra, hogy átgondolatlanul, felkészületlenül pereskedhessen, így saját gondatlanságával a végtelenségig húzhassa a pert. El kell tehát ismerni az alperes azon jogát, hogy annak a pernek a tárgyát, melybe belebocsátkozott, hozzájárulása nélkül senki ne változtathassa meg.

A kisértékű perek esetében szigorú határidők közé szorított keresetváltoztatást tehát nem a kisértékű perek valamely sajátossága indokolta (tette lehetővé), hanem az alperes általános „jogvédelme”, a jóhiszemű joggyakorlás követelményébe ütköző felperesi magatartás megtiltása, továbbá a bíróság eljárását lassító nem pergazdaságos pervitel kiküszöbölése. A jogalkotónak azonban figyelemmel kellett lennie arra is, hogy a Pp. hatályba lépését követően átalakult jogtudatra figyelemmel a keresetváltoztatás általános tilalma, illetve szigorú korlátok közé szorítása olyan drasztikus lépés lenne, amely zavart okozhat a peres eljárások megfelelő intézésében, s így nem féltétlenül szolgálhatná a peres eljárások azon fő célját, hogy a jogvitás helyzetek véglegesen lezárásra kerülhessenek.

E szempont figyelembe vételével a törvény sem általánosan korlátozza a keresetváltoztatás lehetőségét, hanem csak azokban a perekben ahol - a törvény alapján - a jogi képviselet kötelező. A jogi képviselőktől, mint professzionális jogérvényesítőktől elvárható, hogy e szabályokkal megfelelően élve hozzájáruljanak ahhoz, hogy ügyfeleik jogvitás helyzete mihamarabb lezáródjon, hiszen a függő jogi helyzet hosszabb távon mindkét peres fél számára igen káros jogkövetkezményekkel járhat. Különösen hátrányos lehet a gazdasági élet szereplői számára, akik egy vagyonjogi per folyamatban léte alatt nem tudhatják, hogy pontosan mekkora összeg felett fognak rendelkezni a per befejezését követően, így az általuk vállalandó kockázat mértéke is emelkedik. Az eljárás elhúzódása emellett oda is vezethet, hogy a jogerős bírósági döntés megszületéséig az alperes nem tudja, illetve nem akarja hitelezőjének (például a gazdasági élet egy másik szereplőjének) megfizetni tartozását, inkább adott esetben a vele való perbebocsátkozást is vállalja, hiszen a perben követelt összeget meg kell őriznie esetleges pervesztessége esetére. Azaz a jelenlegi rendszer nem segíti elő azt, hogy mihamarabb megszűnjön a körbetartozásoknak a gazdasági életre igen káros rendszere.

A törvény célja az ítélkezés időszerűségének biztosítása azáltal is, hogy a megyei bíróság hatáskörébe tartozó perekben kötelezővé teszi a jogi képviseletet, oly módon, hogy az egyes pertípusok jellegzetességeire, illetve az abban szereplő felek helyzetére figyelemmel a kötelező képviselet alól kivont ügycsoportokat is meghatároz. A törvény tekintettel arra, hogy a jogi képviselőktől - mint professzionális jogi szolgáltatást nyújtóktól - ezek teljesítése elvárható, számos olyan többletkövetelményt támaszt, amellyel a perek gyorsabban lezáródhatnak, ügyfeleik érdekeit szolgálva ezzel. A szabályozás célja úgy hozzájárulni a peres eljárások gyorsaságához, hogy kizárólag azoknak a lehetőségének szab gátat, melyekkel, indokolatlanul húzhatóak el a perek, nem gátolja azonban a kereseti kérelem és az alperesi védekezés teljes körű kibontását. Legalább ilyen fontos cél ugyanis a szóbeliség elvének, a felek rendelkezési jogának tiszteletben tartása, valamint az, hogy a perjogi szabályok ne akadályozzák a peres feleket abban, hogy igényeiket érvényesíthessék. E célok megvalósítása érdekében a törvény azokban a perekben, melyekben a kötelező a jogi képviselet a következő rendelkezéseket illeszti a Pp. rendszerébe.

Kötelező jogi képviselet esetén az általános szabályoktól eltérően keresetváltoztatásra főszabály szerint az alperes érdemi ellenkérelme előadását követő 30 napon belül van lehetőség, amennyiben pedig az alperes viszontkeresetet, beszámítási kifogást terjeszt elő (az első tárgyalást követő 30 napig teheti ezt meg), annak előadását, előterjesztését követő 30 napon belül kerülhet sor keresetváltoztatásra. A felek rendelkezési jogának tiszteletben tartása érdekében a törvény lehetővé teszi, hogy a felperes az elsőfokú ítélet meghozatalát megelőző tárgyalás berekesztéséig megváltoztathassa keresetét, ha abba az alperes beleegyezik. Az elsőfokú ítélet meghozatalát megelőző tárgyalás berekesztéséig megváltoztathatja keresetét a felperes továbbá akkor is, ha olyan tényre, bizonyítékra, illetve olyan jogerős bírói vagy más hatósági határozatra hivatkozik, amely önhibáján kívül az első tárgyalást követően jutott a tudomására, és ezt igazolja.

A törvény az alperessel szemben is többletkövetelményeket támaszt, mikor a beszámítási kifogás, viszontkereset előterjesztésére határidőt szab, erre a törvény szerint az első tárgyalást követő 30 nap fog rendelkezésre állni. A felperes keresetváltozatása esetén pedig ugyancsak 30 napja lesz az alperesnek, hogy arra figyelemmel előterjeszthesse beszámítási kifogását, viszontkeresetét.

A hatékonyabb perelőkésztés érdekében a törvény újra a Pp. rendszerébe illeszti azt a 2008. évi XXX. törvénnyel beiktatott szabályt, amely a gazdálkodó szervezeteket arra kötelezi, hogy jogvitájukat elsődlegesen peren kívül kíséreljék meg rendezni.

A fizetési meghagyásos eljárásról szóló 2009. évi L. törvény módosította a Pp. XX. fejezetét tekintettel arra, hogy a közigazgatási határozatok bírósági felülvizsgálata során az ügyek jelentős hányadában az egyébként is jelentős ügyteherrel dolgozó Fővárosi Bíróság jár el. Annak érdekében, hogy a szolgáltató igazságszolgáltatás elvéből következő követelmények érvényesülhessenek, vagyis a határozatok felülvizsgálata kerüljön - ügyfélbarát módon - közel az állampolgárokhoz, továbbá a Fővárosi Bírósághoz érkező ügymennyiség csökkenjen (így az ott maradó ügyek elbírálása során az ítélkezés időszerűsége biztosítható legyen), a törvény ismételten felülvizsgálja a közigazgatási perek illetékességi szabályait. A cél továbbra is azonos, azaz az, hogy azon közigazgatási határozatok felülvizsgálata maradjon a Fővárosi Bíróság kizárólagos illetékességében, melyek elbírálásához speciális szakismeret (pl. gazdasági, műszaki) szükséges vagy kiemelkedően fontos az egységes joggyakorlat biztosítása.

Nem alapozhatja meg a kizárólagos illetékesség fenntartását önmagában az a körülmény, hogy a peres félként eljáró közigazgatási szerv székhelye Budapesten van, a szolgáltató igazságszolgáltatásnak ugyanis biztosítania kell, hogy az állampolgárok a lehető legkisebb idő- és költségráfordítással intézhessék ügyeiket, köztük pereiket is. A 2009. évi törvénymódosítással mintegy 1200 ügy került el a Fővárosi Bíróság kizárólagos illetékességéből, ennek ellenére a 2010. évi I. félévi statisztikákból az állapítható meg, hogy a Fővárosi Bíróság Közigazgatási Kollégiumának ügyérkezése mintegy 600 üggyel fog nőni a 2009. évi érkezéshez képest. Jelen módosítás tovább csökkentené azon ügyek számát, melyek a Fővárosi Bíróság kizárólagos illetékességébe tartoznak. Kikerülnének a kizárólagos illetékességi körből a közigazgatási bírságot kiszabó határozatok felülvizsgálatára irányuló ügyek (éves szinten mintegy 300 ügy), azon közbeszerzési ügyek, melyekben a pályázat kiírója nem központi költségvetési szerv (éves szinten mintegy 200 ügy), mezőgazdasági támogatásokkal kapcsolatos perek (éves szinten mintegy 500 ügy). Külön kiemelést érdemel, hogy ezek azok az eljárások, melyekben az általános szabályok alkalmazása esetén nem a Fővárosi Bíróság lesz illetékes, így a jogszabály módosításával érzékelhető és kedvező változás állhat be a Fővárosi Bíróság Közigazgatási Kollégiumának ügyterhében.

A törvény a közigazgatási perekben főszabállyá teszi annak tárgyaláson kívüli elbírálást, e rendelkezés indoka, hogy ezáltal nem kell tárgyalást tartani azokban a perekben, mikor mindkét fél elegendőnek tartja érveinek írásbeli előterjesztését. A Fővárosi Bíróság 2009. és 2010. évi statisztikája szerint 566 ügyből 411, illetve 509 ügyből 407 ügyet bírált el tárgyaláson kívül, azaz a fellebbezhető közigazgatási határozatok esetében a peres felek az ügyek 70, illetve 80%-ában nem kérték a másodfokú tárgyalás tartását. Az várható tehát, hogy az első fokú ügyek jelentősebb hányadában is erre fog sor kerülni. A törvény eredményeképpen az alperes közigazgatási szervek is számolhatnak azzal, hogy kevesebb tárgyaláson kell képviseletüket biztosítaniuk.

4. Tekintettel arra, hogy a büntetőeljárások főként első fokon húzódnak el, így a törvény az első fokú bíróságok eljárásainak gyorsabbá tételével, továbbá az eljárásban résztvevő személyek eljárási jogait ténylegesen nem szolgáló, csupán formális garanciákat biztosító szabályok megváltoztatásával kívánja elérni büntetőeljárások gyorsabbá tételét. A jogalkalmazási tapasztalatok alapján a büntetőeljárások időszerűségének javítása, illetve racionalizálása céljából a törvény Be.-t az alábbi főbb csomópontok mentén módosítja.

A törvény módosítja azokat a szabályokat, amelyek csak formális garanciát biztosítanak az eljárásban, de amelyek ténylegesen nem szolgálják a büntetőeljárásban részt vevő személyek eljárási jogainak a biztosítását. Ennek megfelelően a törvény szerint a kioktatások és figyelmeztetések szó szerinti jegyzőkönyvbe foglalása mellőzhető, elegendő azok megtörténtére utalni a jegyzőkönyvben, illetve a figyelmeztetésre adott válaszokat rögzíteni. Emellett a törvény főszabállyá teszi a vádlott, a tanúk és a szakértők vallomásának felolvasás helyett ismertetését.

A törvény a nyomozás határidejének meghosszabbítására vonatkozó szabályokat rugalmasabbá teszi, bővíti a nyomozás menetét ténylegesen ismerő ügyész mozgásterét a határidő módosítások terén. Ezzel mind a nyomozó hatóságok, mind az ügyészségek adminisztrációs terheit csökkenti.

A törvény a megyei bíróság székhelyén lévő helyi bíróságok kizárólagos illetékessége alá tartozó ügyek közül egyes ügycsoportokat kiveszi a kizárólagos illetékesség alól. Az ügyek egyenletesebb elosztása csökkenti a megyei bíróságok székhelyén lévő helyi bíróságok terheit, ami gyorsabbá teheti az eljárásokat. A legjelentősebb módosítás a közlekedési bűncselekmények kizárólagos illetékességének megszüntetése, amelynek fő indoka, hogy a gazdasági, technikai fejlődés eredményeként általánossá vált a gépkocsi használat, és így elvárható a KRESZ ismerete valamennyi bírótól.

A törvény a védő kötelezettségeként írja elő, miszerint akadályoztatása esetén köteles helyettesítéséről gondoskodni, valamint ezen kötelezettség elmulasztását megfelelően szankcionálja. A törvény célja ezzel a védők eljárásbeli fegyelmének, tárgyaláson való részvételének „javítása”, az eljárást taktikai szempontból elhúzó magatartásának megakadályozása céljából.

A törvény az eljárások gyorsítása érdekében egyszerűsíti az ügyész kizárására vonatkozó szabályozást.

A Be. jelenleg nem tartalmaz arra vonatkozóan szabályozást, hogy a Magyar Honvédség tényleges állományú tagja által elkövetett bűncselekménnyel kapcsolatban megindult büntetőeljárásról a szolgálati beosztásból való felfüggesztésre jogosult elöljáró értesítésre kerüljön. Ezért a törvény megteremti a törvényi alapját annak, hogy a szolgálati beosztásból való felfüggesztésre jogosult elöljáró hivatalosan tudomást szerezzen a büntetőeljárás megindításáról, és az ne csupán az állomány tagját terhelő bejelentési kötelezettségtől függjön.

A törvény a közvetítői eljárásra utalás előtti kötelező ügyészi meghallgatást megszünteti, és a meghallgatást az ügyész részére a továbbiakban csak lehetővé teszi. Az eljárások gyorsítása és egyszerűsítése érdekében a kötelező ügyészi meghallgatás helyett, az ügyészre bízza, hogy szükség szerint meghallgathassa a feleket.

Az eljárások gyorsítása érdekében a törvény szélesíti a tárgyalás mellőzéses eljárás alkalmazásának lehetőségét azzal, hogy öt évi szabadságvesztésnél nem súlyosabban büntetendő bűncselekmények esetén is lehetővé teszi a jogintézmény alkalmazását.

Végül a törvény megteremti annak törvényi alapjait, hogy a bíróság a szabályszerűen megidézett vádlott távollétében is lefolytathassa az eljárást és hozhasson ügydöntő határozatot, ha a vádlott bejelenti, hogy a tárgyaláson nem kíván részt venni. Ezt az eljárási formát fiatalkorú vádlottal szemben azonban - az életkori sajátosságokra figyelemmel - nem teszi lehetővé.

-----STARTING---POINT---RESZLETES---

Az 1. §-hoz

A hatályos Bszi. az ülnök esetében nem tartalmazza a mentelmi jog felfüggesztésére és mentelmi jog megsértése esetén szükséges intézkedés megtételére vonatkozó rendelkezéseket. Figyelemmel arra, hogy az ülnöknek az ítélkezésben a hivatásos bíróval azonos jogai és kötelezettségei vannak, a Bszi.-t indokolt kiegészíteni azzal, hogy esetükben is a bírákra vonatkozó szabályokat kell alkalmazni.

A 2. §-hoz

A Bszi. rögzíti, hogy az ügyelosztási rendet a tárgyévet megelőző év december 10. napjáig kell meghatározni, mivel fontos érdek fűződik ahhoz, hogy az ügyelosztási rendek valóban határidőre elkészüljenek, hiszen ehhez kapcsolódik annak megállapíthatósága, hogy ki tekintendő a „törvény által rendelt bíró”-nak. A határidő megjelölésének az a célja, hogy év közben korlátlanul ne változzon az ügyelosztási rend, mivel egy stabil ügyelosztási rend mellett érvényesülhet megfelelően a törvényes bírótól való elvonás tilalmának követelménye. Ugyanakkor előfordulnak év közben olyan események, amelyek miatt elkerülhetetlen az ügyelosztási rend módosítása. Ezt teszi lehetővé a módosított Bszi. 11. § (3) bekezdése azzal, hogy rögzíti, amennyiben ezt szolgálati érdek vagy a bíróság működését érintő fontos ok indokolja, úgy év közben is módosítható az ügyelosztási rend.

A törvény - az Alkotmány ilyen tartalmú módosítására tekintettel - kiegészíti a Bszi.-t azzal a szabállyal, hogy helyi bíróság hatáskörébe tartozó, törvény által meghatározott ügyben, egyesbíró hatáskörében bírósági titkár is eljárhat, ezért az ügyelosztási rendre vonatkozó előírást is kiegészíti azzal, hogy az ügyelosztási rendnek azt is tartalmaznia kell, hogy az érintett bírósági titkárok melyik ügycsoportba tartozó ügyeket intézik.

A törvény annak érdekében, hogy az ügyelosztási rend szolgálja az arányos bírói munkateher kialakítását és megőrzését, rögzíti, hogy kialakítása során figyelembe kell venni a várható munkaterhet, illetve az ügyérkezés statisztikai adatait.

A törvény a Bszi. 11. § (6) bekezdését kiegészíti azzal, a gyakorlatban már működő szabállyal, hogy a bíróságok központi internetes honlapján, valamint - ha a bíróság azzal rendelkezik - az érintett bíróság internetes honlapján közzé kell tenni az ügyelosztási rendet.

A 3. §-hoz

A Magyar Köztársaság Alkotmányáról szóló 1949. évi XX. törvény 2010. augusztus 11-i módosítása kiegészítette az Alkotmány 46. § (3) bekezdését azzal a rendelkezéssel, mely szerint a helyi bíróság hatáskörébe tartozó, törvény által meghatározott ügyben, egyesbíró hatáskörében bírósági titkár is eljárhat, aki e tevékenysége során független, csak a törvénynek van alárendelve. E módosításra tekintettel szükséges a Bszi. 15. § (2) bekezdésének ilyen tartalmú kiegészítése.

A 4. §-hoz

A megyei és helyi (munkaügyi) bíróságok illetékességi területét az ún. kétharmados törvények körébe tartozó Bszi. melléklete, míg az ítélőtáblák illetékességi területét az ítélőtáblák és a fellebbviteli ügyészi szervek székhelyének és illetékességi területének megállapításáról szóló 2002. évi XXII. törvény tartalmazza. A bíróságok illetékességi területének ésszerű, a változásokhoz gyorsabban igazodó kialakítását szükségtelenül korlátozza a szabályok jelenlegi elhelyezése, ezért a módosításra kerülő Bszi. 17. § (1) bekezdése rögzíti, hogy bíróság létesítéséről, összevonásáról, megszüntetéséről, elnevezéséről, székhelyéről, illetékességi területének meghatározásáról, valamint a katonai tanácsokkal rendelkező bíróságok kijelöléséről külön törvény rendelkezik, de ez alól változatlanul kivételt jelent a 17. § (2) bekezdésének rendelkezése, amely szerint, ha a bíróság illetékességi területe a közigazgatási területi beosztáshoz igazodik, a közigazgatási határok megváltozása következtében a bíróság illetékességi területét - az OIT javaslatára - a köztársasági elnök határozatban módosítja.

Az 5. §-hoz

A munkaügyi bíróságokra, illetve a munkaügyi bíróságok elnökeire azok a rendelkezések vonatkoznak, amelyek a helyi bíróságokra, illetve a helyi bíróságok elnökeire, ezért az egyértelmű szabályozás érdekében a törvény a Bszi.-t kiegészíti azzal a rendelkezéssel, hogy ahol a törvény helyi bíróságról vagy helyi bíróság elnökéről rendelkezik, azon a munkaügyi bíróságot, illetve a munkaügyi bíróság elnökét is érteni kell.

A 6. §-hoz

A Bszi. 23. § (1) bekezdése akként rendelkezik, hogy az ítélőtáblákon tanácsok, valamint büntető és polgári kollégiumok működnek; a Fővárosi Ítélőtáblán közigazgatási kollégium is működik, amely a polgári kollégiummal összevontan is működhet. E szabály a jelenlegi tényleges állapotot tükrözi, azonban valójában az eljárási törvényre tartozó szabályozást tartalmaz, és ezzel akadályát képezi annak, hogy a jogalkotó az életviszonyok, a társadalmi környezet változása hatására esetlegesen szabadon alakítsa a közigazgatási ügyek illetékességi szabályait a másodfokú eljárás tekintetében is, hiszen a Bszi. alapján közigazgatási kollégium máshol nem működhet, csak a Fővárosi Ítélőtáblán.

A 7. §-hoz

A törvény a Legfelsőbb Bíróság feladatává teszi a jogerősen befejezett ügyek esetében a tudományos elemzés lefolytatását és ennek érdekében a Legfelsőbb Bíróságon bírósági joggyakorlat-elemző csoportok működnek.

Az egységes jogértelmezés és jogalkalmazás biztosításának fontos része az esetlegesen eltérő jogértelmezésből fakadó ellentétes álláspontokkal való szembenézés igénye, vagy a jogszabályok, az egyes új jogintézmények hatályosulásának elemzése. Az igazságszolgáltatásnak magának is szüksége van a jogerősen befejezett ügyekre kiterjedő belső, átfogó, tudományos igényű elemzésre, amely több célt valósíthat meg. Vizsgálni lehet az új jogszabályok alkalmazása során a jogalkotó szándékainak megvalósulását, az alkalmazás anomáliáit és nehézségeit, továbbá segítséget jelent a tapasztalatok felhasználása a jövő szakembereinek a képzésében is.

A 8. §-hoz

A módosítás az ítélőtábláknak hangsúlyosabb szerepet szán a bíróságok szakmai munkájának támogatásában, ezért előírja, hogy a megyei bíróságok kollégiumainak ülésein a táblák képviselői is vegyenek részt.

A 9-10. §-hoz

A törvény az időlegesen egy-egy bíróságon jelentkező aránytalan munkateher megszüntetésére bevezet egy speciális kijelölési szabályt, amellyel az eredetileg illetékes bíróság helyett egy másik bíróság kaphatja meg az ügyeket intézésre. A szabályozás részben az eljárásjogokban - polgári perrendtartásban és büntetőeljárási törvényben - kerül elhelyezésre, részben pedig a Legfelsőbb Bíróságnak és OIT elnökének a Bszi.-ben foglalt feladatai között kerül szabályozásra. Az illetékességi rendszer fontos alapköve az eljárásjogoknak, van azonban egy még ennél is fontosabb követelmény: az eljárás ésszerű időn belüli befejezése. Fontos, hogy ez egy válságkezelő intézmény, kivételes körülmények között alkalmazható, ezt biztosítja az a számos garanciális rendelkezés, amely ésszerű keretek közé szorítja a kijelölést (kezdeményezők köre, határideje, döntés előkészítése, kijelölés szigorú feltételrendszere stb.).

A 11. §-hoz

A törvény módosítja a Bszi. 34. §-át, mivel a hatályos szövegében szereplő, az ítélőtábla és a megyei bíróság elnöke igazgatási tevékenysége feletti felügyeleti jogra vonatkozó szabályozást az OIT, illetve az OIT elnöke jogkörét rendező előírásoknál, míg az OIT Hivatala irányításáról és székhelyéről szóló rendelkezéseket az OIT Hivatala címnél indokolt elhelyezni.

A 12. §-hoz

A bíróságok központi igazgatását változatlanul az OIT látja el, amelynek elnöke továbbra is a Legfelsőbb Bíróság elnöke, de amelynek a költségvetésért felelős miniszter is tagja annak érdekében, hogy a Kormány részéről a pénzügyi, költségvetési szakértelem is jelen legyen az OIT-ban, ezzel segítve az OIT munkáját, hiszen az OIT-nak számos költségvetési, pénzügyi kérdésben kell döntenie. Az államháztartásért felelős miniszter OIT tagságával az OIT tagjainak száma 16 főre nő. Az OIT tagja 9 bíró, az igazságügyért felelős miniszter, az államháztartásért felelős miniszter, a legfőbb ügyész, a Magyar Ügyvédi Kamara elnöke, az Országgyűlés igazságüggyel foglalkozó bizottsága, valamint költségvetéssel foglalkozó bizottsága által kijelölt egy-egy országgyűlési képviselő.

A 13. §-hoz

A törvény 13. §-a a Bszi. 35. § (4)-(6) bekezdését módosítja és kiegészíti azt a (7) bekezdéssel, és rendelkezik a feladatkörök és tisztségek elhatárolása érdekében arról, hogy az OIT választott bíró tagjai közül a Legfelsőbb Bíróság elnökhelyettesi, kollégiumvezetői, az ítélőtáblák, a megyei bíróságok elnöki, elnökhelyettesi és kollégiumvezetői tisztségét betöltő személyek száma az 5 főt nem haladhatja meg. Az OIT bíró tagjainak megválasztásával egyidejűleg a küldöttértekezlet 9 bírót póttaggá választ. Az ítélőtáblák, a megyei bíróságok elnöki, elnökhelyettesi és kollégiumvezetői tisztségét betöltő személyek száma a póttagok között sem haladhatja meg az 5 főt.

A törvény rendelkezik arról is, hogy kit kell az OIT megválasztott tagjának, póttagjának tekintetni, továbbá arról, hogy a póttagok számát mikor kell kiegészíteni.

A 14. §-hoz

A beiktatott új 35/A. §-ban foglalt, a küldöttértekezlet határozatképességére, az OIT tagok és póttagok választási eljárására vonatkozó szabályokat a Bszi. átmeneti rendelkezései tartalmazzák, azonban szükségessé vált pontosításuk és az elhelyezésük inkább „az OIT létszáma és összetétele”alcím alatt indokolt.

A 15. §-hoz

A küldöttértekezlet küldötteinek megválasztásának módjával, a megválasztható küldöttek számával kapcsolatban már korábban is megfogalmazódott az a jogos kritika, hogy a törvény a tényleges létszámarányok figyelmen kívül hagyásával indokolatlanul korlátozza a Legfelsőbb Bíróságon és az ítélőtáblákon választható küldöttek számát. Ugyancsak indokolatlan, hogy a 36. § (3) bekezdése értelmében a Hivatalba, és az igazságügyért felelős miniszter által vezetett minisztériumba beosztott bírák a Fővárosi Bíróság összbírói értekezletén választanak és őket az egyébként is nagy létszámú Fővárosi Bíróság létszámába kell beszámítani. Nincs egyértelmű rendelkezés arról, hogy Legfelsőbb Bíróságra beosztott bíró mely bíróság összbírói értekezletén választ küldöttet, továbbá a kis és nagy létszámú bíróságok közötti igen jelentős eltérésre figyelemmel, valamilyen korrekciós számításra is szükség van. A törvény ezek figyelembevételével módosítja a Bszi. 36. §-át, és rendelkezik a küldöttértekezlet összehívásának, megtartásának szabályairól.

A 16. §-hoz

A törvény a Bszi. 37. §-ának d) pontjának szövegezését pontosítja, továbbá a kizáró okokat bővíti az f) ponttal, amely szerint nem választható az OIT tagjává az sem, aki a választást közvetlenül megelőzően hat évig már volt az OIT tagja. A megfelelő rotáció biztosítása, illetve annak érdekében, hogy ne alakuljanak ki rögzült hatalmi viszonyok, az OIT választott bíró tagjai nem választhatók e tisztségre újra.

A 17. §-hoz

A törvény pontosítja a Bszi. rendelkezéseit, rendelkezik az OIT megbízatása megszűnésének időpontjáról, az államháztartásért felelős miniszter OIT taggá válása okán a miniszter helyettesítéséről.

A 18. §-hoz

A központi igazgatás hatékony és operatív működésének biztosítása érdekében pontosan meghatározásra és elkülönítésre kerülnek az OIT stratégiai irányítási és az elnökének végrehajtási feladatai, valamint a bírósági elnökök feladatai és felelősségi köre. A törvény a Bszi 39-40. §-ának módosításával meghatározza, hogy melyek azok a stratégiai feladatok, amelyekről az OIT dönt.

Az OIT új, kiemelt feladata - egyebek mellett - a bírósági igazgatás hosszú távú feladatainak és a megvalósításuk feltételeit tartalmazó programnak az elfogadása és évente történő aktualizálása, egy olyan bírói munkateher mérési rendszer kialakítása, mely az ügyszám mellett az egyes ügyek „nehézségét” is figyelembe veszi, illetve ennek alapján évente egy alkalommal meghatározza a bíróságok szükséges bírói létszámát. Hosszú távon ez lehet az alapja az arányos bírói leterheltség, és az országosan közel azonos ügyintézési idők elérésének.

Az OIT dönt az ítélőtáblák, a megyei bíróságok és a helyi bíróságok elnökének és elnökhelyettesének újbóli kinevezéséhez való hozzájárulás kérdésében, ha a bírósági elnök vagy elnökhelyettes ugyanazon tisztséget korábban már két alkalommal betöltötte.

A hatályos Bszi. csupán arról rendelkezik, hogy az OIT ellátja az ülnökök választásának előkészítésével kapcsolatos feladatokat. E tekintetben a törvény pontosabb szabályozást tartalmaz, rögzíti, hogy az OIT megállapítja, hogy a választó szerv melyik bírósághoz hány ülnököt választ, a kisebbségi választói jegyzékben szereplő választópolgárok száma és az érintett települések választópolgárai száma arányának figyelembe vételével akként, hogy legalább egy ülnököt minden kisebbségi önkormányzat választhasson.

A 19. §-hoz

A törvény az OIT határozatainak meghozatalára vonatkozó rendelkezést tartalmazó Bszi. 42. § (1) bekezdésének szövegét pontosítja.

A 20. §-hoz

Az OIT szervezeti és működési szabályzatában foglalt egyes rendelkezések törvényi szintre emelésével és kiegészítésével a törvény rögzíti, hogy az OIT elé milyen ülésanyagok vihetők, meghatározza az egyes ülésanyagok fogalmát, bővíti az előterjesztők körét a bírósági elnökökkel, és a bírákat képviselő bírói tanáccsal. Előírja, hogy az ülésanyagot mikor kell napirendre tűzni, rendelkezik arról, hogy az OIT ülésén az OIT elnökén, tagjain, a Hivatal vezetőjén, a Hivatal által delegált személyen és a jegyzőkönyvvezetőn kívül az egyes ülésanyagok megtárgyalásán tanácskozási joggal részt vehet a nem OIT tag előterjesztő, valamint bármely előterjesztő által meghívott eseti szakértő.

A 21. §-hoz

A törvény a Bszi.-t kiegészíti a 45/A-45/C. §-okkal, amelyek az OIT működése átláthatóságának biztosítása érdekében rögzítik, hogy az OIT ülésen elhangzottakról a jelenlegi emlékeztető helyett jegyzőkönyvet kell felvenni, továbbá a bíróságok igazgatását és a bírák tevékenységét szélesebb körben érintő döntésekről összefoglalót, a közérdeklődésre számot tartó kérdésekről pedig a sajtó számára sajtóközleményt kell készíteni. Rendelkeznek az új §-ok arról, hogy a jegyzőkönyvnek, az összefoglalónak, illetve a sajtóanyagnak mit kell tartalmaznia, és azokat, valamint az OIT határozatait hogyan kell az érintettekkel közölni, illetve nyilvánosságra hozni.

A 22. §-hoz

A törvény a Bszi. 46. és 47. §-ának módosításával meghatározza az OIT elnökének feladatait a központi igazgatás gyors, hatékony és operatív működése érdekében. Az OIT elnökének- egyebek mellett - a következők feladatai:

- gyakorolja a bírósági fejezet gazdálkodásával kapcsolatos feladatokat,

- évente egyszer tájékoztatja az ítélőtáblák és a megyei bíróságok elnökeit az OIT-t a tevékenységéről,

- kinevezi és felmenti az ítélőtáblák és a megyei bíróságok elnökeit, elnökhelyetteseit, valamint a bíróságok kollégiumi vezetőit,

- irányítja és ellenőrzi - a helyi bírósági elnökök kivételével - a bírósági elnökök igazgatási tevékenységét,

- a bírósági elnökök igazgatási tevékenységének irányítása és ellenőrzése során: figyelemmel kíséri a bíróságok igazgatására vonatkozó szabályok érvényesülését, az eljárási határidők és az ügyviteli szabályok megtartását, mindezek érdekében vizsgálatot rendel el,

- elvégzi a bírósági vezetői vizsgálatokat, és a vizsgálat eredményét az OIT elé terjeszti,

- az OIT tagjának javaslatára kivételesen indokolt esetben elrendelheti a társadalom széles körét érintő vagy a közérdek szempontjából kiemelkedő jelentőségű ügyek soron kívüli intézését,

- kinevezi és felmenti a Hivatal vezetőjét és helyettesét,

- irányítja a Hivatal tevékenységét,

- kiírja a bírói álláspályázatokat,

- javaslatot tesz a köztársasági elnöknek a bírák jogállásáról és javadalmazásáról szóló törvényben meghatározott esetekben a bírák kinevezésére,

- dönt a megyei bíróság és helyi bíróság bírájának a megyei bíróság illetékességi területén kívüli, illetve az ítélőtábla a bírájának más szolgálati helyre történő kirendeléséről.

Az OIT elnöke a feladatkörébe tartozó kérdésekben határozattal dönt. A határozat közlésére, közzétételére az OIT-ra vonatkozó szabályokat kell alkalmazni.

Az OIT elnökét akadályoztatása esetén - ideértve azt az esetet is, ha e tisztség nincs betöltve - az OIT bíró tagjai közül három évre választott elnökhelyettes helyettesíti, aki e tisztségre nem választható újra.

A 23. §-hoz

A törvény az OIT választott bíró tagjai tekintetében meghatározott korlátozó számra (vezetők számának korlátozása) tekintettel a kiegészíti az Bszi. 51. § (1) bekezdését az f) ponttal, amely szerint az OIT választott bíró tagjának a tisztsége megszűnik abban az esetben is, ha tag bírósági felsővezetői kinevezést kap, és ennek következtében a választott bíró tagok körében a bírósági felsővezetők, illetve az egyes bírósági szintek képviselőinek száma a törvényben meghatározottak szerinti számot meghaladja.

A 24. §-hoz

A módosított Bszi. 2014. december 1. napjától hatályos 53. § (1) bekezdése már arról rendelkezik, hogy a 2014. évben, illetve az azt követően megválasztott OIT póttagok hogyan lépnek az OIT tagok helyébe.

A 25. §-hoz

Technikai pontosítást tartalmaz: az OIT Hivatalának székhelyére vonatkozó rendelkezést áthelyezi a Bszi. 34. § (4) bekezdéséből a Bszi. 54. §-ába.

A 26. §-hoz

A törvény az OIT Hivatalának feladatait felsoroló Bszi. 55. §-át kiegészít a következők szerint:

- Az OIT Hivatala kezeli a bírói vagyonnyilatkozatok vagyoni részét.

- A Bszi. szerint az OIT gondoskodik a bíróságok jogi képviseletéről. Az OIT, mint testület ezt a jogkörét nem tudja ellátni, ezért ezt a gyakorlatban - a szervezeti és működési szabályzat alapján - az OIT Hivatala látja el. A törvény ezt rögzíti a Bszi.-ben.

- Vannak olyan törvények, amelyek meghatározott feladatoknál nevesítik az OIT Hivatalát. Így például a statisztikáról szóló törvény szerint a Hivatal a hivatalos statisztikai szolgálathoz tartozó szervek közé tartozik, továbbá a Hivatal törvény alapján vezeti a társadalmi szervek és alapítványok, a gondnokoltak nyilvántartását, közzéteszi a Bíróság Határozatok Gyűjteményét, stb., ezért indokolt rögzíteni, hogy a Hivatal ellátja mindazokat a feladatokat, amelyeket külön törvény a hatáskörébe utal.

A 27. §-hoz

A törvény a Bszi.-nek az OIT Hivatala hivatalvezetői állás-pályázatára vonatkozó előírásokat pontosítja.

A 28. §-hoz

A törvény pontosítja a Bszi. 57. §-át, amely hivatalvezető tekintetében az összeférhetetlenségi szabályokat tartalmazza, és az utaló szabály helyett (nem lehet hivatalvezető, aki nem választható az OIT tagjává) pontos felsorolást ad az összeférhetetlenségi okokról.

A Bszi. 58. §-a rendelkezik arról, hogy mely esetekben szűnik meg a hivatalvezetői tisztség. E felsorolást pontosítja a törvény, továbbá rögzíti az eddig hiányzó rendelkezéseket, amelyek a lemondással, illetve a felmentéssel kapcsolatosan szükségesek. Így meghatározza a lemondási időt (3 hónap, de a kinevező és a vezető ennél rövidebb lemondási időben is megállapodhat), és rögzíti, hogy a lemondás a hivatalvezető ellen folyamatban levő fegyelmi eljárás lefolytatását nem akadályozza, továbbá kimondja, hogy a hivatalvezető e tisztségéből bármikor indokolás nélkül felmenthető.

A 29. §-hoz

A törvény a Bszi. 59. § módosításával egyértelműen rögzíti, a Hivatal vezetője felel a Hivatal jogszabálynak, az OIT szabályzatainak és határozatainak megfelelő hatékony működéséért. A hivatalvezető felett a munkáltatói jogkört valamennyi tekintetben az OIT elnöke gyakorolja.

A 30. §-hoz

A Bszi. nem tartalmaz a hivatalvezető helyettesre szabályozást, amit a törvény pótol és rögzíti, hogy a hivatalvezető-helyettes kinevezésére és felmentésére a Hivatal vezetőjére vonatkozó rendelkezéseket kell megfelelően alkalmazni azzal a kivétellel, hogy a hivatalvezető-helyettes nem csak bíró lehet.

A 31. §-hoz

A törvény a bírósági vezetők felelősségére vonatkozó szabályt kiegészíti azzal, hogy a vezető a bíróság, illetve a bírósági szervezeti egység jogszabályoknak megfelelő hatékony működéséért való felelősség mellett az OIT szabályzatainak és határozatainak megfelelő működésért is felelős. E szabály is a központi igazgatási döntéseknek, az OIT határozatainak érvényesülését szolgálja.

A 32. §-hoz

A törvény pontosítja és kiegészíti a bíróság elnökének feladatait annak érdekében, hogy az elnök tevékenysége átlátható, ellenőrizhető legyen. A bíróság elnökének új feladatai a következők:

- jóváhagyja - egyebek mellett - a kollégiumok munkatervét, ellenőrzi a betartásukat,

- évente egyszer tájékoztatja az OIT-ot, valamint az összbírói értekezletet és a bíróság más dolgozóit a bíróság működéséről, ezen belül az ügyforgalmi és gazdálkodási helyzetéről, a bíróság hatékony és időszerű működtetése érdekében a következő naptári évre kitűzött célokról és azok megvalósítását szolgáló igazgatási intézkedésekről, továbbá a pályázatához csatolt pályaművében szereplő - az adott időszakra vonatkozó - tervek megvalósulásáról, a megelőző naptári évben a kitűzött célok és intézkedések végrehajtásáról és eredményéről,

- felelős az OIT és az OIT elnöke döntéseinek határidőben történő végrehajtásáért, a bíróság működéséért,

- gondoskodik a bíróság ügyfélfogadási idejének és rendjének a bíróság honlapján - amennyiben a bíróság saját honlappal nem rendelkezik, a bíróságok központi honlapján - történő közzétételéről.

Az ítélőtáblának a bírósági rendszerbe történő eddiginél hatékonyabb „integrálása” érdekében a törvény a Bszi. 63. §-ának új (3) bekezdésében rögzíti, hogy az ítélőtábla elnöke koordinálja az illetékességi területén működő bíróságokon foglalkoztatott bírósági fogalmazók regionális képzését és meghatározza a regionális képzés alapelveit, a regionális képzési terv tematikáját.

A 33. §-hoz

A törvény kiegészíti a helyi bíróság elnökének feladatait is annak érdekében, hogy az elnök tevékenysége átlátható, ellenőrizhető legyen, és rögzíti, hogy a helyi bíróság elnöke évente beszámol a helyi bírói karnak és a bíróság más dolgozóinak a pályázatához csatolt pályaművében szereplő - az adott időszakra vonatkozó - tervek megvalósulásáról, a megelőző naptári évben a kitűzött célok és intézkedések végrehajtásáról és eredményéről.

A 34. §-hoz

A törvény az elnökhelyettes helyettesítési jogára vonatkozó szabályozást pontosítja azzal, hogy a bíróság elnökét akadályoztatása esetén helyettesíti, és az akadályoztatás esetkörébe tartozik, ha az elnöki tisztség nincs betöltve.

A 35-36. §-hoz

A törvény pontosítja és kiegészíti a kollégiumvezető és a csoportvezető feladatait - hasonlóan a bíróság elnökéhez, illetve a helyi bíróság elnökéhez - annak érdekében, hogy a tevékenysége átlátható, ellenőrizhető legyen. Új feladata mind a kollégiumvezetőnek, mind a csoportvezetőnek, hogy évente beszámol a kollégiumnak, illetve a csoportnak a pályázatához csatolt pályaművében szereplő - az adott időszakra vonatkozó - tervek megvalósulásáról, a megelőző naptári évben a kitűzött célok és intézkedések végrehajtásáról és eredményéről.

A törvény mind a kollégiumvezető-helyettes, mind a csoportvezető-helyettes esetében a szabályozást pontosítja azzal, hogy a kollégiumvezetőt, illetve a csoportvezetőt akadályoztatása esetén helyettesíti, és az akadályoztatás esetkörébe tartozik, ha az elnöki tisztség nincs betöltve.

A 37. §-hoz

Annak érdekében, hogy a vezetői állásokra a legalkalmasabb pályázók kerüljenek kinevezésre, továbbá, hogy a hatalmi pozíciók ne rögzüljenek, és a megfelelő rotáció biztosításra kerüljön, a törvény kiegészíti a bírósági vezetők kinevezésére vonatkozó szabályozást a következők szerint.

A törvény rögzíti, hogy az ítélőtáblák és a megyei bíróságok elnökei, elnökhelyettesei, továbbá a helyi bíróságok elnökei és elnökhelyettesei ugyanazon bírósági vezetői tisztségre két alkalommal nevezhetők ki. Amennyiben ezt meghaladóan kerülne sor a kinevezésre, úgy az OIT előzetes hozzájárulása kell.

A 38. §-hoz

A Bszi. hatályos rendelkezése szerint a Legfelsőbb Bíróság elnökhelyettesi tisztségére javasolt személy pályázatáról az OIT előzetesen véleményt nyilvánít. Figyelemmel arra, hogy a bírósági elnökök és elnökhelyettesek pályázatáról az összbírói értekezlet nyilvánít véleményt. Emellett a módosított 70. § (1) bekezdés az Alkotmánnyal való összhang megteremtése érdekében - amely a 48. § (1) bekezdésében a Legfelsőbb Bíróság elnökhelyetteseiről rendelkezik - szintén a Legfelsőbb Bíróság elnökhelyetteseire vonatkozik.

A törvény a Bszi. 70. § (2) bekezdésének módosításával - igazodva az OIT és az OIT elnöke feladatai meghatározásához - újraszabályozza az egyes bírósági vezetők esetében a kinevező személyét. Az OIT nevezi ki változatlanul az ítélőtáblák és a megyei bíróságok elnökeit, elnökhelyetteseit, valamint a bíróságok kollégiumvezetőit, de a Hivatal hivatalvezetőjét és hivatalvezető-helyettesét az OIT elnöke nevezi ki.

A 70. § (6) bekezdésének módosítása pontosító rendelkezést tartalmaz az egyértelmű szabályozás érdekében.

A 39. §-hoz

A törvény a Bszi. 71. §-át kiegészíti a (3) bekezdéssel, mely törvényi szintre emeli azt a gyakorlatban általában érvényesülő szabályt, hogy a vezetői állásokra benyújtott pályázatoknak - a tanácselnöki pályázat kivételével tartalmazniuk kell a pályaművet, amely a pályázónak a megpályázott tisztségtől függően, a bíróság, a kollégium, illetve a csoport működésével kapcsolatos hosszú távú terveiről, és azok megvalósítása ütemezéséről szól. E rendelkezés is arra szolgál, hogy a vezetői kinevezést a legalkalmasabb pályázó kapja meg, egyben ez lehetőséget biztosít arra, hogy a kinevezett bírósági vezető tevékenysége hatékonyan ellenőrzésre kerülhessen, mivel a bírósági vezetőnek évente be kell számolnia a pályaművében szereplő - az adott időszakra vonatkozó - tervek megvalósulásáról.

A 40. §-hoz

A törvény a Bszi. 72. § (1) bekezdésének módosításával részben pontosítja, részben módosítja a bírósági vezetői állásokra vonatkozó pályázatokat véleményező szervek felsorolását. Rögzíti, hogy a Legfelsőbb Bíróság elnökhelyettese tekintetében is a megfelelő szintű összbírói értekezlet, azaz a teljes ülés nyilvánít véleményt. Módosítja a jelenlegi szabályozást annyiban, hogy a véleményezők körébe bevonja a helyi bíróságon működő bírói kart, amely a helyi bíróság elnöke, elnökhelyettese esetében véleményezi a pályázatot, illetve a helyi bíróságon az adott szakirányban működő bírákat, akik a helyi bíróság csoportvezetője, csoportvezető-helyettese esetében véleményezi a pályázatot.

A Bszi 72. § módosított (2) bekezdése rögzíti, hogy a kinevező a pályázókat meghallgathatja.

A törvény a Bszi. 72. §-át a (3) és (4) bekezdéssel egészíti ki, amelyekben meghatározza, hogy a kinevezőnek a pályázat elbírálása során figyelembe vennie a pályázati anyagot, a pályázó személyes meghallgatását, a véleményező szerv javaslatát, azzal, hogy a véleményező javaslata nem köti a kinevezőt, de döntését indokolnia kell.

A 41-42. §-hoz

A törvény a Bszi. 74. § (1) bekezdésének módosításával előírja, hogy a bírósági vezetőt kinevező kötelező képzéseket határozzon meg, amelyeken a bírósági vezetőknek részt kell venniük vezetési ismereteik elmélyítése, továbbfejlesztése, az újfajta vezetési módszerek elsajátítása érdekében.

A módosított 74. § (2)-(8) bekezdése, továbbá az új 74/A. § a jelenlegi szabályozástól részletesebb előírásokat ad a vezetői vizsgálatra. A hatályos Bszi. a bírósági vezetők igazgatási tevékenységének rendszeres és folyamatos, illetve kötelező vizsgálatáról nem rendelkezik. Az igazgatási munka számonkérhetősége, értékelése, illetve hatékonyságának fokozása szempontjából azonban nem elegendőek azok az információk, amelyek a kinevezőhöz közvetve eljutnak összbírói tájékoztatók, egyéb központilag elrendelt jelentések, statisztikai adatok, stb. formájában. Minderre figyelemmel a törvény előírja, hogy

- a kinevező a bírósági vezető vezetői tevékenységét szükség szerint, de legalább egy alkalommal, legkésőbb a megbízatásának lejártát megelőző évben megvizsgálja,

- a kinevező a tanácselnök vezetői tevékenységét szükség szerint, de legalább hatévente egyszer megvizsgálja.

Emellett a vezetői pályázatot véleményező szerv erre irányuló javaslatára, továbbá akkor is köteles elrendelni, ha az összbírói értekezlet, illetve a véleményező szerv a bírósági vezető felmentését kezdeményezi.

A Bszi. nem tartalmaz rendelkezéseket arra az esetre, ha az OIT határozatát a bírósági vezető nem hajtja végre. A központi igazgatás döntéseinek érvényesülése érdekében, az OIT és az OIT elnöke határozata végrehajtásának elmaradása esetére a módosított 74. § (6) bekezdése előírja, hogy az OIT elrendeli a bírósági vezető vezetői tevékenységének vizsgálatát.

A vizsgálatot az elrendelésétől számított 60 nap alatt be kell fejezni. A vizsgálat részletes szempontjait és eljárását az OIT szabályzatban határozza meg. Ha a bírósági vezetői vizsgálat a vezető alkalmatlanságát állapította meg, a vezetőt vezetői tisztségéből azonnali hatállyal fel kell menteni. A felmentett vezető a felmentést kimondó határozat ellen a szolgálati bírósághoz fordulhat jogorvoslatért.

A 43. §-hoz

Pontosítást tartalmaz az összbírói értekezlet feladatai tekintetében.

A 44. §-hoz

A módosított Bszi. 81. §-ának (1) bekezdése rendelkezik arról változatlanul, hogy az összbírói értekezlet akkor határozatképes, ha azon a bírák több mint fele részt vesz, ugyanakkor kiegészíti a szabályozást azzal, hogy az összbírói értekezletet határozatképtelensége esetén legkésőbb 15 napon belül ismét össze kell hívni; a megismételt összbírói értekezlet a jelenlévők számától függetlenül határozatképes. Az összbírói értekezlet a határozatait titkos szavazással hozza, de ettől eltérő döntést is hozhat.

A hatályos Bszi. eltérően fogalmaz a küldötté váláshoz szükséges szavazati arányról. A 36. § (1) bekezdése szerint a küldötteket a Legfelsőbb Bíróság teljes ülésén, az ítélőtábla és a megyei bíróság összbírói értekezletén a jelenlévők többségének szavazatával választják. A 81. § (2) bekezdése viszont úgy rendelkezik, hogy az összbírói értekezleten a jelenlevő bírák kétharmadának szavazata szükséges az OIT tagokat választó küldöttek megválasztásához. Az egyértelmű szabályozás érdekében mindkét törvényhelyen azonos szavazati arányt kell megfogalmazni. A módosítás szerint a küldöttek megválasztásához elegendő az egyszerű többség. Az OIT által kinevezett vezetők felmentésének kezdeményezéséhez, továbbá a bírói tanács tagjainak megválasztásához és felmentéséhez a jelenlevő bírák kétharmadának szavazata szükséges a hatályos Bszi. szerint. A minősített többség szükségességét a gyakorlati tapasztalatok nem indokolják.

A fentiekre figyelemmel a módosított 81. § (2) bekezdése a Bszi. szabályozását módosítva törli a kétharmados határozathozatalt, és rögzíti, hogy az összbírói értekezlet szavazattöbbséggel határoz.

A 45. §-hoz

A módosítás a bírói tanács feladatainak előírása körében tartalmaz pontosító rendelkezéseket.

A 46. §-hoz

A törvény a bírói tanács összetételét változatlanul hagyja, de a bírák jogállásáról és javadalmazásáról szóló törvényben a bírói kinevezési eljárás során szabályozott feladatai ellátása (a pályázók meghallgatása és a pályázatoknak az elért pontszámoknak megfelelően való rangsorolása) során a megyei bíróság bírói tanácsát két (az ítélőtábla elnöke által kijelölt) ítélőtáblai bíróval, az ítélőtábla bírói tanácsát két (a Legfelsőbb Bíróság elnöke által kijelölt) bíróval kiegészíti annak érdekében, hogy a bírói álláspályázatok objektív elbírálását ezzel is elősegítse.

A 47. §-hoz

A törvény a Bszi. 89. § (4) bekezdésében - az ítélőtáblának az egységes bírósági szervezetbe történő „integrálása” érdekében - rögzíti, hogy az ítélőtábla kollégiumának tagjai az ítélőtábla bírái által az ítélőtábla illetékességi területéhez tartozó megyei bíróságok azonos ügyszakban működő kollégiumainak a bírái közül 6 évre választott bírák is.

A 48. §-hoz

A módosítás a kollégium feladatainak előírása körében tartalmaz pontosító rendelkezéseket.

A 49. §-hoz

A törvény módosítja a Bszi. VIII. Fejezetének címét, tekintettel arra, hogy a VIII. Fejezetben kerülnek elhelyezésre a bírósági épületek rendjének fenntartására vonatkozó szabályok.

Mind az Alkotmány, mind a bíróságok működését, illetve eljárását szabályozó törvények alapelvként rögzítik, hogy a bírák ítélkező tevékenységükben függetlenek, a jogszabályok alapján meggyőződésüknek megfelelően döntenek, az ítélkezési tevékenységükkel összefüggésben nem befolyásolhatók és nem utasíthatók. A befolyásmentes ítélkezés egyik előfeltétele, hogy a tárgyalás menetét, annak nyilvánosságát senki ne zavarhassa meg, illetve ne befolyásolhassa.

A bíróságoknak a rendfenntartás keretében fennálló feladatai két részre oszthatóak. Egyrészt a tárgyalóteremben kell gondoskodni a rend fenntartásáról annak érdekében, hogy a tárgyalások zavartalanul legyenek lefolytathatóak, és a bíróság (az ügyben eljáró bíró, illetve bírói tanács) az ítélkező tevékenységét, illetve a fél az eljárási jogait befolyástól mentesen, a konkrét ügyre koncentrálva, nyugodt körülmények között gyakorolhassa. Másrészt biztosítani kell a tárgyalótermen kívül, a bíróság egész épületében a rend fenntartását azért, hogy az ott dolgozó valamennyi alkalmazott a munkáját zökkenőmentesen, folyamatosan elláthassa, illetve a bíróság épületébe érkező ügyfelek nyugalma és biztonsága garantálható legyen.

Az Alkotmány 57. §-ának (1) bekezdése rögzíti a tárgyalás nyilvánosságának alapelvét azzal, hogy kimondja, az állampolgárok jogait és kötelességeit a törvény által felállított független és pártatlan bíróság igazságos és nyilvános tárgyaláson bírálja el. Az eljárásjogi törvények - a Pp. és a Be. - is megismétlik ezt az alapelvet, meghatározva azokat a kivételes eseteket, amikor a bíróság a tárgyalásról a nyilvánosságot kizárhatja.

Mindezek mellett ugyanakkor biztosítani kell azon feleknek, érdekelteknek és hallgatóságnak a bíróság épületébe történő bejutását, akik egy részének a tárgyaláson való megjelenése perbeli pozíciójából adódóan kötelező, illetve akik a tárgyalás nyilvánosságára tekintettel a tárgyaláson meg kívánnak jelenni, illetve az ügyfélfogadási időben azon személyeknek a belépését, akik folyamatban lévő ügyükhöz kapcsolódóan a kezelő irodákban kívánnak iratot tanulmányozni, keresetlevelet vagy utóiratot csatolni. Ennek megfelelően a bíróság épületében érvényesülő rendszabályokat mindezen személyeknek be kell tartania, illetve velük azokat be kell tartatni.

A tárgyalóteremben a rend fenntartásáról az eljáró tanács elnöke (egyes bíró eljárása esetén a bíró) gondoskodik a Pp.-ben és a Be.-ben meghatározott részletes előírások szerint.

Emellett a Bszi.-be beiktatott 97/A-97/D. §-ok szabályozzák a bírósági épületek rendjének fenntartását, az oda be-, illetve kilépés szabályait, az ügyfélforgalom számára nyitva-álló épületrészek meghatározását, a bíróság elnöke számára rendelkezésre álló intézkedési lehetőségeket.

Az 50. §-hoz

A törvény egyéb rendelkezéseivel szükséges összhang megteremtését szolgáló, a Bszi. tekintetében szükséges szövegcserés módosításokat és hatályon kívül helyezéseket tartalmazza.

Az 51. §-hoz

A törvény új alcímmel egészíti ki a Bjt.-t a 2. §-t követően, annak érdekében, hogy az e rész alá tartozó rendelkezések is illeszkedjenek a Bjt. alcím rendszerébe.

Az 52. §-hoz

A módosítás célja részben a kormánytisztviselő, mint új fogalom Bjt.-be való illesztése részben annak egyértelművé tétele, hogy kinevezési feltétel a pályaalkalmassági vizsgálaton a bírói hivatás gyakorlására „alkalmas” kategória megszerzése.

A törvény az egyéb jogállási törvényekhez hasonlóan módosítja a Bjt. 3. §-ának (2) bekezdését, annak érdekében, hogy egyértelműen meghatározásra kerüljön, hogy milyen feltételek fennállása esetén nem nevezhető ki bíróvá az arra pályázó személy. Új kategóriaként jelenik meg e körben az egyetemi jogi végzettséghez kötött foglalkozástól eltiltás, a büntetlen előélet, ha a bíróság bűncselekmény elkövetése miatt a pályázó büntetőjogi felelősségét jogerős ítéletben megállapította pl. szándékos bűncselekmény miatt kiszabott ötévi vagy azt meghaladó végrehajtandó szabadságvesztés büntetés esetén a mentesítés beálltától számított tizenkét évig, szándékos bűncselekmény miatt kiszabott, végrehajtásában felfüggesztett pénzbüntetés esetén a mentesítés beálltától számított három évig. Ugyancsak nem nevezhető ki bíróvá az, akivel szemben büntetőeljárás - ide nem értve a magánvádas vagy pótmagánvádló vádindítványa alapján indult eljárást - van folyamatban, a büntetőeljárás jogerős befejezéséig. Továbbá az sem, akit bíróként, ügyészként, kormánytisztviselőként, köztisztviselőként, közjegyzőként, ügyvédként, közalkalmazottként, fegyveres szerv hivatásos állományú tagjaként, igazságügyi alkalmazottként, ügyészségi titkárként és fogalmazóként, ügyvédjelöltként, közjegyzőhelyettesként fegyelmi eljárásban a legsúlyosabb fegyelmi büntetéssel sújtottak, mindaddig, amíg a fegyelmi büntetés hatálya alatt áll.

A bekezdés szövegpontosító rendelkezést tartalmaz.

Az 53. §-hoz

A törvény a Bjt. 4. és 5. §-ának módosításával hozzáigazítja a Bjt. szabályait a bűnügyi nyilvántartást végző szervre irányadó új szabályokhoz. A törvény emellett részletesen újraszabályozza a pályaalkalmassági vizsgálat szabályait. Előírja, hogy a jogszabályban meghatározott szempontok szerint állást kell foglalni abban a kérdésben, hogy a jelölt személyiségjegyei alapján a bírói munka elvégzésére várhatóan alkalmas-e. A vizsgálandó kompetenciákat - ugyancsak új elemként - a Bjt. e törvénnyel megállapított 5. számú melléklete tartalmazza.

A törvény rögzíti azt is, hogy a vizsgálatról készített részletes értékelést is tartalmazó szakmai vélemény és az alkalmasságra vonatkozó megállapítás (amennyiben rendkívüli pályaalkalmassági vizsgálat elvégzését szükségessé tevő körülmények nem merülnek fel) három évig érvényes, azaz új pályázat benyújtása esetén nem szükséges a vizsgálat újbóli elvégzése.

Az 54. §-hoz

A törvény a Bjt. 6. §-ának módosításával a nagyobb nyilvánosság, az átláthatóság növelése érdekében újraszabályozza a bírói pályázati eljárás szabályait is. Rögzíti, hogy a bírói állás betöltésére kiírt pályázatnak nyilvánosnak kell lennie, s a kiválasztás során garantálni kell, hogy a bírói tisztséget nyilvános és valamennyi - a jogszabályi valamint a pályázati felhívásban meghatározott feltételeket teljesítő - pályázó számára egyenlő esélyt biztosító, törvényben szabályozott pályázati eljárás eredményeként a legalkalmasabb jelölt nyerje el.

Az 55. §-hoz

A Bjt. 7-9. §-ának módosításával a törvény módosítja a pályázat kiírására jogosultak körét s azt, az egységes pályázatkiírás érdekében az OIT elnökének feladatává teszi. Az ítélkezési tevékenység specializálódására figyelemmel a törvény lehetővé teszi, hogy az OIT elnöke (mint a pályázat kiírója) a munkakörhöz szükséges speciális szakismeret (például gazdasági, műszaki) esetén, ahhoz kapcsolódóan a jogszabályban nem szereplő pályázati feltételt szabjon, erről a pályázókat a pályázati felhívásban külön tájékoztatnia kell. A pályázati felhívást a Bírósági Közlönyben és a bíróságok honlapján is közzé kell tenni.

A pályázatokat nem az OIT elnökéhez, hanem annak bíróságnak az elnökéhez kell benyújtani, amelyre a pályázat szól, helyi bíróság esetében pedig a megyei bírósághoz. E rendelkezés indoka, hogy azokat elsőként a bírói tanács fogja megvizsgálni.

Az esetleges jogértelmezési bizonytalanságok elkerülése érdekében a törvény rögzíti, hogy az eljárásban hiánypótlásnak van helye.

Új elem a pályázati eljárásban, hogy a pályázati határidő leteltét követően, a pályaalkalmassági vizsgálati eredmények beérkezését követő 15 napon belül helyi vagy megyei bíróságra kiírt pályázat esetén a megyei bíróság, ítélőtáblára kiírt pályázat esetén az ítélőtábla a Legfelsőbb Bíróságra kiírt pályázat esetén a Legfelsőbb Bíróság bírói tanácsa a pályázókat meghallgatja, és a pályázatokat az elért pontszámoknak megfelelően rangsorolja. Ennek során a törvényben meghatározott szempontok vehetőek figyelembe, így például bírósági fogalmazói és bírósági titkári joggyakorlati idő, a pályaalkalmassági vizsgálat eredménye, a jogi szakvizsga eredménye, a jogi tárgyú publikáció. A törvény alapján az igazságügyért felelős miniszter rendeletben határozza meg a fenti szempontokhoz rendelhető pontszámot és az eljárás részletes szabályait.

Ugyancsak rendezi a törvény azt a helyzetet, ha a rangsor első helyén több pályázó szerepel, ebben az esetben a bírói tanács egyszerű szótöbbséggel hozott, írásbeli, indokolt határozatával választja ki azt a pályázót, akit kinevezésre javasol.

Amennyiben a bíróság elnöke az első helyen rangsorolt pályázó kinevezésével egyetért, a pályázati rangsort és a pályázatokat a köztársasági elnökhöz történő felterjesztés céljából az OIT elnökéhez felterjeszti. E körben az OIT elnökének lehetősége van arra, hogy más pályázót javasoljon a kinevezésre, azonban döntését írásban kell indokolnia; s ennek alapján is dönt az OIT arról, hogy mely pályázó kinevezését támogatja.

Ha az OIT elnöke a javaslattól eltérő - a rangsor soron következő helyein álló - pályázót javasol bírói kinevezésre, ezt írásban indokolnia kell és javaslatát, a pályázati rangsort valamint a pályázatokat haladéktalanul az OIT elé kell terjesztenie. Ebben az esetben az OIT dönt arról, hogy mely pályázó kinevezését támogatja, s terjeszti fel a köztársasági elnökhöz.

A Legfelsőbb Bíróságra kiírt pályázat esetén a Legfelsőbb Bíróság elnöke, ha az első helyen rangsorolt pályázó kinevezésével egyetért, a pályázati rangsort és a pályázatokat közvetlenül az OIT részére küldi meg. Amennyiben pedig az LB elnöke a bírói tanács által felállított rangsor alapján kinevezésre javasolt pályázótól eltérő pályázót javasol bírói kinevezésre, ezt írásban indokolnia kell és javaslatát, a pályázati rangsort valamint a pályázatokat és az írásbeli indokolást 15 napon belül az OIT-hoz felterjeszti. Mindkét esetben az OIT dönt arról, hogy mely pályázó kinevezését támogatja, és terjeszti fel a köztársasági elnökhöz.

Az OIT-ot a javaslatok nem kötik, döntése meghozatala érdekében meghallgathatja a pályázókat. A törvény egyértelművé teszi azt is, hogy amennyiben a nyertes pályázó bírói kinevezéssel már rendelkezik, kinevezését nem kell a köztársasági elnök részére megküldeni.

Az 56. §-hoz

A törvény módosítja a Bjt. 10. § (2) és (3) bekezdését és rögzíti, hogy a pályázat eredménytelenségét okozza az is, arra egyetlen pályázat sem érkezik vagy a beérkező pályázatokat a bíróság elnöke azok hiányossága vagy elkésettsége elutasítja. A Bjt. módosított rendszerében a pályázati anyagokat több szinten is véleményezik, a törvény ezért kiveszi a Bjt. rendszeréből azt a szabályt, amely szerint a pályázati anyagokat titkosan kell kezelni. E módosítást indokolja továbbá az is, hogy a minősített adatok védelméről szóló 2009. évi CLV. törvény alapvetően más rendszerben határozza meg a minősíthető adatokat és a minősítési szinteket, s ezek alapján a pályázatok nem minősülnek minősített adatnak. Természetesen a pályázatok számos személyes adatot tartalmaznak, így értelemszerű, hogy azok megismerésére továbbra is csak az lesz jogosult, akit arra a Bjt. feljogosít. A pályázatok elbírálásának jobb átláthatósága érdekében a törvény rögzíti, hogy a pályázóval a rangsorban elfoglalt helyét és pontszámát is közölni kell.

Az 57. §-hoz

A törvény új alcímmel egészíti a Bjt.-t a 10/F. §-t követően, annak érdekében, hogy az e rész alá tartozó rendelkezések is illeszkedjenek a Bjt. alcím rendszerébe.

Az 58. §-hoz

A törvény módosítja a Bjt. 11. § (2) bekezdését annak érdekében, hogy a jövőben ne legyen lehetőség arra, hogy az első bírói kinevezés határozatlan időre szóljon, ha a jelölt szakmai gyakorlatát ügyészként, közjegyzőként, ügyvédként, jogtanácsosként vagy a köztisztviselők jogállásáról szóló 1992. évi XXIII. törvény hatálya alá tartozó központi közigazgatási szervnél közigazgatási, illetve jogi szakvizsgához kötött munkakörben szerezte. A módosítás indoka, hogy a határozott időre szóló bírói kinevezés célja, annak biztosítása, hogy amennyiben a jelölt utóbb mégsem bizonyulna alkalmasnak a bírói hivatás támasztotta követelmények teljesítésére ne kerüljön határozott időre kinevezésre; s az erre való alkalmasság teljes bizonyossággal csak akkor állapítható meg, ha a jelölt ítélkezési tevékenységgel járó szakmai gyakorlattal rendelkezik.

A törvény a Bjt. 11. § (3) bekezdésének módosításával egyértelművé teszi, hogy ha a határozott időre kinevezett bíró szolgálati viszonya azért szűnt meg, mert nemzetközi szervezetnél vagy az Európai Unió valamely szervénél pályázat alapján vagy kijelölés ítélkezésre vagy az igazságszolgáltatással összefüggő egyéb munkavégzésre irányuló jogviszonyt létesített, akkor erre irányuló kérelme esetén a megszűnést megelőző kinevezésének megfelelően lehet határozott vagy határozatlan időre bíróvá kinevezi. Értelemszerűen a megszerzett gyakorlati idejét szolgálati időként figyelembe kell venni.

Az 59. §-hoz

A törvény bevezeti a Bjt. rendszerébe a bíró „alkalmas utóvizsgálat lefolytatása indokolt” szintű értékelését, amely esetben a törvény szerint a bíró ismét 3 éves határozott idejű kinevezést kap.

A 60 §-hoz

A törvény rögzíti, hogy a kinevezés felterjesztésére jogosultnak javaslatát a kinevezés kezdő időpontját és időtartamát megjelölve kell a köztársasági elnök részére felterjesztenie.

A 61. §-hoz

A törvény módosítja a bírói eskü szövegét.

A 62. §-hoz

A Bjt. 17. §-ának módosításával a törvény újraszabályozza a bírói kirendelés rendszerét; arra a jövőben - a szolgálati érdek mellett - a bíró szakmai fejlődésének elősegítése érdekében is lehetőség lesz. A bíró a megyei bíróság, az ítélőtábla és a Legfelsőbb Bíróság elnökének kezdeményezésére, a megyei bíróságra, az ítélőtáblára, illetve a Legfelsőbb Bíróságra lesz szakmai fejlődése érdekében kirendelhető.

A törvény a megtartja a Bjt. jelenlegi szabályát, amely szerint a bírót - hozzájárulása nélkül - háromévenként, ezen belül legfeljebb egy évre lehet szolgálati érdekből bírói beosztásba, ideiglenesen más szolgálati helyre kirendelni.

A törvény az ítélkezés időszerűségének biztosítása érdekében a kirendelés új eseteit is beilleszti a Bjt. rendszerébe. Mód lesz a bíró ideiglenes kirendelésére - hozzájárulásával és a pályázatban rögzített időbeli korlátozással -, ha ez a bíróságok közötti aránytalan ügyteher kiegyenlítése céljából szükséges. Továbbá a bíró hozzájárulása esetén arra is, hogy a beosztásából eredő ítélkezési tevékenységének megtartása mellett más szolgálati helyre kerüljön kirendelésre.

A kirendelést a bíróval - annak megkezdése előtt legalább 30 nappal - írásban közölni kell, megjelölve a kirendelés indokát, helyét, kezdetét és időtartamát. Továbbra is érvényesül az a szabály is, hogy amennyiben a bírót a megyei bíróság illetékességi területén kívüli, illetőleg az ítélőtábla bíráját más szolgálati helyre rendelik ki, a kirendelésre jogosult OIT elnöknek ki kell kérnie az érintett megyei bíróságok és az ítélőtábla elnökének véleményét. A kirendelés esetében továbbra is érvényesülni fog az az általános szabály, hogy a bíró méltányos érdekét figyelembe kell venni.

A 63 §-hoz

A törvény pontosítja a Bjt. 19. § (2) bekezdésének szövegét.

A 64. §-hoz

A törvény módosítja a kirendelésre és áthelyezésre jogosultakat oly módon, hogy a bíró más bírósághoz történő kirendelésére az OIT elnöke, áthelyezésére az OIT, ha a kirendelés vagy az áthelyezés a megyei bíróság és az illetékességi területén működő helyi bíróság között vagy a megyei bíróság illetékességi területén működő helyi bíróságok között történik, a megyei bíróság elnöke jogosult.

A 65. §-hoz

A törvény úgy módosítja a Bjt. szabályait, hogy lehetővé teszi, hogy a munkáltatói jogkör gyakorlója a bírót - írásbeli hozzájárulásával - határozott, vagy határozatlan időre, kizárólag vagy részben, igazgatási feladatok ellátásával bízza meg.

A 66. §-hoz

A törvény az OIT 76/2000. (IX. 13.) OIT határozatában foglaltaknak megfelelően szélesíti az összeférhetetlenséggel érintett vezetők körét és meghatározza a felmentés iránti kérelmek vizsgálati szempontjait.

A törvény módosítja a Bjt. 24. §-ának (1) bekezdését annak érdekében, hogy az adott kollégiumban vagy csoportban bíróként sem a kollégiumvezető sem a csoportvezető helyettesének hozzátartozója ne működhessen.

A Bjt. 24. §-a (5) bekezdése módosításának célja annak rögzítése, hogy mikor kerülhet sor az együttalkalmazási tilalom alóli felmentésre. A törvény erre akkor ad lehetőséget, ha a vezetői állás betöltése más módon nem lehetséges. A döntés mérlegelésénél a szolgálati érdek a meghatározó szempont.

A 67. §-hoz

A törvény módosítja a bíróképzés szabályait. Ennek indoka, hogy a jelenlegi szabályozás nem alkalmas a valamennyi bíróra kiterjedő folyamatos kötelező képzés biztosítására, különös figyelemmel arra, hogy e rendelkezés alapján a gyakorlatban a képzés terén inkább az önkéntesség elve dominált. A módosítás egyértelműen kifejezésre juttatja a képzés kötelező jellegét.

A 68. §-hoz

A készenlét és az ügyelet alapvető szabályait Bjt. 35. §-a meghatározza, a részletszabályok kidolgozását a Bjt. 35. §-ának a törvénnyel megállapított (3) bekezdése OIT szabályzat szintjére rendeli.

A 69. §-hoz

A törvény a bűnügyi nyilvántartásról szóló törvény szabályaira figyelemmel a Bjt.-be iktatott új 38/B. §-ában rögzíti, hogy a bírónak írásbeli felhívására 15 munkanapon belül hatósági bizonyítvánnyal kell igazolnia, hogy a Bjt. 3. § (2) bekezdés a)-f) pontjában meghatározott körülmény nem áll fenn.

A 70. §-hoz

A törvény a Bjt. módosításával egyértelművé teszi, hogy az igazságügyért felelős miniszter gyakorolja a minisztériumába beosztott bírák esetén a munkáltatói jogkört, értelemszerűen a bírói jogállásból adódó speciális szabályok érintetlenül hagyása mellett.

A 71. §-hoz

Pontosítja a Bjt. 45. § (2) bekezdésének szövegét.

A 72. §-hoz

A bíró tevékenységének igazgatási ellenőrzése, továbbá a bíró munkájának értékeléséről szóló szabályozás átfogó módosításának célja a fokozottabb számonkérhetőség, ezáltal a bíró szakmai munkája minőségének javítása.

A törvény alapján ezért a bírót külön nevesítve, kiemelten kell vizsgálni a pályájának kezdetén - a kinevezést követő harmadik év eltelte előtt -, majd a határozatlan időre szóló kinevezés után rendszeresen (6 évente), ezen kívül pedig akkor, ha a folyamatos szakmai és igazgatási kontroll során olyan rendellenességek (pl. hátralék kialakulása, a befejezések alacsony száma, a határidők elmulasztása, a lényegre törő tárgyalásvezetés, döntési készség hiánya, a téves hiányos jogi háttérismeretek stb.) mutatkoznak, amelyek a vizsgálat elrendelését indokolják.

A törvény alapvetően alakítja át ezért a Bjt.-nek a bíró munkájának értékelésére vonatkozó szabályait. Ennek részeként módosítja a 47. § (1) bekezdését, rögzítve, hogy a bíró munkáját értékelni kell, a részletszabályok pedig a Bjt. - törvénnyel módosított - III. fejezetében szerepelnek.

A 73. §-hoz

A Bjt. 48. és 49. §-a rögzíti, hogy a bíró munkájának értékelést megalapozó vizsgálatnak - a jogerősen befejezett ügyek alapján - fel kell tárni a bíró anyagi, eljárási és ügyviteli jogszabály-alkalmazási és tárgyalásvezetési gyakorlatát. A vizsgálat lefolytatását a megyei bíróság, az ítélőtábla, illetve a Legfelsőbb Bíróság elnöke saját hatáskörben is elrendelheti, továbbá helye van ilyen irányú kezdeményezés esetén is; az értékelés elrendelését írásban kell a bíróval közölni. A szakmai vizsgálatot a bíró beosztási helye és szakterülete szerint illetékes, továbbá a szakterület szerint illetékes ítélőtáblai és legfelsőbb bírósági kollégiumvezető kezdeményezheti. Helyi bírósági bíró esetében a helyi bíróság elnöke is kezdeményezheti a szakmai vizsgálatot. A vizsgálat lefolytatása a bíró beosztási helye és szakterülete szerint illetékes kollégiumvezető, vagy az általa kijelölt bíró feladata.

A 74. §-hoz

A bíró munkájának értékelésére vonatkozó új szabályok szerint a bírót a harmadik évben, majd nyolc évenként folyamatosan értékelni kell. A bírói vizsgálatok számának további növelése, gyakoribbá tétele azért nem indokolt, mert az az ítélkezési munkájuk hátráltatását, akadályát eredményezhetné.

A 75. §-hoz

A hatályos szabályozás szerint a bíróság elnöke összességében értékeli a bíró munkáját. Ugyanakkor a bíró munkájának értékelése döntő részt szakmai szempontok szerint történik. Ezért a törvény előírja, hogy az értékelést megelőzően - a vizsgálati jelentés és az értékelés tervezetének megküldése mellett - be kell szerezni a bíró szakterülete szerint illetékes másodfokú (felülvizsgálati ügyekben eljáró) bíróság kollégiumvezetőjének véleményét.

A bírák esetében érdemi szakmai tevékenységüket illetően folyamatos kontrollt jelentenek a jogorvoslat során eljáró bíróságok határozatai, az ügyviteli-ügyforgalmi tevékenységüket illetően pedig a szakmai-igazgatási vezetés ellenőrzése. Az ellenőrzés hatékonyságának növelése érdekében törvényben is indokolt előírni, hogy a bíróság elnöke a bíró tevékenységét köteles folyamatosan figyelemmel kísérni és az ügyviteli-ügyforgalmi tevékenységéről minden év végén - az OIT által meghatározott adatok alapján - tevékenységi kimutatást készíteni. A tevékenységi kimutatást a bíróval ismertetni kell. Az éves tevékenységi kimutatás a bíró munkája értékelésének részét képezi.

A Bjt. módosított 51. § (3) bekezdése meghatározza, hogy a bíró munkája értékelésének milyen adatokon kell alapulnia. Része lesz egyebek mellett a bíró ügyeiről a vizsgált időszakban készült tanácselnöki feljegyzés, éves tevékenységi kimutatás, a bíró kötelező képzéseken való részvételével kapcsolatos adatok és egyéb iratok, melyek alkalmasak arra, hogy objektív módon mutassák a bíró munkáját. A vizsgálatot az elrendeléstől számított 60 napon belül be kell fejezni, és az értékelést a befejezéstől számított 15 napon belül kell elvégezni. Az értékeléshez szükséges ügyek kiválasztásának rendjét, a vizsgálat részletes szabályait az OIT határozza meg.

A 76. §-hoz

A Bjt. módosított 53. § (2) bekezdése kiegészül két új értékelési kategóriával: a kiváló, magasabb bírói beosztásra alkalmas, valamint az alkalmas, utóvizsgálat lefolytatása indokolt. A második az esetben az értékelő megállapítja a tapasztalt hiányosságokat, rendellenességeket és megjelöli a kívánt változtatás fő szempontjait, ezeket a következő - 2 éven belül esedékes - vizsgálat alkalmával meg kell vizsgálni; s ha a bíró ekkor sem éri el a legalább alkalmas értékelést, alkalmatlan minősítést kell kapnia.

A bíróság elnöke az értékelés eredményét írásban indokolni köteles, s azt a bírónak valamint - a legfelsőbb bírósági bíró kivételével - a bíró beosztása szerint illetékes másodfokú bíróság kollégiumvezetőjének meg kell küldenie.

A 77. §-hoz

A Bjt. e törvénnyel beiktatott 53/A. §-ának (1) bekezdése rögzíti, hogy a bíró és a bíró beosztása szerint illetékes másodfokú bíróság kollégiumvezetője, a legfelsőbb bírósági bíró esetét kivéve szolgálati bírósághoz fordulhat, ha az értékelést vitatja. Szükség esetén megfelelő jogvédelmet biztosítva ezzel a vizsgált bírónak.

A Bjt. új 53/A. § (2)-(4) bekezdései rögzítik az alkalmatlan minősítés esetén irányadó eljárást. A bíróság elnökének fel kell szólítania a bírót, hogy 30 napon belül mondjon le bírói tisztségéről. Amennyiben a bíró nem tesz eleget, a bíróság elnöke erről az elsőfokú szolgálati bíróságot haladéktalanul értesítenie kell. Az elsőfokú szolgálati bíróság kijelölt tanácsa - az 53/B. §-ban foglalt eltérésekkel - a fegyelmi eljárás szabályainak megfelelő alkalmazásával alkalmatlansági eljárást folytat le, melynek során soron kívüli eljárásban dönt a bíró alkalmasságáról, és alkalmatlanná nyilvánítás esetén határozatot hoz a bírói szolgálati viszony megszűnéséről. Az alkalmatlanságról hozott határozat ellen a fegyelmi határozatra vonatkozó szabályok szerint van helye fellebbezésnek és másodfokú eljárásnak.

Az alkalmatlanságot megállapító értékelés további következménye, hogy közlésének napjától a szolgálati bíróság jogerős határozatáig terjedő időben a bíró olyan tevékenységet nem folytathat, amely kizárólag bírói hatáskörbe tartozik.

Az elsőfokú szolgálati bíróság kijelölt tanácsa a bíróság elnökének értesítése alapján megindítja az alkalmatlansági eljárást és az előzetes vizsgálat lefolytatására vizsgálóbiztost rendel ki. A vizsgálóbiztos köteles a tényállás megállapításához szükséges valamennyi körülményt tisztázni. Ennek érdekében meghallgathatja az eljárás alá vont bírót és az értékelő bírósági elnököt, tanúkat hallgathat ki, a bírói értékelés irataiba betekinthet. A bírák és a bíróság dolgozói kötelesek részére a szükséges tájékoztatást megadni.

Fontos eljárási szabályként kerül rögzítésre az is, hogy ha a tanács megítélése szerint az értékelés homályos, hiányos, önmagával ellentétben állónak látszik, vagy helyességéhez egyébként nyomatékos kétség fér, a tanács az értékelő bírósági elnököt és az eljárás alá vont bírót is meghallgatja.

A tanács az eljárás eredményeképpen megállapíthatja az alkalmatlanságot és a bírói szolgálati viszony megszűnését, a minősítést módosíthatja és lehetősége van arra is, hogy eljárási szabálysértés esetén saját eljárást megszüntesse és a bíró munkájának új értékelését rendelje el.

Amennyiben a szolgálati bíróság maga is a bíró alkalmatlanságát állapította meg a határozatot - jogerőre emelkedését követően - haladéktalanul meg kell küldenie az OIT-nak a bíró felmentése iránti intézkedések megtétele érdekében.

A 78. §-hoz

A törvény a Bjt. 54. §-ának módosításával rendezi, s a korábbinál részletesebben szabályozza ez egészségügyi alkalmatlanság esetén irányadó szabályokat is. Így rögzíti, hogy amennyiben a bíróság elnöke ez okból lemondásra szólítja fel, röviden meg kell jelölnie azokat az okokat, amelyek az alkalmatlanságára utalnak. Annak érdekében, hogy ne legyen mód az orvosi vizsgálat megtagadására a Bjt. rögzíti, hogy ha a bíró a munkáltató által elrendelt orvosi vizsgálaton önhibájából nem vesz részt, úgy kell tekinteni, hogy az alkalmatlanság jogkövetkezményének alkalmazását tudomásul veszi.

A 79. §-hoz

A Bjt. 55/A. §-a rögzíti, hogy a bíró éves tevékenységéről kimutatást kell készíteni, az ügyforgalmi és tevékenységi adatok, továbbá a másodfokú és a felülvizsgálati határozatok alapján. A kimutatás tartalmát az OIT határozza meg. A kimutatást a bíróság elnökének éves tájékoztatójával egyidejűleg közölni kell az összbírói értekezlet (teljes ülés) tagjaival. A kimutatás adatait a bíró vizsgálatánál, értékelésénél figyelembe kell venni.

A 80. §-hoz

A törvény a bírói szolgálati viszony megszűnése eseteinek áttekinthetőbb szabályozására irányul. Módosítja ezért a Bjt. 57. §-át, újraszabályozza a bíró szolgálati viszonyának megszűnési eseteit, s a felmentési okokat az 57. § új (2) bekezdésébe helyezi. A törvény két új felmentési okot jelöl meg: ha a bíró elmulasztja a bűnügyi nyilvántartásban kezelt adatainak igazolását, valamint ha a munkáltató által elrendelt orvosi vizsgálaton - az önhibán kívüli mulasztást ide nem értve - nem vesz részt.

A 81. §-hoz

A Bjt. 60. § (2) bekezdése szerint nyugállományba helyezés esetén a bíró felmentési ideje 6 hónap, s a munkavégzési kötelezettség alól 3 hónapra fel kell menteni. A törvény új elemként iktatja a Bjt. rendszerébe, hogy a bíró kérheti, hogy a mentesítés ideje ennél rövidebb legyen, erről az OIT elnöke dönt.

A 82. §-hoz

A Bjt. törvénnyel beiktatott 62/A. §-a rögzíti, hogy munkáltatói jogkör gyakorlója felhívhatja a bírót a bűnügyi nyilvántartásban kezelt adatainak igazolására. A hatósági bizonyítvány kiállításáért fizetendő igazgatási szolgáltatási díj pedig abban az esetben jár vissza, ha a bíró igazolja, hogy vele szemben a Bjt. törvénnyel megállapított 3. § (2) bekezdés a)-f) pontjában meghatározott körülmény nem áll fenn.

A személyes adatok védelem érdekében a Bjt. 62/A. §-ának (2) bekezdése rögzíti az adatkezelés célját, körét, is időtartamát.

A 83. §-hoz

A bírákkal szembeni fegyelmi eljárás jelenlegi rendszerének átfogó felülvizsgálata indokolt. A törvény célja, hogy a fegyelmi ügyek és az azokkal összefüggő kártérítési ügyek elbírálása az objektivitás és az egységes szempontrendszer érvényesülése érdekében a megyei bíróságokon és az ítélőtáblákon működő elsőfokú fegyelmi bíróságok, illetőleg a Legfelsőbb Bíróságon működő első és másodfokú fegyelmi bíróság helyett felállításra kerülő szolgálati bíróság hatáskörébe tartozzon.

A Bjt. törvénnyel beiktatott 62/B-62/D. §-a rendezi ezért a szolgálati bíróságra irányadó szabályokat.

A szolgálati bíróság hatáskörébe utalja bírák fegyelmi és az ezzel összefüggő kártérítési ügyeit, és a bíró munkájának szakmai és vezetői munkájának értékeléséből eredő jogviták elbírálását. A bíróság két fokból áll, az elsőfokú szolgálati bíróság a Fővárosi Ítélőtábla mellett, míg a másodfokú szolgálati bíróság a Legfelsőbb Bíróság mellett működik. A bíróságok tagjaira - a kollégiumvezetők véleményére is figyelemmel - az ítélőtáblák, a megyei bíróságok elnökei és a Legfelsőbb Bíróság elnöke elnökei tesznek javaslatot, s az OIT nevezi ki őket.

Rögzítésre kerül, hogy a bíróság tagja az ítélkezési vagy igazgatási munkája mellett látja el a szolgálati bírósági tagságból eredő feladatait, s az is, hogy tevékenységéért díjazásra jogosult.

Az elsőfokú szolgálati bíróság létszáma legfeljebb 75 fő, a másodfokú szolgálati bíróság létszáma legfeljebb 15 fő, megbízatásuk 6 évre szól.

Annak érdekében, hogy ne alakuljanak ki összeférhetetlen helyzetek a Bjt. rögzíti, hogy nem választható a szolgálati bíróság bírájává az a bíró, aki az OIT választott bíró tagja, póttagja a fegyelmi eljárás kezdeményezésére jogosult elnök vagy annak helyettese, aki a törvény szerint beosztása következtében nem ítélkezhet vagy szolgálati viszonya szünetel, továbbá az sem, aki a hozzátartozói kapcsolatban [Pp. 13. § (2) bek.] áll az OIT elnökével, az OIT Hivatal vezetőjével, az ítélőtábla vagy a megyei bíróság elnökével, illetve elnökhelyettesével.

Kizárási okként jelöli meg a Bjt. törvénnyel megállapított 62/D. §-a, hogy az a szolgálati bíró, aki ellen fegyelmi vagy büntetőeljárás van folyamatban, az eljárás jogerős befejezéséig a szolgálati bíróság bírájaként nem járhat el. Rögzíti továbbá a tisztség megszűnésének eseteit is. Megszűnési ok az, ha a bírói tisztség megszűnik, ha a bíró tagságáról lemond, minisztériumba, vagy OIT hivatalba kerül beosztásra, ha vele szemben jogerősen fegyelmi vagy a büntetőjogi felelősséget állapítottak meg, ha olyan körülmény merül fel, amely alapján nem lenne szolgálati bíróvá választható. Természetesen megszűnési ok az is, ha a szolgálati bírósági bírót jogainak és kötelességeinek vétkes megszegése, hosszabb időn át történő elmulasztása vagy súlyos elhanyagolása miatt a szolgálati bíróság bíráinak sorából kizárta.

A 84. §-hoz

A törvény a Bjt. 64. § (2) és (3) bekezdésének módosításával, illetve kiegészítésével rögzíti, hogy ha a bíróval szemben büntetőeljárás indult a fegyelmi eljárást meg kell indítani, kivéve, ha ellene magánvádas és pótmagánvádló vádindítványa alapján indult eljárást.

A törvénnyel módosított Bjt. 64. § meghatározza a fegyelmi eljárás felfüggesztésének esetét (ha fegyelmi eljárás alá vont bíróval szemben büntetőeljárás van folyamatban, a fegyelmi eljárást fel kell függeszteni), azt az esetet, amikor el lehet tekintetni az eljárás kezdeményezésétől (ha a bíró vétkessége enyhébb fokú, és a kötelességszegés nem, vagy csak csekély mértékben járt következménnyel).

A 85. §-hoz

A Bjt. 67. §-át megelőző alcím helyébe új alcím lép, annak érdekében, hogy az alcím összhangban álljon az azt követő rendelkezésekkel.

A 86. §-hoz

A módosított Bjt. 68. §-a meghatározza, hogy a Fővárosi Ítélőtábla mellett működő elsőfokú szolgálati bíróság jár el első fokon és a Legfelsőbb Bíróság mellett működő másodfokú szolgálati bíróság másodfokon.

A 87. §-hoz

A Bjt. 70. § (1) bekezdése 3 tagú tanácsban való eljárást ír elő mind elsőfokú, mind a másodfokú szolgálati bíróság, a tanácsokat a bíróság elnöke alakítja meg.

A 88. §-hoz

A törvény módosítja Bjt. 71. § (1) bekezdésének felvezető szövegét, s abba beilleszti a szolgálati bíró fogalmat.

A 89. §-hoz

A törvény a Bjt. 72. §-a (2) és (3) bekezdésének módosításával és a § további bekezdésekkel történő kiegészítésével pontosítja a kizárási indítvány elbírálásának szabályait és azt, hogy mi a megfelelő eljárás kizárás esetén. Az elfogultság kérdésében a szolgálati bíróság elnöke által kijelölt másik tanács határoz. Ha a kifogást az első fokú szolgálati bíróság elnöke ellen terjesztették elő, az elfogultság kérdésében a másodfokú szolgálati bíróság tanácsa határoz. Ha az elfogultsági kifogást a másodfokú szolgálati bíróság elnöke ellen terjesztették elő, az elfogultság kérdésében a Legfelsőbb Bíróság elnöke határoz. Az elsőfokú szolgálati bíróság elnökének kizártsága esetén az eljáró elsőfokú tanácsot a másodfokú szolgálati bíróság elnöke jelöli ki. A másodfokú szolgálati bíróság elnökének kizártsága esetén az eljáró tanácsot a Legfelsőbb Bíróság elnöke jelöli ki.

A 90. §-hoz

A fegyelmi eljárás új szabályai szerint a szolgálati bíróságnak a fegyelmi eljárást fel kell függesztenie, ha a bíróval szemben büntetőeljárás van folyamatban, a törvény ezért módosítja e §-ban is a fegyelmi eljárás felfüggesztésének szabályait.

A 91. §-hoz

A törvény rögzíti, hogy azokban a szolgálati jogvitákban, amelyekben nem a szolgálati bíróság jár el, a munkaügyi perekben hatáskörrel rendelkező bíróság határoz.

A 92. §-hoz

A törvény módosítja a Bjt. 119/A. §-ának (4) bekezdését, a bűnügyi nyilvántartásban kezelt adatatok igazolása rendjének változására tekintettel.

A 93. §-hoz

A gyakorlati tapasztalatok alapján törvényi szabályozást igénylő kérdés, hogy az ülnök megbízatásának időtartama alatt folytathat-e politikai tevékenységet. Az Alkotmánybíróság az 51/1992. (X. 22.) AB határozatában kifejtette: az ülnök esetében az ítélkezésben való részvétel a közügyek vitelében való részvétel alkotmányos jogának egyik formája, amely viszont az igazságszolgáltatás természetével összeférhetetlen, politikai tevékenység időleges felfüggesztését kívánja. A törvény ezért kiegészíti a Bjt. 122. §-át egy (3) bekezdéssel, s előírja, hogy az ülnök, hasonlóan a bíróhoz nem lehet tagja pártnak, és politikai tevékenységet sem folytathat.

A 94. §-hoz

A törvény a bűnügyi nyilvántartásban kezelt adatatok igazolása rendjének változására tekintettel a Bjt. módosításával rögzíti, hogy annak, aki az ülnökké történő jelölést elfogadja, hogyan kell igazolnia a bűnügyi nyilvántartásban róla szereplő adatokat, egyben meghatározza az igazolás elmulasztásának jogkövetkezményeit. Az hogy a törvény haladéktalan igazolási kötelezettséget ír elő, értelemszerűen nem jelenti azt, hogy a hatósági bizonyítvány kiadását a jelöltnek sürgősséggel kellene megkérnie. Továbbá az adatkezelés jogszerűségének biztosítása érdekében rögzítésre kerül az adatkezelés jogcíme és határideje is.

A 95. §-hoz

A Bjt. törvénnyel megállapított 126/A. §-a lehetővé teszi, hogy a bíróság elnöke az ülnököt, annak megbízatása időtartama alatt írásban, a mulasztás jogkövetkezményeinek ismertetésével felhívhatja büntetlen előéletének - a felhívás közlésétől számított 15 munkanapon belüli - igazolására. A hatósági eljárás költségeit büntetlen előélet igazolása esetén a bíróság megtéríti az ülnök részére. Amennyiben az ülnök a felhívásnak nem tesz eleget, a bíróság elnöke az ülnököt ismételten felhívja büntetlen előéletének igazolására.

Amennyiben az ülnök igazolási kötelezettségének nem tesz eleget vagy a hatósági bizonyítvány az ülnök büntetett előéletét mutatja a bíróság elnöke az ülnököt megválasztó képviselő-testületnél vagy megyei (fővárosi) közgyűlésnél kezdeményezi az ülnök megbízatásának megszüntetését, és ezzel egyidejűleg a megbízatás megszüntetése kezdeményezésének tényét az ülnökkel közli. Az ülnök az ítélkezési tevékenységét ettől az időponttól fogva nem gyakorolhatja.

A 96. §-hoz

A törvény a Bjt. 127. §-ának módosításával rögzíti, hogy az ülnök halála, a büntetett előélet, illetve a büntetlen előélet igazolásának elmulasztása esetén az ülnök megbízatása megszűnik.

A 97. §-hoz

A Bjt. törvénnyel megállapított 139. § (2) bekezdése felhatalmazza az igazságügyért felelős minisztert, hogy az OIT véleményét kikérve rendeletben állapítsa meg a bírói álláspályázatok elbírálásának részletes szabályait, a pályázati rangsor kialakítása során figyelembe vehető szempontokhoz rendelhető pontszámokat.

A 98. §-hoz

A § módosítja a Bjt. 2. számú mellékletét (fizetési fokozatok 10-ről 14-re emelése), egyben a Bjt.-t kiegészíti egy új 5. melléklettel, amely a bírói kompetenciákat határozza meg.

A 99. §-hoz

A § a Bjt. módosítása okán szükségessé vált szövegpontosító szövegcseréket és átmeneti rendelkezést tartalmaz.

A 100. §-hoz

A Pp. 19. §-ának (1) bekezdése alapján a bíró az érdemi határozat hozatalában részt vehet akkor, ha a 13. § (1) bekezdésének e) pontja alá tartozó kizárási okról van szó és a kizárási okot nem maga jelentette be, ez a módszer tehát nem feltétlenül alkalmas a per elhúzására (az utolsó tárgyalási napon előterjesztet elfogultsági indítvány), azonban ez mégis a perelhúzás bevett eszköze lett az elmúlt években. Annak érdekében, hogy az indítvánnyal teremtett bizonytalan helyzet minél rövidebb ideig álljon fenn, a törvény úgy módosítja Pp. rendelkezéseit, hogy a kizárás kérdésében soron kívüli eljárást ír elő.

A 101. §-hoz

A módosítás a törvény koherenciáját biztosítja azáltal, hogy a megyei bíróságok hatáskörének módosításával a bíróságok hatékony működéséhez hozzájárul, és a bírósági eljárások gyorsítását alapvetően szolgálja. A pertárgyértékétől függő hatásköri szabályokat a fővárosi és megyei bírósági ügyteherre figyelemmel határozza meg és ennek mérten megfelelő munkamegosztást biztosít.

A 102. §-hoz

A törvény az időlegesen egy-egy bíróságon jelentkező aránytalan munkateher megszüntetésére bevezet egy speciális kijelölési szabályt, amellyel az eredetileg illetékes bíróság helyett egy másik bíróság kaphatja meg az ügyeket intézésre. A szabályozás részben az eljárásjogokban - polgári perrendtartásban és büntetőeljárási törvényben - kerül elhelyezésre, részben pedig a Legfelsőbb Bíróságnak és OIT elnökének a Bszi.-ben foglalt feladatai között kerül szabályozásra. Az illetékességi rendszer fontos alapköve az eljárásjogoknak, van azonban egy még ennél is fontosabb követelmény: az eljárás ésszerű időn belüli befejezése. Fontos, hogy ez egy válságkezelő intézmény, kivételes körülmények között alkalmazható, ezt biztosítja az a számos garanciális rendelkezés, amely ésszerű keretek közé szorítja a kijelölést (kezdeményezők köre, határideje, döntés előkészítése, kijelölés szigorú feltételrendszere stb.).

A 103-104. §-hoz

A törvény a Pp. módosításával kötelező jogi képviseletet ír elő a megyei bíróság első fokú hatáskörébe tartozó egyes perekben; nem kötelező azonban a következő perekben:

- a vagyonjogi perek közül azokat, melyekben a per tárgyának értéke a harmincmillió forintot nem haladja meg,

- azok a perek, amelyeket a közigazgatási jogkörben eljáró személyek által hivatalos eljárásukban okozott károk megtérítése iránt indítanak,

- a cégekkel kapcsolatos perek közül a cég szervei határozatának bírósági felülvizsgálata iránt indított perek,

- a megyei bíróság által nyilvántartásba vett, cégnek nem minősülő szervezetekkel kapcsolatos perek,

- a közigazgatási perek (XX. fejezet), a 349. § (5) bekezdésében meghatározott perek kivételével,

- a sajtóhelyreigazítási perek (XXI. fejezet),

- a személyhez fűződő jogok megsértése miatt keletkezett polgári jogi igények érvényesítése iránt indított perek, ideértve az e jogok megsértése miatt indított kártérítési pereket is, ha az előbbiekkel együtt vagy azok folyamán indítják meg,

- a 2. § (3) bekezdésében meghatározott kártérítési perek,

- a megállapításra irányuló perek közül azokat, amelyek esetében a per tárgyának értéke - ha a marasztalás kérhető lenne - a harmincmillió forintot nem haladná meg,

- azok a perek, amelyeket külön törvény utal a megyei bíróság hatáskörébe.

Kötelező jogi képviselet esetén a bíróság az alperest tájékoztatja arról, hogy jogi képviselő meghatalmazásáról kell gondoskodnia, a tájékoztatásnak ki kell terjednie a jogi képviselő közreműködése nélkül való eljárás jogkövetkezményeire is.

A vagyonjogi perek esetében azt, hogy a jogi képviselet kötelező-e a per tárgynak értéke határozza meg, rendezni szükséges azért azt, hogy hogyan hat ki a kötelező jogi képviseletre az, ha a per tárgyának értéke bármely okból megváltozna. Annak eldöntésére, hogy a perben a jogi képviselet a pertárgy értékére tekintettel kötelező-e, a 27. §-nak a bíróság hatáskörének megállapítására vonatkozó rendelkezéseit megfelelően alkalmazni kell. E szerint a per tárgyának értékét elsődlegesen a keresetlevél beadásának időpontjában kell vizsgálni, s ennek alapján döntendő el, hogy kötelező-e a jogi képviselet. Kötelező a jogi képviselet akkor is, ha a per tárgyának értéke a keresetlevél beadása után bekövetkezett változás folytán haladná meg a 30 millió forintot. Amennyiben a kereseti követelés felemelésére kerülne sor (így az a 30 millió forintot már meghaladja) a per további szakaszára ugyancsak kötelezővé válik a jogi képviselet, azonban nem érinti a kötelező jogi képviseletet az, ha a kereseti követelés leszállítása okán a per tárgyának értéke a 30 millió forintot már nem haladja meg.

A 105-107. §-hoz és a 109. §-hoz

A törvény ismételten a Pp. rendszerébe illeszti azt a - XII. Pp. novellával megállapított -  szabályt, amely szerint a jogi személy vállalkozások egymás közötti jogvitáiban a keresetlevél benyújtása előtt a feleknek meg kell kísérelniük a jogvita peren kívül elintézését. A gyakorlati tapasztalatokra is figyelemmel, a törvény módosítja a kötelező egyeztetetés szabályait. A törvény alapján a jogi személy vállalkozások egymás közötti jogvitáiban a keresetlevél benyújtása előtt a feleknek meg kell kísérelniük a jogvita peren kívül elintézését. Amennyiben ez nem járt sikerrel a felperesnek a keresetlevélhez csatolnia kell az egyeztetés keretében keletkezett - nyilatkozatokat tartalmazó - okiratokat (levelezés, jegyzőkönyv), illetve azt az iratot, amellyel igazolja, hogy a jogvita peren kívüli elintézését megkísérelte. Az iratoknak tartalmazniuk kell az előzetes levélváltás, illetőleg az előzetes tárgyalás (jegyzőkönyvkészítés) során felmerült véleményeltérés adatait, az esetleges előzetes elszámolás eredményét, továbbá ha az üggyel kapcsolatban bírósági vagy más hatósági határozat született annak ügyszámát és tartalmának lényegét. Ezen eljárás mellőzésére akkor van lehetőség, ha a felek a közöttük felmerült véleményeltérésről közös jegyzőkönyvet készítenek; ebben az esetben a keresetlevélhez - értelemszerűen - ezt a jegyzőkönyvet kell csatolni.

A jogvita peren kívül elintézését - a Pp.-ben szabályozott eljárásrend szerint - nem kell megkísérelniük a feleknek, abban az esetben, ha a keresetindításra jogszabály hatvan napnál nem hosszabb határidőt állapít meg, a Negyedik Részben meghatározott különleges eljárásokban, a fizetési meghagyásos eljárást követő perben és - külön törvény eltérő rendelkezése hiányában - az egyéb nemperes eljárásokban.”

A 108. §-hoz

A törvény soron kívüli eljárást ír elő az ügy áttételre [azaz arra az esetre, ha a keresetlevélből vagy mellékleteiből az tűnik ki, hogy az ügy más bíróság vagy más hatóság hatáskörébe tartozik, vagy a perre más bíróság illetékes, és ez a bíróság (hatóság) az iratokból megállapítható]. Ez nem érinti azt a szabályt, hogy egyébként a bíróságnak 30 nap áll rendelkezésére arra, hogy a keresetlevelet megvizsgálja annak megállapítása érdekében, hogy nem kell-e azt a félnek hiánypótlásra visszaadni vagy nincs-e helye a keresetlevél idézés kibocsátása nélküli elutasításának.

A 110. §-hoz

A törvény szigorú szabályokat állapít meg a keresetváltozatás és az érdemi ellenkérelem előterjesztésének határidejére a kötelező jogi képviselet esetében, a Pp. 136/A. §-ának módosítása azt a célt szolgálja, hogy egyértelművé tegye, hogy a bírósági meghagyás ellen előterjesztett ellentmondás okán kitűzött új határnap tekintendő a beszámítási kifogás és a viszontkereset szempontjából az első tárgyalási napnak, ha azon az alperes megjelenik vagy írásban érdemi ellenkérelmet terjeszt elő.

A 111. §-hoz

A törvény a Pp. 146. §-át új (5) bekezdéssel egészíti ki, melyben rögzítésre kerül, hogy mi nem keresetváltoztatás, összhangban a magyar perjogi hagyományokkal és az európai jogrendszerek szabályozásával. Nem keresetváltoztatás az, ha a felperes a keresettel érvényesített jog megváltoztatása nélkül annak megalapítására újabb tényeket hoz fel, vagy a felhozottakat kiigazítja, az eredetileg követelt dolog helyett, utóbb beállott változás folytán más dolgot vagy kártérítést követel, a keresetét leszállítja, illetve az eredetileg nem követelt járulékokra vagy a követeléseknek, illetőleg járulékoknak a per folyamán esedékessé vált részleteire is kiterjeszti, megállapítás helyett teljesítést vagy teljesítés helyett megállapítást követel. A Pp. 146. §-a általánosságban.

A 112. §-hoz

A Pp. e törvénnyel megállapított 146/A. §-a szerint a felperes számára kötelező jogi képviselet esetében főszabály szerint az alperes érdemi ellenkérelme előadását követő 30 napon belül engedi meg a keresetváltoztatást. Lehetővé teszi emellett akkor is, ha a keresetváltoztatásba az alperes beleegyezik. További kivételként megengedi a keresetváltoztatást - az elsőfokú ítélet meghozatalát megelőző tárgyalás berekesztéséig - abban az esetben, ha a felperes olyan tényre, bizonyítékra, illetve olyan jogerős bírói vagy más hatósági határozatra hivatkozik, amely önhibáján kívül az első tárgyalást követően jutott a tudomására, és ezt igazolja.

A 113. §-hoz

A törvény a Pp. 147/A. §-ának beiktatásával ugyancsak határidőhöz köti a beszámítási kifogás és a viszontkereset előterjesztését kötelező jogi képviselet esetén, melyre az alperesnek az első tárgyalást követő 30 napot enged. Az alperes a Pp. törvénnyel beillesztett 146/A. § (3) vagy (4) bekezdése szerinti keresetváltoztatás esetén a keresetváltoztatás közlésétől számított 30 napon belül terjesztheti elő beszámítási kifogását vagy viszontkeresetét. A beszámítási kifogás előterjesztésére csak azt követően van mód, hogy a beszámítani kért követelés lejárt, ezért a törvény lehetővé teszi a per folyamán lejárt követelések beszámítását is; azzal a megszorítással, hogy annak csak a 30 napig van helye.

A 114. §-hoz

A bírósági erőforrások hatékonyabb kihasználása érdekében a törvény a Pp. 221. §-ának módosításával lehetővé teszi rövidített ítélet hozatalát, a felek hozzájárulása esetén is. A módosítás alkalmas a bírósági munkamennyiség csökkentésére, hiszen, amennyiben a felek hozzájárulnak rövidített ítélet hozatalához, nyilvánvaló, hogy számukra egészében tisztázottá vált a tényállás, így nem igénylik, hogy azt a bíróság „részletesen taglalja”.

A 115. §-hoz

A törvény módosítja az iratismertetés szabályait a másodfokú eljárásban, e szerint az elnök vagy az általa kijelölt bíró az elsőfokú bíróság ítéletében foglaltakat ismerteti. Ezt követően a fellebbező fél vagy bíróság a fellebbezésben foglaltakat ismerteti. Ezt követően a bíróság tagjai, valamint a felek az iratokból további ismertetést kérhetnek. A módosítást az indokolja, hogy ne kerülnek olyan iratok ismertetésre, melyek mindkét fél számára jól ismertek, aránytalanul sok időt elvéve a tárgyalásra rendelkezésre álló időből.

A 116. §-hoz

A Pp. 247. §-a (1) bekezdésének módosítására azért kerül sor, mert a Pp. 146. §-ának a törvénnyel megállapított (5) bekezdése általánosan határozza meg azt, hogy mi nem keresetváltoztatás.

A 117. §-hoz

A törvény szigorítja a közigazgatási perekben a szünetelés lehetőségét, melyre csak egyszer ad lehetőséget, s arra is csak akkor, ha a keresetlevélben előterjesztett végrehajtás felfüggesztése iránti kérelmet már elutasította vagy a később előterjesztett végrehajtás felfüggesztése iránti kérelmet még nem bírálta el vagy azt elutasította. E szabályozás indoka, hogy a közigazgatási hatósági eljárás és szolgáltatás általános szabályairól szóló 2004. évi CXL. törvény 110. §-ának (1) bekezdése szerint, ha a bírósági felülvizsgálat kezdeményezésére jogosult a keresetlevélben, illetve a kérelemben a döntés végrehajtásának felfüggesztését kérte a végrehajtás a kérelemnek a végrehajtást foganatosító szerv tudomására jutásától annak elbírálásáig nem foganatosítható.

A 118. §-hoz

A Pp. 326. §-ának (7) bekezdése szerint, ha az első fokon eljárt közigazgatási szerv illetékessége az egész országra kiterjed, a perre a Fővárosi Bíróság kizárólagosan illetékes. Tekintettel arra, hogy számos olyan hatóság folytat le közigazgatási eljárást (és hoz közigazgatási határozatot), melynek illetékessége az egész országra kiterjed, az ügyek jelentős hányadának elbírálására a Fővárosi Bíróság illetékes. Fontos, hogy a szolgáltató igazságszolgáltatás elvéből következő követelmények érvényesülhessenek, vagyis a határozatok felülvizsgálata kerüljön - ügyfélbarát módon - közel az állampolgárokhoz, továbbá a Fővárosi Bírósághoz érkező ügymennyiség csökkenjen (így az ott maradó ügyek elbírálása során az ítélkezés időszerűsége biztosítható legyen).

E célokat fogalmazta meg a fizetési meghagyásos eljárásról szóló 2009. évi L. törvény esetében is a jogalkotó, mikor a Pp.-nak 326. §-ába új (12) bekezdést illesztett s felsorolta azokat a közigazgatási pereket, melyekben az illetékes bíróság megállapítására a (2) és (5) bekezdéseket kell megfelelően alkalmazni. E kört indokolt egyéb közigazgatási határozatok felülvizsgálatára is kiterjeszteni, ezért a törvény a Pp. 326. §-ának (12) bekezdését három törvénnyel egészíti ki.

A 119. §-hoz

A Pp. 332. §-a (4) bekezdésének módosításával nem lesz helye önálló fellebbezésnek abban az esetben, ha a fél a végrehajtás felfüggesztése iránti kérelme elutasítását követően ismételten - azonos ténybeli és jogbeli alapon - nyújt be végrehajtás felfüggesztése iránti kérelmet és azt a bíróság elutasítja.

A 120. §-hoz

A törvény lényeges eleme, hogy a közigazgatási perekben főszabállyá teszi annak tárgyaláson kívüli elbírálást, e rendelkezés indoka, hogy ezáltal nem kell tárgyalást tartani azokban a perekben, mikor a mindkét fél elegendőnek tartja kérelmeinek írásbeli előterjesztését. Ezáltal a törvény eredményeképpen az alperes közigazgatási szervek is számolhatnak azzal, hogy kevesebb tárgyaláson kell képviseletüket biztosítaniuk.

Tárgyalás tartását az ügyfél a keresetlevélben, a közigazgatási szerv a keresetlevélben foglaltakra vonatkozó nyilatkozatában kérheti. Ennek elmulasztása miatt igazolásnak nincs helye.

A közigazgatási eljárásban szerepelt ellenérdekű felet a bíróság a Pp. 332. § (5) bekezdése szerint megküldött értesítésben figyelmezteti, hogy annak kézhezvételétől számított nyolc napon belül írásban tárgyalás tartását kérheti. A tárgyalás tartása iránti kérelem a beavatkozás bejelentésének minősül.

A jogviták különbözőségére figyelemmel a törvény lehetővé teszi, hogy a bíróság tárgyalás tartásáról döntsön, s e döntését indokolnia nem kell.

A 121. §-hoz

A kormányzati munkamegosztásnak megfelelően módosítja a felhatalmazás címzettjét.

A 122. §-hoz

A bekezdés pontosítja a Pp. szövegét.

A törvény akként módosítja a Pp.-t, hogy a jogerős határozatok folytán felmerült hatásköri vagy illetékességi összeütközés esetében, s akkor, ha az illetékes bíróság nem állapítható meg, vagy kizárás miatt nem járhat el, az eljáró bíróságot soron kívül kell kijelölni.

A 123. §-hoz

A Be. 14. §-a meghatározza a bíróság összetételére vonatkozó szabályokat. Eszerint a helyi bíróság egyesbíróként, vagy ha a bűncselekményre a törvény nyolc évi vagy ennél súlyosabb szabadságvesztést rendel, egy hivatásos bíróból és két ülnökből álló tanácsban jár el A bíróság a tárgyalás előkészítése során egészen a tárgyalás megkezdéséig élhet azzal a lehetőséggel, hogy az ügyet a bíróság tanácsa elé utalja. Erre két esetben kerülhet sor: ha a bíróság megállapítja, hogy a vád tárgyává tett cselekmény a vádirati minősítéstől eltérő, törvényes minősítés szerint nyolc évi szabadságvesztésnél súlyosabban büntetendő, vagy ha azt egyéb okból, pl. az ügy bonyolultsága miatt indokoltnak tartja.

A hatályos szabályozás alapján az ügy öttagú tanács elé utalására kizárólag a megyei bíróságokon van lehetőség. Ma már azonban a helyi bíróságok előtt is gyakoriak a sok vádlottas ügyek vagy például a több száz rendbeli vagyon elleni és gazdasági bűncselekmények. Az ügyek bonyolultsága, szerteágazósága, nagy terjedelme és a speciális jogi ismeretek igénye indokolttá teszik, hogy a helyi bíróság is eljárhasson öttagú tanácsban.

A leírtakra figyelemmel a törvény módosítja a bíróság összetételére vonatkozó szabályokat, és lehetővé teszi az öttagú tanács elé utalást a helyi bíróságokon is. A törvény - hasonlóan a megyei bíróságra mint elsőfokú bíróságra vonatkozó szabályozáshoz - úgy rendelkezik, hogy az öttagú tanács elé utalásra „a törvényben meghatározott esetekben” van lehetőség. Az öttagú tanács elé utalás eseteiről és feltételeiről a 271. § rendelkezik.

A 124. §-hoz

A törvény egyes bűncselekmények elbírálását kiveszi a megyei bíróságok székhelyén lévő helyi bíróságok kizárólagos illetékessége alól, mivel - a korábbiaktól eltérően - ezen bűncselekmények elbírálásához, így például a közlekedési bűncselekmények vonatkozásában is, már nem szükséges különös szakismeret, a gazdasági és technikai fejlődés eredményeként általánossá vált a gépkocsi használat, és így általánosan elvárható a KRESZ ismerete is. A foglalkozás körében elkövetett veszélyeztetés bűncselekményének esetén az a kérdés, hogy milyen magatartás-formát írnak elő a foglalkozási szabályok ugyan különleges szakismeretet igénylő ténykérdés, de ennek megállapítása vagy a megítélése nem a bíróság, hanem a szakértő feladata. A törvényben foglaltak, közvetetten, a büntetőeljárások gyorsítását célozzák, mivel az ügyek egyenletesebb elosztása csökkentené a megyei bíróságok székhelyén lévő helyi bíróságok terheit.

A 125. §-hoz

A törvény az időlegesen egy-egy bíróságon jelentkező aránytalan munkateher megszüntetésére bevezet egy speciális kijelölési szabályt, amellyel az eredetileg illetékes bíróság helyett egy másik bíróság kaphatja meg az ügyeket intézésre. A szabályozás részben az eljárásjogokban - polgári perrendtartásban és büntetőeljárási törvényben - kerül elhelyezésre, részben pedig a Legfelsőbb Bíróságnak és OIT elnökének a Bszi.-ben foglalt feladatai között kerül szabályozásra. Az illetékességi rendszer fontos alapköve az eljárásjogoknak, van azonban egy még ennél is fontosabb követelmény: az eljárás ésszerű időn belüli befejezése. Fontos, hogy ez egy válságkezelő intézmény, kivételes körülmények között alkalmazható, ezt biztosítja az a számos garanciális rendelkezés, amely ésszerű keretek közé szorítja a kijelölést (kezdeményezők köre, határideje, döntés előkészítése, kijelölés szigorú feltételrendszere stb.).

A 126. §-hoz

A visszaélésszerű joggyakorlás visszaszorítása, az elfogultsági kifogással visszaélők eljárás elhúzódását eredményező magatartásának megakadályozása érdekében a törvény a Be. 25. §-át úgy módosítja, hogy nem csak a védő, a sértett, a magánvádló, a pótmagánvádló, a magánfél vagy a képviselőjük, hanem a terhelt is rendbírsággal sújtható, ha ugyanazon bíró ellen az adott ügyben ismételten alaptalanul jelentett be kizárási okot, mint jelenleg is az ügyész, illetve a nyomozó hatóság tagja kizárásának indítványozásánál.

A 127. §-hoz

Az eljárások gyorsítása érdekében indokolt az ügyész kizárására vonatkozó szabályozás egyszerűsítése. A gyakorlati tapasztalatok szerint az eljárás arra jogosult résztvevői leggyakrabban elfogultságra hivatkozva az adott főügyészség, és az illetékességi területén működő valamennyi helyi ügyészség kizárását kérik az ügy elbírálásából. Az ilyen kérelem értelemszerűen a főügyész, valamint a vezető ügyész személyét is érinti. A hatályos szabályozásból következik, hogy egyazon kérelem alapján, változatlan indokkal az ügyészi szervezetben legalább három határozatot kell hozni. Mindhárom határozat panaszolható, ez további három határozatot jelent, az elutasítás indoka általában ugyanaz. A panasz elbírálására a felettes ügyész jogosult, így az iratok felterjesztése sem mellőzhető. A törvényben foglalt módosítás ezt az eljárást egyszerűbbé teszi azzal, hogy a megyei főügyészség területén lévő helyi ügyészségek valamennyi ügyésze, illetve a főügyészségi ügyészek ellen bejelentett elfogultsági kifogás elbírálására a főügyészt, míg a főügyész, illetve a Legfőbb Ügyészségi ügyészek ellen bejelentett elfogultsági kifogás elbírálására a legfőbb ügyészt jogosítja fel.

A 128. §-hoz

A törvény a védők perelhúzó magatartásának megakadályozást célozza. A hatályos törvényi szabályozás szerint, amennyiben a vádlottnak meghatalmazott védője van, akkor kirendelt védő ugyanabban az ügyben nem járhat el. Így abban az esetben, ha a meghatalmazott védő a tárgyaláson nem jelenik meg, és a védő részvétele a tárgyaláson kötelező, a bíróság nem tud tárgyalni. A törvény ezért lehetővé teszi a bíróság számára, hogy a tárgyaláson meg nem jelent, és helyettesítéséről sem gondoskodó meghatalmazott védő helyett, kijelölje a helyettesítő védőt, a meghatalmazott védő költségére. A helyettesítő védő díjazása és költségtérítése a kirendelt védőre vonatkozóak szerint történik. A védői díjat, illetve a költséget a bíróság állapítja meg a kirendelt védőre vonatkozó díjmegállapítás alapulvételével, és a megtérítésére - mint okozott költség megtérítésére - a mulasztó védőt kötelezi.

A 129. §-hoz

A törvény az előző szakaszban történt módosításhoz kapcsolódóan szintén a védők eljárás elhúzó magatartásának megakadályozását célozza, amikor a védők kötelességévé teszi, akadályoztatásuk esetén a helyettesítésükről történő gondoskodást.

A 130. §-hoz

A Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) 168. § (1) bekezdése szerint, ha az állomány tagjával szemben büntetőeljárás indul, a szolgálati beosztásából az eljárás befejezéséig felfüggeszthető. A Be. a katona őrizetbe vétele, illetve idézése esetére előírja, hogy arról az elöljárót is értesíteni kell. Tekintettel arra, hogy az elöljáró, illetve a szolgálati beosztásból való felfüggesztésre jogosult elöljáró nem feltétlenül esik egybe, szükséges a szolgálati beosztásból felfüggesztés tekintetében munkáltatói jogkört gyakorló elöljáró értesítésének az előírása is abból a célból, hogy a szolgálati viszony felfüggesztésével kapcsolatos lépéseket megtehesse. Szolgálati beosztásból felfüggesztés ezredes és tábornok esetében miniszteri jogkör (Hjt. 3. melléklet 4.1. pont), az alacsonyabb rendfokozatúak esetén pedig a jogkört a 10/2002. (III. 5.) HM rendelet (1. melléklet 4. 1. pont) differenciáltan szabályozza.

A Be. jelenleg nem tartalmaz arra vonatkozóan szabályozást, hogy a Magyar Honvédség tényleges állományú tagja által elkövetett bűncselekménnyel kapcsolatban megindult büntetőeljárásról a szolgálati beosztásból való felfüggesztésre jogosult elöljáró értesítésre kerüljön. A katonára nézve az értesítési kötelezettséget a Magyar Honvédség Szolgálati Szabályzatának kiadásáról szóló 24/2005. (VI. 30.) HM rendelet 71. j) pontja írja elő, miszerint „a katona közvetlen elöljárójának köteles jelenteni a személyével kapcsolatban történt fontosabb eseményeket (mint születés, vagy halálozás a családjában, mentésben, segítségnyújtásban való részvétel, a szolgálatteljesítéssel összefüggő tanulási és sporteredmények stb.), a lakóhelyi bejelentési kötelezettség alá tartozó személyi adatok változását, továbbá a rendőrség vagy más hatóság vele szemben indított eljárását akkor is, ha azok szabadságon, vezénylésen, illetve szolgálati időn kívül történtek”. E bejelentés elmulasztása a Büntető Törvénykönyvről szóló 1978. évi IV. törvény 350. §-a (Jelentési kötelezettség megszegése) szerint katonai vétségnek minősül.

Ezért a törvény célja, hogy a szolgálati beosztásból való felfüggesztésre jogosult elöljáró hivatalosan tudomást szerezzen a büntetőeljárás megindításáról, és az ne csupán az állomány tagját terhelő bejelentési kötelezettségtől függjön.

A 131. §-hoz

A védőkre vonatkozó szabályozás módosításához kapcsolódóan, a törvény a védő azon mulasztását rendeli szankcionálni, amikor a helyettesítéséről nem gondoskodik, és ezzel az eljárás lefolytatását akadályozza. Mivel ilyen esetben a bíróság gondoskodik a védő helyettesítéséről, az ezzel kapcsolatos költségek megtérítésére a mulasztó védőt kell kötelezni. Ha a védő az értesítési kötelezettségének eleget tett vagy abban akadályozva volt rendbírságnak és költségtérítésnek nincs helye.

A 132. §-hoz

A bíróság, az ügyészség, illetve a nyomozó hatóság számára a jelentősebb terjedelmű ügyekben rendkívüli munkaterhet eredményez az eljárás során keletkezett iratokról a jogosultak részére a másolat kiadása. A másolatok kiadásának gyorsabbá és költségkímélőbbé tétele érdekében a törvény lehetővé teszi a másolat elektronikus adathordozón történő kiadását.

A 133. §-hoz

A Be.-ben több olyan szabály is található, amelyek csak formális garanciát biztosítanak az eljárásban, de amelyek ténylegesen nem szolgálják a büntetőeljárásban részt vevő személyek eljárási jogainak a megóvását. Az eljárások gyorsítása érdekében indokolt e szabályok mellőzése, így például a kioktatások és figyelmeztetések szó szerinti jegyzőkönyvezésének elhagyása. Erre figyelemmel a törvény úgy rendelkezik, hogy a tanúkihallgatásra vonatkozóan a kioktatások és figyelmeztetések szó szerinti jegyzőkönyvbe foglalása mellőzhető, elegendő a korábbi szabályozásnak és ítélkezési gyakorlatnak megfelelően a kioktatások, figyelmeztetések megtörténtére utalni a jegyzőkönyvben, illetve a figyelmeztetésre adott válaszokat rögzíteni.

A 134. §-hoz

1. A Be.-ben több olyan szabály is található, amelyek csak formális garanciát biztosítanak az eljárásban, de amelyek ténylegesen nem szolgálják a büntetőeljárásban részt vevő személyek eljárási jogainak a megóvását. Az eljárások gyorsítása érdekében indokolt e szabályok mellőzése, így például a kioktatások és figyelmeztetések szó szerinti jegyzőkönyvezésének elhagyása. Erre figyelemmel a törvény úgy rendelkezik, hogy a tanúkihallgatásra vonatkozóan a kioktatások és figyelmeztetések szó szerinti jegyzőkönyvbe foglalása mellőzhető, elegendő a korábbi szabályozásnak és ítélkezési gyakorlatnak megfelelően a kioktatások, figyelmeztetések megtörténtére utalni a jegyzőkönyvben, illetve a figyelmeztetésre adott válaszokat rögzíteni.

2. A törvény elhagyja azt a törvényi előírást, miszerint a tanút kihallgatása kezdetén figyelmeztetni kell a mentőkörülmény elhallgatásának következményeire is. A hamis tanúzás bűncselekményét a tanú nem csak valótlan vallomással, hanem a valóság elhallgatásával is elkövetheti. A valóság elhallgatása pedig fogalmilag azonos a mentő körülmény elhallgatásának elkövetési magatartásával. Akit tehát tanúként kihallgatnak, a mentő körülmény elhallgatásának bűncselekményét el sem követheti. Ha a tanú elhallgat bármilyen lényeges tényt, amelyről tudomása van, hamis tanúzást követ el.

A 135. §-hoz

A Be.-ben több olyan szabály is található, amelyek csak formális garanciát biztosítanak az eljárásban, de amelyek ténylegesen nem szolgálják a büntetőeljárásban részt vevő személyek eljárási jogainak a megóvását. Az eljárások gyorsítása érdekében indokolt e szabályok mellőzése, így például a kioktatások és figyelmeztetések szó szerinti jegyzőkönyvezésének elhagyása. Erre figyelemmel a törvény úgy rendelkezik, hogy a terhelt kihallgatására vonatkozóan a kioktatások és figyelmeztetések szó szerinti jegyzőkönyvbe foglalása mellőzhető, elegendő a korábbi szabályozásnak és ítélkezési gyakorlatnak megfelelően a kioktatások, figyelmeztetések megtörténtére utalni a jegyzőkönyvben, illetve a figyelmeztetésre adott válaszokat rögzíteni.

A 136. §-hoz

A feljelentés kiegészítés keretében végzett eljárási cselekmények nem nyomozati cselekmények, ezért azokról jegyzőkönyv nem készíthető. Általános szabály, hogy a nyomozó szerv a feljelentés kiegészítése körében tett megállapításait jelentésbe foglalja. A jelentés alakszerűséghez nem kötött irat, amelyben a nyomozó hatóság tagja, rendszerint utólag, összegzi a történtek lényegét a résztvevők részéről történt hitelesítés nélkül. A jelentés tartalmi valódiságát az eljáró nyomozó aláírásával igazolja. Ha az ügyész végez feljelentés kiegészítést, az e körben végzett megállapításiról jelentést készíthet. A hatályos szabályozás csak a nyomozási cselekmények körében készült jelentésekre vonatkozik, a feljelentés kiegészítés azonban nem nyomozási cselekmény, ez indokolja a feljelentés kiegészítés keretében készült jelentés külön szabályozását.

A 137. §-hoz

Az eljárás kezdeti szakaszában igen rövid határidő alatt kell dönteni a nyomozás megtagadásáról vagy elrendeléséről. Ha ebben a kérdésben a rendelkezésre álló adatok alapján megnyugtatóan állást foglalni nem lehet, feljelentés kiegészítésére ad lehetőséget a törvény. A hatályos szabályozás értelmében a feljelentés kiegészítés keretében a feljelentő nem hallgatható ki. Előfordul azonban, hogy a feljelentés nem egyértelmű, vagy kézzel írott formában teszik meg, ami nem mindig olvasható, ezért a feljelentésben foglaltak pontosítása végett szükségessé válhat a feljelentő meghallgatása. A törvényben foglalt módosítás ezt teszi lehetővé a nyomozó hatóság számára, annak elkerülése érdekében, hogy indokolatlanul nyomozás elrendelésére, majd megszüntetésére kerüljön sor.

Általános szabály, hogy a nyomozó szerv a feljelentés kiegészítése körében tett megállapításait - ha ezzel kapcsolatban egyéb irat nem keletkezett - köteles jelentésbe foglalni, ez vonatkozik a feljelentő meghallgatására is. A feljelentés kiegészítése során idézés is kibocsátható - annak feltüntetése mellett, hogy a megjelenés felvilágosítás adás végett szükséges - mulasztás esetén azonban a Be. kényszerintézkedései nem alkalmazhatóak.

A törvény tekintettel arra, hogy a feljelentő idézése, illetve meghallgatása esetleg több időt vesz igénybe, mint 15 nap, lehetővé teszi a feljelentés kiegészítése határidejének meghosszabbítását további 15 nappal. (Ezzel egyúttal összhangba hozza a megkeresések teljesítésére vonatkozó határidőkkel is.)

A feljelentés kiegészítését a nyomozó szerv vezetője rendeli el, majd szükség esetén ugyanő hosszabbíthatja meg annak határidejét. Ez a rendelkezése alakszerűséghez nincs kötve. Az elrendelést - és esetleges meghosszabbítását is - az ügyirat eredeti és másolati példányára kell feljegyezni.

A 138. §-hoz

A hatályos szabályozás értelmében a nyomozás határideje két hónap, ez idő alatt a nyomozást be kell fejezni. Amennyiben az ügy bonyolult vagy a nyomozás teljesítését elháríthatatlan akadály gátolja a nyomozás határideje meghosszabbítható, a hosszabbítás az ügyész hatáskörébe tartozik. A nyomozás határidejét első alkalommal - két hónappal - a nyomozás felügyeletét végző ügyész, a továbbiakban azonban a főügyész hosszabbítja meg.

A gyakorlati tapasztalatok alapján mára egyértelművé vált, hogy e rendelkezés a feltételezett - garanciális jellegű - céljával ellentétben a hatékony nyomozás és nyomozásfelügyelet legjelentősebb gátja, ilyenként tehát közvetlenül felelős a nyomozások elhúzódásáért, közvetetten pedig a nyomozói és ügyészi munka minőségére és költséghatékonyságára van káros hatással.

A jelenlegi szabályozás ugyanis a minden lényeges, érdemi döntést felelősen meghozó első fokú ügyésztől eltávolítja, és magasabb szintre helyezi az arról történő határozás jogát, hogy az első fokú ügyész felelős döntése megalapozásához szükség van-e további nyomozásra. A főügyészség és a legfőbb ügyészség ügyészének határozata pedig a gyakorlatban elsősorban a nyomozó hatóság és az első fokú ügyész előterjesztésén, s nem az iratok mélyreható ismeretén alapul. A tapasztalatok azt mutatják, hogy a hosszabbítási eljárás a garanciális jellegét elvesztette, automatizmussá vált (ezt mutatja, hogy statisztikailag lényegében értékelhetetlenül kevés a meg nem hosszabbítások száma), azonban jelentős idő- és munkaerő vonzata van.

A tapasztalatok szerint továbbá a nyomozó hatóságok tevékenységének szakmai színvonala és a határidő meghosszabbítás jogának az ügyet legjobban ismerő első fokú ügyész helyett magasabb szintre helyezése között semmilyen előnyös összefüggés nincs. A nyomozó hatóság tagja a kialakult automatizmus miatt a kezén lévő - sokszor nagyszámú - bűnügy nyomozása helyett az iratok felterjesztésre előkészítésével, fűzésével, előterjesztések írásával foglalkozik. A nyomozati határidő meghosszabbítására irányuló előterjesztések az ügyészségi nyomozásfelügyeleti munka érkezéseinek túlnyomó részét teszik ki. Az iratok állandó mozgatása egy településen belül is körülményes, ez fokozottan igaz a Legfőbb Ügyészségre való felterjesztésekre. Előfordul az is, hogy mire az iratok a határozattal együtt a nyomozó hatósághoz visszaérnek, már újabb hosszabbítás válik szükségessé.

A törvényben foglalt módosítás ennek kíván gátat szabni azzal, hogy a nyomozás határidejének meghosszabbítását a nyomozás elrendelésétől számított egy évig a nyomozást felügyelő ügyészség hatáskörébe helyezi. A nyomozás felügyeletét végző ügyész hat hónapon belül maga állapítja meg, hogy hányszor és mennyi időre hosszabbítja meg a nyomozás határidejét, azt követően - az eljárás megindításától számított egy év elteltéig - az ügyészség vezetője dönt erről. Ezáltal a jelenleg hosszadalmas és indokolatlan hosszabbítási eljárás jelentősen lerövidül. A nyomozás felügyeletét végző ügyész így is ellenőrizni tudja, hogy a bizonyítás feladatait és menetét ésszerűen határozták-e meg, a szükséges nyomozati cselekményeket elvégezték-e, illetőleg a még elvégzendő feladatok tükrében hosszabbítja meg a nyomozás határidejét. A nyomozó hatóságnak pedig több ideje marad az érdemi munkára.

A nyomozás határidejének meghosszabbítására egy éven túl a felettes ügyészség vezetője jogosult. Amennyiben a nyomozás során gyanúsítottkénti felelősségre vonásra még nem került sor, két éven túl, valamint azokban az esetekben, amikor a felettes ügyészség a Legfőbb Ügyészség, a nyomozás határidejét a legfőbb ügyész hosszabbíthatja meg.

A fentieknek megfelelően alakul a nyomozás határidejének meghosszabbítása, ha az ügyész nyomoz.

A 139. §-hoz

A jelenleg hatályos szabályok értelmében a bűnüldözési célból folytatott titkos információgyűjtés eredménye olyan bűncselekmény bizonyítására is felhasználható, amelyet az engedélyben nem jelöltek meg, feltéve, hogy a titkos adatszerzés Be.-ben meghatározott feltételei ez utóbbi bűncselekmény tekintetében is fennállnak. A Be. alapján pedig a bűnüldözési célból folytatott titkos információgyűjtés eredménye annak a bűncselekménynek a bizonyítására, amely miatt a titkos információgyűjtést a bíróság engedélyezte, a Be.-ben meghatározott feltételek fennállása esetén minden elkövetővel szemben felhasználható. A törvény jelentősen átalakítja a Be.-ben a titkos információgyűjtés eredményének bizonyítékként történő felhasználásának a feltételeit a büntetőeljárásban.

Titkos információgyűjtés elrendelésére a nemzetbiztonsági szolgálatok kifejezett nemzetbiztonsági tevékenységének végzése érdekében az Nbtv. alapján is van mód, ez nem bűnüldözési célból folytatott titkos információgyűjtésnek minősül. A nem bűnüldözési célból folytatott titkos információgyűjtés esetében a Be. szigorú szabályokat állapít meg a megszerzett információ felhasználhatóságát illetően. A nemzetbiztonsági szolgálatok által folytatott nem bűnüldözési célú titkos információgyűjtésre irányuló engedély csak az információgyűjtéssel érintett személyre utal, bűncselekményt ilyen engedélyben természetszerűleg nem tüntetnek fel, a titkos információgyűjtés eredményének felhasználására ezért jelenleg kizárólag azzal a személlyel szemben kerülhet sor, akivel szemben a titkos információgyűjtést engedélyezték.

A módosítás garanciális szabályként rendelkezik a titkos információgyűjtés eredményének a büntetőeljárásban bizonyítékként történő felhasználásra való alkalmasságának bírói megállapításáról azokban az esetekben, amikor a titkos információgyűjtést végző szerv az engedély kereteit túllépte. Ilyen garanciális szabály hiányában az engedély kereteit túllépve megszerzett adatokat meg kellene semmisíteni, mivel ezen adatok tekintetében nem beszélhetünk arról, hogy létezett egy előzetes engedély. Az engedély kereteit túllépve megszerzett adatok felhasználásának engedélyezése pedig időben távolabb eshet az adatok megszerzésétől, ami lehetővé tenné a megszerzett adatok minden bírói kontroll nélküli kezelését, „készletezését”. Az engedély kereteit túllépve megszerzett adatok megszerzést követően történő haladéktalan felhasználásának a kezdeményezése praktikus okokból sem jelentene megfelelő megoldást, mivel a felhasználás kezdeményezése előtt meg kellene szüntetni az adatok minősített jellegét, vagyis azok nyílttá válnának. Ennek következtében viszont a titkos adatszerzés elrendelése értelmetlenné, a további bizonyítás pedig lehetetlenné válna.

A 140. §-hoz

A módosítás az előzőekhez kapcsolódóan pontosítja a nyomozási bíró feladatait, utalva a titkos információgyűjtés eredményének a büntetőeljárásban bizonyítékként történő felhasználásra való alkalmasságának megállapítására, mint új feladatra.

A hatályos szabályozás lehetővé teszi, hogy az ügyészen kívül, az eljárás résztvevői is kérjék a nyomozási bírótól a nyomozás folytatásának elrendelését. Amennyiben a nyomozási bíró nem az ügyész, hanem az eljárás résztvevőinek kérelmére a nyomozás folytatását elrendeli, az ügyészt - a szakmai meggyőződése ellenére - nyomozásra kényszeríti, és a további nyomozás szempontjait, az elvégzendő nyomozati cselekményeket a nyomozási bírónak kell meghatároznia. A törvény ezt a visszásságot kívánja rendezni azzal, hogy csak az ügyész indítványa alapján teszi lehetővé a nyomozási bíró által a nyomozás megszüntetését követően a nyomozás folytatásának elrendelését. Az eljárás egyéb résztvevői az ügyésznél kezdeményezhetik a nyomozás folytatásának indítványozását.

A 141. §-hoz

A tanú vallomása kiemelkedő jelentőségű bizonyítási eszköz a büntetőeljárásban, a tanúvallomás mással többnyire nem pótolható. Ritka az olyan büntetőeljárás, amelyben a tényállás megállapítása és bizonyítása tanúvallomás nélkül történik. A tanút a nyomozás során ki kell hallgatni, vallomásáról jegyzőkönyvet kell felvenni. A tanúnak a tárgyaláson - megidézése esetén - ismételten fel kell idéznie a múltban történt eseményeket. A tapasztalatok azt mutatják, hogy sok esetben nem indokolt a tanú tárgyaláson történő ismételt kihallgatása, mert vallomása nem ügydöntő az ügyben vagy, mert a korábban tett vallomását senki sem vitatja. Meg kell említeni továbbá azt az esetet is, amikor a tanút külföldön hallgatják ki. A bűnügyi együttműködést szabályozó törvények lehetőséget adnak arra, hogy a külföldön tartózkodó tanút a nyomozó hatóság eljárási jogsegély iránti megkeresés útján hallgassa ki. A gyakorlati tapasztalatok azt mutatják, hogy az ügyész az általa benyújtott vádiratban sok esetben indítványozza a külföldön kihallgatott tanú megidézését. Ez viszont az esetek többségében hosszú időt vesz igénybe, illetve ha a külföldről megidézett tanú az idézésnek nem tesz eleget, a bíróságnak nincs lehetősége vele szemben szankciót alkalmazni.

A büntetőeljárásban a bizonyítási teher az eljáró hatóságokra hárul. A bizonyítási kötelezettség a büntetőjogi felelősség eldöntéséhez szükséges valamennyi tényre kiterjed. E tények között tehát ott vannak mind a bűnösségre, mind az ártatlanságra vonatkozó adatok. Az ügyészség ezt szem előtt tartva teszi meg bizonyítási indítványait (pl. tanú idézésére tett indítványait). Az eljárás gyorsítása érdekében lehetővé kell tenni, hogy az ügyész már a vádiratban indítványozhassa a tanú vallomásának a felolvasását, abban az esetben, ha a tanú vallomása szükséges a bizonyításhoz, de a tanú tárgyaláson való megjelenését nem tartja indokoltnak, vagy a tanú tárgyaláson való megjelenése aránytalan nehézséggel járna vagy nem lehetséges.

A gyakorlati tapasztalatok igazolják, hogy az eljárások elhúzódásának egyik döntő oka az, hogy a bíróság által megidézett tanúk nem jelennek meg. A módosítás következtében az ügyek egy részében kiküszöbölhető lesz az eljárások elhúzódásának ez a lehetséges oka, valamint a tanú bíróság előtti megjelenésével járó költségek is megtakaríthatók.

A 142. §-hoz

A törvény a közvetítői eljárásra utalás előtti kötelező ügyészi meghallgatást megszünteti, és a meghallgatást az ügyész részére a továbbiakban csak lehetővé teszi. A közvetítői eljárást megelőző meghallgatás fő célja annak megállapítása, hogy a sértett és a gyanúsított vállalják-e a közvetítői eljárásban való részvételt. Ez az eljárás felesleges és formális akkor, ha a felek az eljárás korábbi szakaszában már mindketten kérték a közvetítést. A módosítás ezért az eljárások gyorsítása és egyszerűsítése érdekében a kötelező ügyészi meghallgatás helyett, az ügyészre bízza, hogy szükség szerint meghallgathassa a feleket.

A 143. §-hoz

A módosítás nem az eljárás gyorsítására irányul, hanem technikai jellegű, meghatározza a zárt ülés fogalmát.

A 144. §-hoz

A törvény lehetővé teszi az eljárás lefolytatását, illetőleg ügydöntő határozat meghozatalát a szabályszerűen megidézett vádlott távollétében, amennyiben az bejelenti, hogy a tárgyaláson nem kíván részt venni. Ebben az esetben a védelem jogainak érvényesülése és a „fegyveregyenlőség” elvére való figyelemmel, a tárgyaláson kötelező a védő részvétele.

A 145. §-hoz

A hatályos szabályozás hatvan napban határozza meg azt az időt, amely alatt a tanács elnökének meg kell vizsgálnia, hogy helye van-e az eljárás folytatásának, vagy felmerül-e olyan törvényi akadály, amely miatt a tárgyalás feltételei hiányoznak. A törvény az eljárások gyorsítása érdekében ezt a határidőt harminc napra rövidíti. Ezzel megteremti az összhangot a tárgyalás mellőzéses eljárás határidejével is. A bíróság az ügynek a bíróságra érkezésétől számított harminc napon belül hozhat tárgyalás mellőzésével végzést. Mivel a bíróság már nem csak ügyészi indítványra, hanem hivatalból is eljárhat tárgyalás mellőzéses eljárásban, szükségszerű, hogy az ügy iratait a bíróságra érkezést követő harminc napon belül megvizsgálja.

A 146. §-hoz

A törvény a Be. 14. §-át módosító rendelkezéssel összhangban úgy rendelkezik, hogy ha a vádlottak nagy száma vagy az ügy különösen nagy terjedelme indokolja, akkor a helyi bíróság a tárgyalás előkészítése során elrendelheti, hogy az ügyet két hivatásos bíróból és három ülnökből álló tanács tárgyalja.

A módosítás következtében csökken majd az ún. monstre ügyeket tárgyaló bíró leterheltsége, mert lehetőség lesz az ügyet tárgyaló bírák között bizonyos részfeladatok megosztására.

A 147. §-hoz

A hatályos szabályozás alapján, a törvényben meghatározott feltételek fennállása esetén, a tanács elnöke a kitűzött tárgyalást elhalaszthatja. A törvény az eljárások gyorsítása érdekében ezt a lehetőséget megszünteti. A védelem ellátása nem feltétlenül személyhez kötött, mert a meghatalmazott védőt más védő is helyettesítheti. A törvény szerinti módosítások értelmében a védő köteles helyettesítéséről gondoskodni. Amennyiben a kirendelt védő nem gondoskodik a helyettesítéséről, a bíróság új védőt rendel ki, ha pedig a meghatalmazott védő nem gondoskodik a helyettesítéséről, a bíróság jelöli ki a helyettesítő védőt.

A 148. §-hoz

1. Az első fokú eljárások elhúzódásának gyakori oka, hogy a terhelt a szabályszerű idézés ellenére a tárgyaláson nem jelenik meg. A hatályos szabályozás értelmében a vádlott távollétében csak akkor lehet lefolytatni az eljárást, ha ismeretlen helyen tartózkodik. A törvény az eljárások gyorsítása érdekében ezen kíván változtatni, amikor lehetővé teszi, hogy a szabályszerűen megidézett vádlott távollétében is lefolytatható, illetve befejezhető legyen az eljárás, amennyiben előzetesen bejelenti, hogy a tárgyaláson nem kíván részt venni. Erre tekintettel a törvény az idézés kézbesítésének határidejét nyolc napra változtatja, hogy a vádlottnak legyen ideje a tárgyalás előtt bejelenteni, ha azon nem kíván részt venni. A fentiekről a vádlottat az idézéssel egyidejűleg lehet tájékoztatni. A bíróság a tájékoztatást már az első idézés kibocsátásakor megteheti, de megteheti azt követően is, hogy a vádlott az előző tárgyaláson szabályszerű idézés ellenére nem jelent meg, és a bíróság úgy ítéli meg, hogy a bizonyítási eljárás a vádlott jelenléte nélkül is befejezhető.

2. A törvény megteremti annak lehetőségét, hogy a tárgyalás a szabályszerűen megidézett vádlott távollétében is lefolytatható, illetve befejezhető legyen. Ebben az esetben azonban a tárgyaláson védő részvétele kötelező. Amennyiben a vádlottnak nincs védője, a bíróság rendel ki a számára védőt. A törvény ennek megfelelően módosítja a hatályos szabályozást.

A 149. §-hoz

A törvény lehetővé teszi, hogy a szabályszerűen megidézett vádlott lemondjon a tárgyaláson való jelenlétéről. Ha a bíróság felhívására a vádlott bejelenti, hogy a tárgyaláson nem kíván részt venni, elővezetését nem lehet elrendelni. A törvény ennek megfelelően módosítja a Be. idevonatkozó rendelkezését.

A hatályos szabályozás lehetőséget biztosít arra, hogy amennyiben a védő a tárgyaláson nem jelenik meg és a bíróság által kirendelt védő nem tud a tárgyalásra felkészülni, a tárgyalást el lehessen halasztani. Az eljárások elhúzódásának megakadályozása érdekében a törvény ezt a lehetőséget megszünteti. Egyrészt, mivel a védő akadályoztatása esetén köteles a helyettesítéséről gondoskodni, elméletileg kizárt, hogy ne legyen védő a tárgyaláson, másrészt, ha a védő a helyettesítési kötelezettségét elmulasztja, ezt a bíróság pótolja. A bíróság által helyettesítésre kijelölt vagy kirendelt védő rövid felkészülési időt követően a bizonyítási eljárásban el tudja látni a védelmet. A tárgyalás csak perbeszédre, és csak a vádlott vagy az új védő kérelmére napolható el.

A 150. §-hoz

A tárgyalási őrizet jogintézményének bevezetését követően felmerült problémaként, hogy az a jelenlegi formájában nem szolgálja a célját, nevezetesen nem biztosítja a vádlottnak az új tárgyalási határnapon való megjelenését. A törvény ezért módosítja a hatályos szabályozást, és a tárgyalási őrizet határidejét úgy állapítja meg, hogy az az új tárgyalási napot megelőző naptól kezdődjön. A tárgyalási őrizet kezdő időpontja természetszerűleg az őrizet foganatba vételének időpontja. A tárgyalási őrizetbe vett vádlottat ennek megfelelően a tárgyalási napon kell a tárgyalási őrizetet elrendelő bíróság elé állítani. A bíróság a vádlott meghallgatását követően dönthet úgy, hogy az előzetes letartóztatását rendeli el, de lehetősége van arra is - amennyiben több egymást követő napra tűzött tárgyalást -, hogy a vádlott őrizetét a tárgyalás idejére fenntartsa. Ha a bíróság sem az őrizetet nem tartja fenn, sem az előzetes letartóztatást nem rendeli el, a vádlottat szabadon bocsátja.

A 151. §-hoz

Az eljárások gyorsítása érdekében a törvény megteremti annak lehetőségét, hogy a szabályszerű idézés ellenére meg nem jelent vádlottal szemben a bizonyítási eljárás befejezhető legyen, a perbeszédek is megtarthatóak legyenek, és a bíróság ügydöntő határozatot is hirdethessen, ha a vádlott előzetesen bejelentette, hogy a tárgyaláson nem kíván részt venni. A tárgyaláson, ebben az esetben kötelező a védelem, így az ügydöntő határozatot a jelen lévő védővel a bíróság kihirdetés útján közli, míg a vádlott részére kézbesíti.

A 152. §-hoz

A Be. több helyen előírja a korábbi vallomások felolvasását, nem elégedvén meg azok ismertetésével. A terjedelmesebb - esetleg több száz oldalas - vallomások esetén ez több tárgyalási napot is igénybe vevő felolvasásokat jelenthet. Az ügyek jelentős részében a vallomások teljes felolvasása nem jelent problémát. Ugyanakkor a nagyszámú vádlottal szemben, több éven keresztül folytatott nyomozást követő bírósági eljárásban jelentős problémát jelentenek azok a rendelkezések, amelyek szerint a vádlott vallomását fel kell olvasni. A gyakorlati tapasztalatok azt mutatják, hogy az ilyen felolvasás egy-egy vádlott esetében is több napot vesz igénybe, és sok esetben a felolvasást sem maguk a vádlottak, sem védőik nem tudják, és nem is akarják figyelemmel kísérni. Azt a köztudomású tényt is figyelembe kell venni továbbá, hogy az emberek figyelemkoncentrációja az idő előrehaladtával folyamatosan csökken, különös tekintettel a felolvasás monotonitására is.

A leírtakra figyelemmel a törvény újraszabályozza a vádlott korábbi vallomása felolvasására vonatkozó szabályokat, és a felolvasás helyett főszabállyá a vallomás ismertetését teszi. Ennek megfelelően a törvény kiegészíti a vádlott kihallgatására vonatkozó figyelmeztetést a terheltként tett korábbi vallomás ismertetésére vonatkozó lehetőséggel.

A 153. §-hoz

A módosítás összefügg a Be. 289. §-át módosító rendelkezéssel és annak indokával.

A Be. több helyen előírja a korábbi vallomások felolvasását, nem elégedvén meg azok ismertetésével. A terjedelmesebb - esetleg több száz oldalas - vallomások esetén ez több tárgyalási napot is igénybe vevő felolvasásokat jelenthet.

Az ügyek jelentős részében a vallomások teljes felolvasása nem jelent problémát. Ugyanakkor a nagyszámú vádlottal szemben, több éven keresztül folytatott nyomozást követő bírósági eljárásban jelentős problémát jelentenek azok a rendelkezések, amelyek szerint vádlott vallomását fel kell olvasni. A gyakorlati tapasztalatok azt mutatják, hogy az ilyen felolvasás 1-1 vádlott esetében is több napot vesz igénybe, és sok esetben a felolvasást sem maguk a vádlottak, sem védőik nem tudják, és nem is akarják figyelemmel kísérni. Azt a köztudomású tényt is figyelembe kell venni továbbá, hogy az emberek figyelemkoncentrációja az idő előrehaladtával folyamatosan csökken, különös tekintettel a felolvasás monotonitására is.

A leírtakra figyelemmel a törvény újraszabályozza a vádlott korábbi vallomása felolvasására vonatkozó szabályokat, és a felolvasás helyett főszabállyá a vallomás ismertetését teszi. Ugyanakkor lehetőséget ad a vallomás felolvasására, ha azt az ügyész, a vádlott vagy a védő indítványozza. Ebben az esetben sem kötelező azonban a vallomás felolvasása, hanem a tanács elnöke dönt arról, hogy az indítványnak helyt ad-e vagy azt elutasítja.

A 154. §-hoz

1. A módosítás összefügg a Be. 289. és 291. §-át módosító rendelkezésekkel és azok indokaival.

A Be. több helyen előírja a korábbi vallomások felolvasását, nem elégedvén meg azok ismertetésével. A terjedelmesebb - esetleg több száz oldalas - vallomások esetén ez több tárgyalási napot is igénybe vevő felolvasásokat jelenthet. Tekintettel arra, hogy ezek a vallomások az ügyész rendelkezésére állnak, azokat a vádlott és a védő is megismerheti, sőt azokról költségtérítés nélkül iratmásolatot kérhet, a nagy terjedelmű vallomások esetén az ismertetés előírása a célszerű.

Az ügyek jelentős részében a vallomások teljes felolvasása nem jelent problémát. Ugyanakkor a nagyszámú vádlottal szemben, több éven keresztül folytatott nyomozást követő bírósági eljárásban, ahol több tanút hallgattak ki, jelentős problémát jelentenek azok a rendelkezések, amelyek szerint tanú vallomását fel kell olvasni. A gyakorlati tapasztalatok azt mutatják, hogy az ilyen felolvasás 1-1 tanú esetében is több napot vesz igénybe, és sok esetben a felolvasást sem maguk a vádlottak, sem védőik nem tudják, és nem is akarják figyelemmel kísérni. Azt a köztudomású tényt is figyelembe kell venni továbbá, hogy az emberek figyelemkoncentrációja az idő előrehaladtával folyamatosan csökken, különös tekintettel a felolvasás monotonitására is.

A leírtakra figyelemmel a törvény újraszabályozza a tanú korábbi vallomása felolvasására vonatkozó szabályokat, és a felolvasás helyett szélesebb körben teszi lehetővé a vallomás ismertetését.

2. A törvény a 217. § módosításával összhangban új bekezdéssel egészíti ki a Be. 296. §-át. Eszerint ha a nyomozás során tett tanúvallomás felolvasását az ügyész a vádiratban indítványozza, és a tanú tárgyaláson történő kihallgatását nem indítványozták azt a bíróság sem tarja szükségesnek, akkor a tanács elnöke a tanúvallomást felolvassa, ismerteti, vagy a jegyzőkönyvvezetővel felolvastatja.

A 155. §-hoz

A módosítás összefügg a Be. 289. §-át, a 291. §-át, valamint a 296. §-át módosító rendelkezésekkel és azok indokaival.

A törvény újraszabályozza a szakvélemény felolvasására vonatkozó szabályokat. Az ügyek jelentős részében a hatályos rendelkezések alkalmazása, azaz a szakvélemény teljes felolvasása nem jelent problémát. A gyakorlati tapasztalatok azt mutatják, hogy összetettebb, bonyolultabb ügyekben az ilyen felolvasás hosszú időt vesz igénybe, a felolvasást sem maguk a vádlottak, sem védőik nem tudják, és nem is akarják figyelemmel kísérni. Azt a köztudomású tényt is figyelembe kell venni továbbá, hogy az emberek figyelemkoncentrációja az idő előrehaladtával folyamatosan csökken, különös tekintettel a felolvasás monotonitására is.

A leírtakra figyelemmel a törvény lehetővé teszi a szakvélemény felolvasása helyett annak ismertetését is.

A 156. §-hoz

A módosítás összefügg a Be. 289. §-át, 291. §-át, 296. §-át, 299. §-át, valamint 404. §-át módosító rendelkezésekkel és azok indokaival.

A törvény újraszabályozza az okiratok és más iratok felolvasására vonatkozó szabályokat. Az ügyek jelentős részében a hatályos rendelkezések alkalmazása, azaz az okiratok és más iratok teljes felolvasása nem jelent problémát. Viszont hosszabb terjedelmű okiratok és más iratok felolvasása rendkívüli munkaterhet róhat a bíróságra és indokolatlanul elhúzhatja az eljárást. Erre figyelemmel a törvény az okiratok és más iratok felolvasása helyett főszabállyá azok ismertetését teszi, ugyanakkor meghagyja a felolvasás, illetve a lényeg ismertetésének a lehetőségét, ha azt az ügyész, a védő vagy a vádlott indítványozza.

A 157. §-hoz

A tárgyalási szakban az ügy áttételéről, az ügyek egyesítéséről vagy elkülönítéséről a bíróság pervezető végzéssel dönt, amely ellen a fellebbezés kizárt. A törvény ezt kifejezetten rögzíti.

A 158. §-hoz

A fellebbezés okát és célját a fellebbezés bejelentésekor meg kell jelölni. A fellebbezés részletezésére az írásbeli indokolásban kerülhet sor. A fellebbezés indokolását az iratok felterjesztéséig az elsőfokú bíróságnál, a felterjesztést követően a másodfokú bíróságnál kell benyújtani. A hatályos szabályozás szerint az indokolást legkésőbb a másodfokú tárgyalást megelőző nyolcadik napon lehet előterjeszteni. A törvény úgy módosítja a határidőt, hogy a fellebbezés indokolását legkésőbb a másodfokú tárgyalást megelőző tizenötödik napon kell előterjeszteni. Annak érdekében, hogy a másodfokú eljárásban az érintettek eljárási jogaikat a bejelentett fellebbezések ismeretében gyakorolhassák, a Be. előírja a más által bejelentett fellebbezésnek a vádlott és a védő részére történő kézbesítését, valamint a vádlott vagy a védő fellebbezése indokolásának az ügyész részére történő megküldését. A fellebbezéssel érintettek a fellebbezésre, annak írásbeli indokolására észrevételt tehetnek.

Figyelemmel a fellebbezés elintézése előkészítésének körében előírt kötelezettségekre, a törvény a bíróság munkájának a megkönnyítése érdekében módosítja az indokolás előterjesztésére nyitva álló határidőt. A módosított határidő következtében egyrészt több idő áll a bíróság rendelkezésére, hogy a fellebbezés indoklását kézbesítse az érintetteknek, másrészt több idő áll az érintettek rendelkezésére a fellebbezés és indokolása áttanulmányozására, illetve azzal kapcsolatos észrevételeik megtételére.

A 159. §-hoz

A törvény értelmében szabályszerűen megidézett vádlott távollétében csak akkor kerülhet sor az eljárás lefolytatására és befejezésére, ha a tárgyaláson való részvételről a vádlott kifejezetten lemond. Így indokolatlan lenne olyan kérdésben fellebbezési jogot biztosítani a számára, amelyről korábban ő maga mondott le. Erre tekintettel a törvény kizárja annak a lehetőségét, hogy a vádlott kizárólag azért nyújthasson be fellebbezést, mert ő a tárgyaláson nem volt jelen. Ez a rendelkezés az eljárások esetleges befolyásolását, illetve elhúzódásának a megakadályozását is szolgálja.

A 160. §-hoz

A módosítás összefügg a Be. 289. §-át, 291. §-át, 296. §-át és 299. §-át módosító rendelkezésekkel és azok indokaival.

A gyakorlati tapasztalatok azt mutatják, hogy a tanúvallomások, szakértői vélemények felolvasása egy nagyszámú vádlottal szemben, több éven keresztül folytatott eljárás megismétlése esetén akár több napot is igénybe vehet. Sok esetben maga az ügyész, a vádlottak és védőik sem tartják indokoltnak a tanúvallomások és szakértői vélemények felolvasását. Célszerű tehát a felolvasás helyett azok ismertetését is lehetővé tenni.

A 161. §-hoz

A Be. értelmében a fiatalkorúval szemben az eljárást életkori sajátosságainak figyelembe vételével, és úgy kell lefolytatni, hogy elősegítse a fiatalkorúnak a törvények iránti tiszteletét. A fiatalkorú elkövetőknél elsődleges a törvények tiszteletére irányuló nevelési cél, és ehhez képest másodlagosak a büntetési célok. Amennyiben a fiatalkorú terhelt lemondhatna a tárgyaláson való részvételéről nem érvényesülnének ezek a nevelési elvek, ezért a törvény a fiatalkorú vádlott számára nem teszi lehetővé, hogy szabályszerű idézését követően lemondjon a tárgyaláson való részvételéről.

A 162. §-hoz

Az eljárások gyorsítása érdekében a törvény szélesíti a tárgyalás mellőzéses eljárás alkalmazásának lehetőségét azzal, hogy öt évi szabadságvesztésnél nem súlyosabban büntetendő bűncselekmények esetén is lehetővé teszi a jogintézmény alkalmazását. Az eljárások gyorsabbá tételén kívül ez a módosítás indokolt azért is, mivel a törvényben foglalt módosítások alapján a vádlott bármely bűncselekmény esetén, a bíróság felhívására, bejelentheti, hogy nem kíván részt venni a tárgyaláson, illetve, hogy közvetítői eljárás lefolytatására is lehetőség van öt évi szabadságvesztésnél nem súlyosabban büntetendő bűncselekmények esetén. A módosításnak megfelelően a törvény a tárgyalás mellőzéses eljárás keretében kiszabható büntetés mértékét is növeli, figyelemmel arra is, hogy a hatályos szabályozás alapján a két évet meg nem haladó szabadságvesztés büntetés végrehajtása próbaidőre felfüggeszthető.

A 163. §-hoz

A hatályos szabályozás szerint a bíróságnak végzést kell hoznia azon összbüntetésbe foglalásra irányuló indítvány elutasításról is, amely tartalmát tekintve megegyezik egy már korábban elutasított indítvánnyal. Célszerű lehetővé tenni azt, hogy ha az indítvány előterjesztője egy korábbi indítványban foglaltakhoz képest érdemben új dolgot nem hoz fel, akkor a bíróság mellőzhesse az indítvány elutasításáról szóló alakszerű végzés meghozatalát. Ebben az esetben elegendő, ha a bíróság az elutasításról hozott döntését feljegyzi az indítványra, majd erről írásban tájékoztatja az indítvány előterjesztőjét.

A 164. §-hoz

A kormányzati munkamegosztásnak megfelelően módosított felhatalmazást tartalmazza.

A 165. §-hoz

A törvény hatályon kívül helyezi a büntetőeljárások időszerűségének javítása céljából a büntetőeljárásról szóló 1998. évi XIX. törvény módosításáról szóló 2009. évi LXXXIII. törvény által 2009. augusztus 13-i hatállyal bevezetett fokozott ügyészi felügyeletre vonatkozó szabályokat. A fokozott ügyészi felügyelet olyan munkamódszer, amely a bűnözés szerkezetének, súlyának, illetve a bizonyítandó tények körének ezzel is kapcsolatos változásaihoz, valamint az ügyészi szervezet teljesítőképességéhez igazodik, amit az elmúlt évek tapasztalatai és a vizsgálataink is igazoltak. Az erre vonatkozó törvényi megkötöttség ugyanakkor akadálya a munkamódszer előbbi követelményekhez igazodó megváltoztatásának. Az ügyészek az utóbbi esztendőkben évente átlagosan mintegy 7000 ügyben gyakoroltak fokozott ügyészi felügyeletet, és az ügyeket két-három alkalommal vizsgálták felül. Az ügyek havonkénti felülvizsgálatát előíró törvényi kötelezettség ezt a munkaterhet szükségtelenül megnöveli.

Hatályon kívül helyezi továbbá a törvény a jogegységi eljárásra vonatkozóan a Be.-ben található azon rendelkezéseket, amelyeket a törvénnyel módosított Bszi. is tartalmaz.

A 166. §-hoz

A bírósági végrehajtásról szóló törvény a bírósági végrehajtói szolgálat létesítésére vonatkozóan kétféle szabályrendszert tartalmaz: egyrészt a kinevezés - anyagi jogi - feltételeit és a kinevezés (végrehajtói szolgálat) tartalmát, másrészt a kinevezés alapjául szolgáló eljárás szabályozását. A kinevezés tartalmát és anyagi jogi feltételrendszerét megállapító szabályok a bírósági eljárással azonos hatályú bírósági végrehajtási eljárást illetően fontos garanciális rendelkezések, míg a kinevezés előkészítésének eljárása rendeleti szinten is szabályozható, nem igényli a törvényi szabályozási szintet. A Vht. 307. § (2) bekezdés c) pontja jelenleg is felhatalmazás ad az igazságügyért felelős miniszternek arra, hogy a végrehajtói állások betöltésének részletes szabályait rendelettel állapítsa meg, így a Vht-ból törölhetők a rendeleti szinten is megállapítható rendelkezések; a törvény e szabályok hatályon kívül helyezését tartalmazza. A törvény egyidejűleg részletesebbé is teszi a Vht. 307. § (2) bekezdés c) pontjában foglalt felhatalmazó rendelkezést: egyértelművé teszi, hogy az állás betöltésének részletes szabályai körében a pályázók értékelésének szempontrendszerét és az értékelés módját is rendezi a miniszter, így az értékelés kiszámíthatóbbá és átláthatóbbá válik.

A végrehajtóvá kinevezés feltételeinek módosítására a bíróvá válás feltételrendszerével összhangban kerül sor. Néhány tekintetben (pl. tartós helyettesi feladat ellátása, jogi szakvizsgával rendelkezők esetében végrehajtó-helyettesi gyakorlat) nem feltétlenül a kinevezési feltételként vagy kinevezésnél előnyben részesítési szabályként való megfogalmazás a célszerű, hanem a feltétel jóval komplexebb értékelését lehetővé tévő pályázati értékelési rendszerbe való beintegrálás.

Az összeférhetetlenségi szabályok pontosítására is sor kerül a hasonló igazságügyi szolgálati törvényekkel összhangban. A szolgálat megszűnését illetően rendezésre kerül az a gyakorlatban felmerült probléma, hogy jövőbeli - és nem feltétlenül a felmentésről szóló határozat jogerőre emelkedéséhez igazodó - időpontban is megszüntethető legyen a szolgálat. Emellett egy olyan felmentési esetet is szabályoz a törvény, amikor a tartósan távol lévő végrehajtótól már nem várható, hogy belátható időn belül a szolgálatot ismételt ellássa: ilyen az, ha az egy évi tartós helyettesítés meghosszabbítására nem kerül sor.

A 167. §-hoz

Az ügyészi illetményfokozatoknak a bírákéhoz hasonló kiegészítése miatt a bírák jogállásáról és javadalmazásáról szóló 1997. évi LXVII. törvény és az ügyészségi szolgálati viszonyról és az ügyészségi adatkezelésről szóló 1994. évi LXXX. törvény összhangjának biztosítása érdekében indokolt kiegészíteni az Üsztv.-t az alapilletmény táblázat módosításával.

A 168-170. §-hoz

A törvény módosítja a területfejlesztésről és a területrendezésről szóló 1996. évi XXI. törvényt és a közbeszerzésekről szóló 2003. évi CXXIX. törvényt, melyek jelenleg azt rögzítik, hogy a Fővárosi Bíróság a közigazgatási perekben kizárólagos illetékességgel jár el. A közigazgatási hatósági eljárás és szolgáltatás általános szabályairól szóló 2004. évi CXL. törvény módosítása a törvény azon rendelkezése miatt szükséges, amely a közigazgatási perekben főszabállyá teszi azok tárgyaláson kívüli elbírálását. Tárgyalás tartását az ügyfél a keresetlevélben kérheti, szükséges ezért, hogy ennek lehetőségéről a közigazgatási szerv határozatában tájékoztatást adjon.

A 171. §-hoz

A módosítás a Bszi.-vel összhangban rendezi az OIT Hivatalának vezető-helyettese feletti munkáltatói jogok gyakorlását.

-----STARTING---POINT---VEGE---

A 172. §-hoz

A büntetőügyekben alkalmazható közvetítői tevékenységről szóló 2006. évi CXXIII. törvény (a továbbiakban: Bkt.) a bíróságok tehermentesítése, és a nemegyszer elhúzódó bírósági eljárások elkerülése érdekében bevezette a büntető mediáció jogintézményét. A Bkt. hatályos 3. § (1) bekezdése szerint büntetőügyekben közvetítői tevékenységet jelenleg a pártfogó felügyelői szolgálat közvetítői tevékenységet végző pártfogó felügyelője vagy a pártfogó felügyelői szolgálatként kijelölt szervvel szerződésben álló (és megfelelő képesítéssel rendelkező) ügyvéd végezhet. A büntető mediátori tevékenység folytatásához szükséges képesítési követelmények meghatározására a Bkt. 24. § (3) és (4) bekezdésében szereplő felhatalmazások alapján a büntető mediációs tevékenységet végző pártfogó felügyelők vonatkozásában a büntetés-végrehajtásért felelős miniszternek, míg az ugyanezen tevékenységet végző ügyvédek vonatkozásában az igazságügyért felelős miniszternek van lehetősége. E felhatalmazó rendelkezések alapján a képesítési követelményeket jelenleg az ügyvédek esetében a büntető ügyekben közvetítői tevékenységet végző ügyvéd képesítési követelményeiről, díjazásáról és iratkezeléséről szóló 58/2007. (XII. 23.) IRM rendelet 1. §-a, míg a büntető mediátori tevékenységet végző pártfogó felügyelők képesítési követelményeit az Igazságügyi Minisztérium Pártfogó Felügyelői Szolgálatánál foglalkoztatottak képesítési követelményeiről, munkaköri elnevezéseiről és ügyviteli vizsgájáról szóló 19/2003. (VI. 24.) IM rendelet 3. § (2) bekezdése nevesíti. A felhatalmazó rendelkezések megalkotásának időpontjában a két terület szabályozásáért egyazon tárca felelt, ám a kormányzati szerkezetátalakítás során a büntetés-végrehajtás a belügyminiszter felelősségi körébe került át.

Az egyes miniszterek, valamint a Miniszterelnökséget vezető államtitkár feladat- és hatásköréről szóló 212/2010. (VII. 1.) Korm. rendelet 15. § (2) bekezdésének d), n) és q) pontjai a pártfogó felügyelői és közvetítői tevékenységgel kapcsolatos jogszabályok előkészítését az igazságügyért felelős miniszter feladatává teszik, míg a kormányrendeletnek a belügyminiszter szakpolitikai feladat- és hatáskörét tartalmazó VI. fejezete a büntetőjogi mediációval vagy pártfogó felügyelőkkel összefüggő szabályozási jogköröket nem nevesít.

A 173. §-hoz

A törvény az egyes rendelkezéseket a felkészüléshez szükséges időre tekintettel eltérő időpontban lépteti hatályba. A bírósági szervezetet, bírói jogállást és az eljárási törvényeket érintő rendelkezések döntő többsége 2011. március 1-jén lép hatályba.

A 174-180. §-hoz

A törvény számos tekintetben határoz meg átmeneti szabályokat a folyamatban lévő, a bírói jogviszonyt, vezetői jogállást stb. érintő helyzetekre. A törvény rögzíti a szükséges átmeneti szabályokat:

A törvény rendelkezik arról, hogy törvény hatálybalépésekor működő - az államháztartásért felelős miniszter tagságával kiegészült - OIT-nak, a felsővezetői megbízatással rendelkező tagjaira még nem érvényes az új korlátozás, azonban a hatálybalépés után kapott megbízás esetén az OIT tagság megszűnik, ha a számbeli korlátot ezzel átlépné, és az a póttag lép előre aki nem felsővezető és a legtöbb szavazatot kapta.

Az illetékességi szabályok megváltozására tekintettel, a hatályba lépéskor folyamatban lévő ügyek vonatkozásában átmeneti rendelkezés beiktatása szükséges. A törvény hatályba lépésekor az adott bíróságon folyamatban lévő ügyet az adott bíróság tárgyalja le, ha azonban a tárgyalást meg kell ismételni, vagy elölről kell kezdeni, már az új illetékességi szabályok érvényesülnek.

A 181. §-hoz

Átmeneti rendelkezést tartalmaz a 10. fizetési fokozatba besorolt ügyészekre vonatkozóan. Az újbóli besorolás a szolgálati idő és a soron kívüli előresorolások együttes figyelembevételével történik.