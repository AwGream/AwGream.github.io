1994. évi CI. törvény indokolása

a pénzintézetekről és a pénzintézeti tevékenységről szóló 1991. évi LXIX. törvény módosításáról

-----STARTING---POINT---ALTALANOS--- 

A pénzintézeti rendszer konszolidációjának továbbvitele szükségessé teszi, hogy a pénzintézetekről és a pénzintézeti tevékenységről szóló többször módosított 1991. évi LXIX. törvényt (a továbbiakban: Pit.) az Országgyűlés módosítsa. A Pit. módosításáról szóló törvényjavaslat (a továbbiakban: Javaslat) a legfontosabb kérdéseket rendezi.

A Javaslat a következő elemeket tartalmazza: a bankok alaptőkéje leszállításának szabályozása a társasági törvénytől eltérő módon; az adóskonszolidáció elhúzódására tekintettel a Pit. 28. §-ának (3) bekezdésében a határidő meghosszabbítása; az intézményvédelmi alapok számára a lehetőség megteremtése, hogy tagjaiknak különféle -az eddiginél kedvezőbb- módokon támogatást nyújtsanak; egy pénzintézeti vezetőkre vonatkozó szabály, valamint az állam szavazati jogát a pénzintézetek közgyűlésén korlátozó rendelkezés hatályon kívül helyezése; továbbá az Országos Betétbiztosítási Alap létrehozásáról és működésének részletes szabályairól szóló törvényben a tagdíj beszámítás lehetőségét szabályozó bekezdés módosítása.

-----STARTING---POINT---RESZLETES---

Az 1. §-hoz

Gazdasági élet tisztasága és átláthatósága indokolttá teszi, hogy pénzintézeti vezető és érdemi ügyintéző legföljebb további két másik vállalkozással lehessen vezetői vagy alkalmazotti kapcsolatban. Ennek további feltétele, hogy az adott vállalkozásban a pénzintézetnek 5 %-ot meghaladó tulajdoni hányada legyen.

A 2. §-hoz

A Javaslat szerint lehetőség lesz arra, hogy a pénzintézetek alaptőkéjük leszállítását a gazdasági társaságokról szóló 1988. évi VI. törvény előírásaitól eltérő módon hajtsák végre. A tőkestruktúra rendezése azért vált szükségessé, mert az 1993-ban felszínre került veszteségek és az ennek nyomán megvalósuló bankkonszolidáció eredményeként a konszolidált bankok tőkeszerkezete torz képet mutat. Nagy összegű jegyzett tőkékhez hasonló nagyságú negatív eredménytartalékok kapcsolódnak. Ez a tőkeszerkezet hosszú távon nem tartható fenn, mert jogbizonytalanságot teremt. A magas jegyzett tőke nem a valós képet mutatja, ezért a hitelezőkre nézve megtévesztő lehet, másrészt ellehetetleníti a tőkeemeléses privatizációt. A befektető ugyanis nem juthatna a bank tényleges tőkéjében való részesedésnek megfelelő tulajdoni hányadhoz.

A pénzintézetekre a társasági törvényben leírt fedezetnyújtási eljárás nem alkalmazható. A társasági törvény szerint tőkeleszállítás esetén a hitelezőknek biztosítékot kell nyújtani, amit a szállítók védelme indokol. A pénzintézetek esetében azonban a betéteseket nem lehet normál hitelezőknek tekinteni, hiszen a pénzintézetek alaptevékenysége a betétgyűjtés vagyis a hitelfelvétel. Pénzintézetek esetében arról van szó, hogy azért vonnak be idegen forrásokat, hogy azokat továbbkölcsönözzék. Igy a pénzintézet követelései jelentik a fedezetet a betétekre. Mindezek alapján nem szükséges, de lehetetlen is, hogy a pénzintézet a betétesek számára a saját követelésein kívül teljes fedezetet ajánljon fel. A megoldás annak törvényben történő rögzítése, hogy az olyan pénzintézetek esetében, ahol a súlyozott eszközkockázati arány eléri a Pit.-ben előírt mértéket, a pénzintézet követeléseit kell fedezetnek tekinteni és nem kell alkalmazni a társasági törvénynek a tőkeleszállítással kapcsolatos rendelkezéseit. A pénzintézetek esetében az általános részvénytársaságoktól eltérően ugyanis van egy olyan nemzetközi tapasztalatok alapján kialakított arányszám, a súlyozott eszközkockázati arány, amely azt célozza, hogy a társaság tőkéje a hitelezési tevékenységgel összhangban legyen, vagyis a megfelelő kockázati fedezet biztosítva legyen.

A Javaslatnak további fontos eleme, hogy az alaptőke leszállítás folytán a pénzintézet szavatoló tőkéje nem csökkenhet, vagyis az alaptőke leszállítása nem ad lehetőséget tőkekivonásra.

A Javaslat garanciális szempontból előírja, hogy az alaptőke leszállítását kimondó közgyűlési határozatot kétszer egymás után legalább tizenöt napos időközökkel az igazgatóságnak hivatalos lapban közzé kell tennie, hogy a nyilvánosság értesülhessen a leszállítás tervéről.

A 3. §-hoz

Az adóskonszolidáció elhúzódása miatt a Pit.-ben is határidő módosítást kell végrehajtani és meg kell engedni, hogy az adóskonszolidáció keretében 1995. június 30-ig elengedett követelést a pénzintézetek behajthatatlannak minősítsék, ezáltal fenntartva érdekeltségüket az adóskonszolidáció folytatására.

A 4. §-hoz

A pénzintézeti rendszer konszolidációja nem korlátozódik a részvénytársasági formában működő bankokra, hanem a takarékszövetkezetekre is kiterjed. Az állam és a takarékszövetkezetek által létrehozott Országos Takarékszövetkezeti Intézményvédelmi Alap létrejöttével olyan intézményvédelmi alap jött létre, amelyre nincs értelme kimondani, hogy tagjainak csak jegybanki alapkamaton nyújthat kölcsönt, mivel így a segítségnyújtás segítség jellege szűnne meg és lehetetlenné válna a konszolidáció folytatása. Ugyanakkor a Javaslat a kérdés általános jellegű rendezésére törekszik, ezért intézményvédelmi alapot említ, nem nevesítve egyetlen szervezetet sem.

A Javaslat szerint az intézményvédelmi alapok a tagjaik részére kezességet vállalhatnak, tőkét juttathatnak vagy hitelt nyújtsanak. A betétvédelmi alapok szabályozása változatlan maradt.

-----STARTING---POINT---VEGE---

A 5. §-hoz

A 5. § tartalmazza a hatályba lépés dátumát, ami 1995. január 1. Ez a dátum azért fontos, mert a Pit. 28. § (3) bekezdése szerint 1994. december 31-éig van lehetőség az adóskonszolidáció keretében elengedett követelés behajthatatlannak minősítésére, valamint a 97. § (4) bekezdés, amely az állam szavazati jogát a pénzintézetek közgyűlésén korlátozza 1995. január 1-től lép életbe.

A Javaslat a Pit.-en kívül más, a pénzintézeti rendszert közvetlenül érintő törvény módosítását is tartalmazza. Az Országos Betétbiztosítási Alap létrehozásáról és működésének részletes szabályairól szóló 1993. évi XXIV. törvény átmeneti rendelkezései között található 48. § (2) bekezdése lehetővé teszi, hogy azoknak a pénzintézeteknek, amelyek 1991-ben - tehát az Alap létrejötte előtt - a volt Ingatlanbank Rt. lakossági forrásainak biztosítása érdekében befizetést teljesítettek, az átutalt pénzösszeget 1993. évi tagdíjukba beszámítsák. Ez a rendelkezés eredetileg az 1993-as egész évi tagdíjra vonatkozott volna, de a törvény elkészülésének és elfogadásának csúszása miatt a törvény csak 1993. június 30-án lépett hatályba, így a beszámítást is csak fél évre lehetett megtenni. A helyzet rendezése érdekében indokoltnak látszik egy olyan módosítás elfogadása, amely a törvény hatályba lépése utáni egy éven belül teszi lehetővé a tagdíj beszámítást, helyreállítva ezáltal az eredeti szándékot.

A Javaslat a Pit. két pontjának hatályon kívül helyezését is tartalmazza.

A Pit. 97. § (4) bekezdése szerint, ha az állam 1995. január 1. után pénzintézetben 25 százalékot meghaladó tulajdoni részesedéssel bír, a közgyűlésen akkor is csak a szavazati jogok 25 százalékával rendelkezik, hacsak nem csődhelyzetről vagy speciális feladatot ellátó pénzintézetről van szó. E pont olyan gazdasági környezetben került megfogalmazásra, amikor a pénzintézeti rendszer még nem küszködött a mostanihoz méretű válsággal és feltételezhető volt, hogy a bankok átmeneti időszak után jelentősebb állami szerepvállalás nélkül is megoldják problémáikat. Mivel azonban az állam a bankkonszolidáció során jelentős tulajdoni részesedést szerzett a magyar pénzintézeti rendszerben, a szóban forgó előírás alkalmazása azt eredményezhetné, hogy az állami tulajdonos képviselőjét a költségvetés jelentős anyagi tehervállalása ellenére a közgyűlésen stratégiai, osztalékot érintő vagy személyi kérdésekben leszavaznák, esetleg nem tudná végrehajtatni a bankok konszolidációs programjaiban foglaltakat. A hatályon kívül helyezés nem a privatizációs szándék feladását jelenti, sőt éppen elősegítheti azt, hiszen sikeres privatizációról csak akkor lehet szó, ha a konszolidációs folyamat eredményeként stabil helyzetű bankokat lehet majd felkínálni. Ennek egyik feltétele a konszolidációs programok következetes végrehajtatása. Amennyiben a 97. § (4) bekezdést az Országgyűlés nem helyezné hatályon kívül, akkor a nem állami kézben lévő részvények súlya aránytalanul megnőne.