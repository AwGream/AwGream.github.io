2016. évi LXXIII. törvény indokolása

a külképviseletekről és a tartós külszolgálatról

-----STARTING---POINT---ALTALANOS--- 

A klasszikus diplomáciai feladatok mellett a külgazdaságot, valamint a kulturális és tudománydiplomáciát magában foglaló külügyi igazgatás megteremtésével nemcsak egységesedett, hanem ki is bővült a magyar külpolitika feladata és eszköztára. Ezek között is hangsúlyosak a nemzeti érdekek külföldön történő megjelenítése, képviselete és védelme; az eredményes és sikeres Magyarország megjelenítésében, fejlesztésében játszott szerep; a magyar álláspontok következetes képviselete.

Magyarország és a nemzetközi közösség közötti együttműködés erősítése érdekében szükségessé vált a külképviseleti hálózat hatékonyságának, gyors reagáló képességének biztosítása, stabil, egységes, átlátható tartós külszolgálati rendszer megteremtése. Mindezek érdekében a személyi állománnyal szembeni elvárások rögzítése mellett megfelelő kereteket teremtve meg kellett erősíteni a külképviseletek, a külügyi szolgálat alapvető rendszerét és a tartós külszolgálatra vonatkozó speciális szabályokat.

A külképviseletekről és a tartós külszolgálatról szóló törvény megalkotásával a jogalkotó ennek a folyamatnak egy nagyon fontos elemét, zárkövét teszi le: egységesíti, és törvényi szintre emeli a normaanyagot. Az törvény ezzel szimbolikusan is kifejezi és elismeri azt a munkát és szerepet, melyet a magyar külpolitika, a magyar diplomácia tagjai látnak el Magyarország érdekeinek artikulálásában, képviseletében.

A fentiektől függetlenül a Magyarország Európai Unió melletti Állandó Képviseletére vonatkozó szabályokat (a jelen törvény hatályánál tételesen meghatározott szabályok kivételével) külön törvény állapítja meg.

Az eddig különböző szabályozási szinteken lévő, szerteágazó diffúz joganyagot a jogalkotó átfogó rendszerbe foglalja: a közszolgálati tisztviselőkről szóló törvénnyel (a továbbiakban: Kttv.) való viszonyt is meghatározva kerettörvényt alkot, és törvényi szintre emeli az alapvető jelentőségű jogokat és kötelezettségeket, garanciális rendelkezéseket, ezen túlmenően felhatalmazást ad végrehajtási szintű részletszabályok megalkotására.

A szabályozási szint emelése alkalmas arra, hogy az alapvető rendelkezések megváltoztatása a legszigorúbb jogalkotási feltételek mellett történjen, ezáltal is garantálva a rendszer hosszú távú stabilitását és kiszámíthatóságát. A miniszteri szintű végrehajtási rendeletekkel lehetővé válik, hogy a miniszter saját feladat- és hatáskörében igazíthassa a gyakorta változó körülményekhez azokat a részletszabályokat, amelyek nem igényelnek törvényi szintet, s amelyek a napi működés legfontosabb részét képezik.

A törvény a tartós külszolgálat szabályozásával kifejezi ennek specifikus vonásait - speciális viszonyrendszer, élethelyzet és elvárások, melyeknek a külképviseleteken dolgozóknak meg kell felelniük. A törvény figyelembe vette a 21. századi új élethelyzeteket is, amikor egyes jogintézményeket új megközelítéssel, tartalommal kodifikált.

A jogalkotó kifejezett célja továbbá a járandóságok rendszerének megreformálása, speciális rendelkezéseket megfogalmazva a közszolgálati tisztviselőkről szóló törvény szabályaihoz képest. Ennek keretében a reform a törvény minden elemében megjelenő kiszámíthatóság, stabilitás, rugalmasság mellett célul tűzi ki a bürokrácia csökkentését a külügyi igazgatás Központjában, egyidejűleg növelve a kontroll hatékonyságát a külképviseleteken. Az átalakuló rendszer kiszámítható költségtervezést tesz lehetővé a kiküldő szerv oldaláról, miközben megfelelő döntési szabadságot biztosít és ehhez párosuló felelősséget telepít az egyes kiküldöttekre.

-----STARTING---POINT---RESZLETES---

Az 1. §-hoz

A törvény hatályát tartalmazó rendelkezés, így Magyarország diplomáciai és konzuli képviseleteire, nemzetközi szervezetek mellett működő állandó képviseleteire, kereskedelmi képviseleteire, és az oda kihelyezett kormányzati szolgálati jogviszonyban foglalkoztatottakra, valamint - ha a fogadó állam joga lehetővé teszi - a külképviselet által foglalkoztatott munkavállalókra terjed ki. Tekintettel arra, hogy a törvény a kialakult gyakorlatot is figyelembe kívánja venni, hatályát nem terjesztette ki a helyi önkormányzat képviselő-testületének polgármesteri hivatala, közterület-felügyelete, a közös önkormányzati hivatala köztisztviselőjének és közszolgálati ügykezelőjének közszolgálati jogviszonyára. A jogalkotó kiterjeszti a szabályozás hatályát továbbá a honvédelemért felelős miniszter közvetlen alárendeltségébe tartozó külképviseleti szervezeti egységeknél külszolgálatot teljesítő kormánytisztviselői jogviszonyban álló foglalkoztatottakra, amennyiben egyéb rájuk vonatkozó jogszabály másként nem rendelkezik. Garanciális szabályként rögzíti a szöveg, hogy az ő esetükben nem vonhatók el vagy csorbíthatók a jelen törvény által nyújtott jogok. A Magyarország Európai Unió melletti Állandó Képviseletére vonatkozó eltérő szabályokat e törvény III. Fejezete határozza meg.

A 2. §-hoz

Értelmező rendelkezések.

A 3. §-hoz

A rendelkezés a belső jog és a nemzetközi jog alapján, különösen a diplomáciai kapcsolatokról Bécsben, 1961. április 18-án aláírt nemzetközi szerződésben (továbbiakban: bécsi szerződés) foglaltaknak megfelelően határozza meg Magyarország külképviseleteinek típusait, azok jogállását, valamint a külképviseletek részeként működő, nem önálló szervezeti egységeket. A szabályozás megteremti annak jogalapját, hogy a külföldi magyar kulturális intézetek a külképviseletek nem önálló szervezeti egységeiként működjenek a jövőben. A külképviselet részeként külföldi magyar kulturális intézet, vagy kulturális szolgálat is létre hozható. Míg előbbit - a korábban - a Balassi Intézet külföldi egységeiként ismert intézetek alkotják, addig utóbbi a külképviseleten működő kulturális tevékenységet ellátó diplomaták körét jelenti. Mindkét szervezeti egység vezetője kulturális tanácsosi rangban látja el feladatát.

Meghatározza, hogy a mindenkori költségvetés külügyminisztériumi fejezetében önálló. „külképviseletek igazgatása” elnevezésű cím tartalmazza a működtetés pénzügyi fedezetét.

A 4. §-hoz

A törvény a bécsi szerződésben foglaltak figyelembe vételével határozza meg a külképviselet tagjait és a köztük fennálló hierarchikus viszonyt. A külképviselet által foglalkoztatott munkavállalók körén kívül valamennyi foglalkoztatott a Kttv. szerinti kormányzati szolgálati jogviszonyban álló személy.

Az 5. §-hoz

A rendelkezés a bécsi szerződéssel összhangban nevesíti a külpolitikáért felelős miniszter irányítása alatt álló külképviseletek vezetését ellátó tisztségek körét.

A 6. §-hoz

A szabályozásnak megfelelően a külképviselet vezetője gondoskodik a külképviselet teljes személyzete és működése tekintetében a mindenkor hatályos jogszabályoknak megfelelő működés biztosításáról. Tekintettel arra, hogy a külképviseletek személyi állományában foglalkoztatottak egy részének jogviszonyára a Kttv., másik részére pedig - ha a fogadó állam joga ezt lehetővé teszi - az Mt. szabályai irányadóak, a külképviselet vezetője e két törvénnyel, illetve - ha a fogadó állam joga nem teszi lehetővé a magyar munkajog alkalmazását - a fogadó állam munkajogi szabályaival összhangban határozza meg a külképviselet munkarendjét, a munkavégzésre irányadó különleges szabályokat, és gyakorolja a kihelyező szerv vezetője által ráruházott munkáltatói jogokat. A külképviselet-vezető felel a külképviselet pénzügyi forrásaival és egyéb eszközeivel történő jogszerű gazdálkodásért, valamint dönt a külképviselet hatáskörébe tartozó egyéb ügyekben, így felelős a külképviseletet és annak működését érintő szerződések megkötéséért is. Amennyiben egy állam területén több külképviselet is működik, a diplomáciai képviselet vezetője felel az egyes külképviseletek működésének összehangolásáért is.

A 7. §-hoz

Rendezi a külképviselet vezetőjének távolléte, illetve akadályoztatása esetére alkalmazandó helyettesítés rendjét a bécsi szerződésben foglalt rendelkezésekkel összhangban. A helyettesítés törvényben szabályozott rendje nem alkalmazható, amennyiben nemzetközi szerződés, szokásjogi szabály, jogszabály, közjogi szervezetszabályozó eszköz, a fogadó állam joga, vagy protokolláris norma alapján a külképviselet vezetőjének helyettesítésére nincs lehetőség, ha e szabályok valamelyike kifejezetten személyes eljárást ír elő. Eszerint a külképviselet vezetőjét az első beosztott diplomata, vagy főkonzulátus esetében első beosztott konzul helyettesíti, kivéve, ha a külképviselet vezetője ettől eltérően rendelkezik. A külképviselet-vezető helyettesét e feladatának ellátása idejére a külképviselet vezetőjével azonos jogosultságok illetik meg. A szabályozás új rendelkezést vezet be arra az esetre, ha a külképviselet-vezetői pozíció átmenetileg nem kerül betöltésre, ekkor ugyanis - a kihelyező szerv hivatali szervezete vezetőjének eltérő döntése hiányában - a külképviselet-vezetőt az első beosztott diplomata, vagy főkonzulátuson az első beosztott konzul helyettesíti.

A 8. §-hoz

A törvény a külképviseleten a diplomatákra vonatkozó feladatok tekintetében garanciális szabályként a kormánytisztviselők kihelyező okiratában és munkaköri leírásában foglaltakat, valamint a külképviselet-vezető utasításait határozza meg irányadóként azzal, hogy a diplomata köteles feladatainak mindezek alapján a hivatali út betartásával eleget tenni. Nem tartozik a törvény szabályozási körébe a konzuli személyzet tagjaira vonatkozó feladatok ellátása. A szakdiplomáciai személyzet tagjai tekintetében a diplomatákra vonatkozó rendelkezéseket rendeli alkalmazni a törvény a munkaköri kötelezettségeik, illetve a külképviselet vezetőjének utasításai vonatkozásában azzal, hogy elsődlegesen a szakágazati feladatok ellátása tartozik a feladatkörükbe. Külön szabályozás vonatkozik e szakaszban a diplomáciai kisegítő személyzet tagjaira, akiknek alapvető feladatait a normaszöveg garanciális jelleggel határozza meg.

A 9. §-hoz

A szerződést a kihelyező szervnél munkáltatói jogkört gyakorló által átruházott hatáskörben a külképviselet vezetője köti a meg a munkavállalóval. A munkaszerződésben rögzítésre kerül, hogy a jogválasztás nem eredményezheti azt, hogy a munkavállalót megfosszák a jogválasztás hiányában alkalmazandó jog által biztosított olyan védelemtől, amelyektől megállapodás alapján sem lehet eltérni. A külképviselet által foglalkoztatott munkavállalókkal megkötésre kerülő munkaszerződésre vonatkozó részletes szabályokat miniszteri rendelet szabályozza.

A 10. §-hoz

A diplomata álláshelyek betöltése fő szabály szerint pályázat, illetve kivételesen külpolitikai szempontok alapján, hivatali érdekből, a kihelyező szerv vezetője általi kijelölés útján történik. A pályáztatás részletes szabályait a külpolitikáért felelős miniszter rendeletben határozza meg.

A 11. §-hoz

A kihelyezésre kerülő személy felkészítésének, szakmai irányításának, illetve a szakdiplomata és a szaktárca közötti kapcsolattartás részletes szabályait a Kormány rendeletben szabályozza. Garanciális módon rendezi a jogalkotó a felkészítés időtartamának minimum és maximum terjedelmét. A felkészülési idő a kiutazás napjának függvénye, amit a külképviselet politikai és gazdasági jelentősége, valamint az ellátandó feladatok összetettsége határoz meg. A felkészítést a külpolitikáért felelős miniszter és az európai uniós ügyekért felelős miniszter közösen végzi akként, hogy az európai uniós szakpolitikai munkakörök kapcsán az átfogó európai uniós felkészítést az európai uniós ügyek koordinációjáért felelős miniszter, míg a diplomáciai, alapvető európai uniós ismereteket is érintő felkészítést a külpolitikáért felelős miniszter végzi. A szakdiplomata tekintetében garanciális szabály, hogy annak irányítását a szakminiszter feladat- és hatáskörébe tartozó kérdésekben vele egyeztetve - a külképviselet-vezető útján - a kihelyező szerv vezetője (ideértve a Nemzeti Kutatási, Fejlesztési és Innovációs Hivatal vezetőjét is) végzi. Szükséges a kulturális szakdiplomaták esetében a szakminiszter bevonása is.

A 12-14. §-hoz

A törvény alapvető jelleggel rendezi a rangadományozás és a ranghasználat szabályait. A külpolitikáért felelős miniszter a rangot nem viselő kormánytisztviselőnek tartós külszolgálatának megkezdése előtt diplomáciai rangot adományoz. A szakdiplomatákra vonatozó rangadományozási szabályok a szakmai irányításra helyezve a hangsúlyt a szakminiszter javaslatához kötik az áthelyezett kormánytisztviselőnek adományozható első rang meghatározását.

A rendkívüli követi és meghatalmazott miniszteri, valamint nagyköveti rangot a külpolitikáért felelős miniszter javaslata alapján a köztársasági elnök az adományozza. A diplomáciai rangfokozatok meghatározását a normaszöveg a bécsi szerződéssel összhangban határozza meg. A konzuli rangok adományozása a konzuli kapcsolatokról Bécsben, 1963. április 24-én elfogadott egyezmény rendelkezéseivel összhangban került szabályozásra a törvényben. Eszerint a külpolitikáért felelős miniszter alkonzul, konzul és főkonzul rangot adományozhat, emellett pedig a kormánytisztviselőnek diplomáciai rangja megmarad, és díjazása megállapítása során az kerül figyelembe vételre.

A diplomáciai és konzuli rang az adományozást követően a kormánytisztviselőt főszabály szerint hivatalos tevékenysége során, külföldön és belföldön is megilleti, de azon kívül csak akkor használhatja, ha az hivatali funkciójára tekintettel, illetve protokollárisan az kifejezetten szükséges.

A törvény meghatározza az első rang megszerzéséhez szükséges alapvető kritériumokat, kötelezővé téve az angol nyelvismeretet és legalább egy további nyelv ismeretét, amelyek közül legalább egy nyelvből felsőfokú nyelvvizsgával kell a rangot viselő kormánytisztviselőnek rendelkeznie. Átmeneti rendelkezésben két éves türelmi időt biztosít a törvény a megfelelő szintű nyelvvizsga megszerzésére azon kihelyezettek száma, akik a törvény hatályba lépésekor a törvény által előírt nyelvvizsgával nem rendelkeznek.

A törvény különösen indokolt esetben lehetőséget biztosít a kihelyező szerv vezetőjének arra, hogy hivatali érdekből eltérjen a rangadományozás e szabályaitól és a meghatározott feltételek hiányában is ranghasználatot biztosítson. A normaszöveg magasabb fokú rang használat engedélyezésére is lehetőséget biztosít, különösen olyan esetekben, amikor a fogadó állam helyi diplomáciai szokásai azt indokolttá teszik. A rangadományozás és -használat részletes szabályait a külpolitikáért és az európai uniós ügyek koordinációjáért felelős miniszterrel egyetértésben, rendeletben állapítja meg.

A 15. §-hoz

A törvény meghatározza a tartós külszolgálatra kihelyezhető kormányzati szolgálati jogviszonyban lévők körét. A külpolitikáért felelős miniszter által vezetett minisztériumban kormánytisztviselőként és kormányzati ügykezelőként foglalkoztatott személy hozzájárulása szükséges tartós külszolgálatra történő kihelyezéséhez. A pályázati rendszerben alapvetően teljesül ez a törvényi követelmény, ám a kijelöléssel tartós külszolgálatra kihelyezett személy hozzájárulásától sem lehet eltekinteni. A munkáltatói jogokat a kihelyezett felett a kihelyező szerv vezetője gyakorolja, szakdiplomaták esetében az áthelyezését követő felkészítés és a kihelyezés ideje alatt egyaránt.

A 16. §-hoz

A szabályozás meghatározza a tartós külszolgálatra kihelyezésre kerülő kormánytisztviselők tekintetében a kihelyezés minimum feltételeit. A normaszöveg a tartós külszolgálatról és az ideiglenes külföldi kiküldetésről szóló 172/2012. (VII. 26.) Korm. rendeletben foglalt feltételeket megismétli azzal az eltéréssel, hogy a kihelyezett családi állapotára tekintettel kötelezően előírja a kihelyezett (a törvény szerint ekként minősülő) házastársának nyugellátásra jogosító szolgálati idő és nyugdíjalapot képező jövedelem szerzése céljából kötendő megállapodás megkötésére irányuló kötelezettségvállalást. A Kttv. követelményein túl valamennyi kihelyezettnek meg kell felelnie a kihelyező szerv által támasztott iskolai végzettség, szakmai vizsga és nyelvismeret vonatkozásában előírt feltételeinek. Átmeneti rendelkezéssel egyéves türelmi időt vezet be a törvény az elvárt nyelvtudást igazoló nyelvvizsga megszerzésére, tekintettel arra, hogy a jelenleg kihelyezett állományban angol nyelvet munkanyelvként nem használó kihelyezettek számára aránytalan többlet terhet jelentene e követelménynek a törvény hatályba lépésekor történő teljesítése, sőt a feltételnek nem megfelelő kihelyezettek berendelésre is kerülhetnének, ami a külképviseletek folyamatos, zavartalan működését akadályozná. A kihelyezett személynek érvényes és kockázatmentes nemzetbiztonsági szakvéleménnyel, valamint Magyarországon állandó lakóhellyel kell rendelkeznie és életvitelszerűen Magyarországon kell élnie, nem lehet továbbá a fogadó állam állampolgára. E követelmények alól azonban külképviselet vezető esetén indokolt esetben a polgári nemzetbiztonsági szolgálatok irányításáért felelős miniszter engedélyével a kihelyező szerv vezetője felmentést adhat. A kihelyezettnek orvosi alkalmassági vizsgálaton, esetenként pedig pszichológiai alkalmassági vizsgálaton kell részt vennie.

A 17. §-hoz

A tartós külszolgálat időtartamát négy év időtartamban határozza meg a jogalkotó, azzal, hogy a pályázati kiírásban meg kell jelölni annak pontos időtartamát a kihelyezés pontos dátumának és a hazarendelés évének meghatározásával. Hivatali érdekből, vagy különös méltánylást érdemlő egyéb okból egy alkalommal lehetőséget biztosít a jogalkotó a tartós külszolgálat legfeljebb egy évvel történő meghosszabbítására.

A 18. §-hoz

A rendelkezések tartalmazzák a külképviselet kihelyezett általi ideiglenes - 90 napot meg nem haladó időtartamú - elhagyására irányadó alapvető szabályokat. A kihelyezett számára a hivatalos, illetve a magáncélú távollétet egyaránt a külképviselet vezetője engedélyezi, az ő távollétét pedig a jogalkotó a kihelyező vezető engedélyéhez köti. A fogadó állam magáncélú elhagyása engedélyezésének rendjét a külképviselet vezetője az állomáshely egyedi körülményeinek megfelelően a hivatali érdekeket szem előtt tartva határozza meg. A kihelyező szerv vezetője, legfeljebb 90 napig tartó időtartammal, a törvényben meghatározott indokból ideiglenesen hazarendelheti a kihelyezettet, majd ezen indokokat mérlegelve dönt a külszolgálat folytatásáról vagy indokolt esetben annak megszüntetéséről. Utóbbi esetben a kihelyezett állomáshelyen folytatott életvitelének megszüntetéséről (lakhatása, ingóságainak hazaszállítása) a kihelyező szerv saját költségére gondoskodik.

A 19. §-hoz

E paragrafus rendelkezései tartalmazzák a kihelyezett, kihelyező okiratában eredetileg meghatározott állomáshelyéről másik állomáshelyen található külképviseletre történő áthelyezésének alapvető szabályait, így különösen az áthelyezés feltételeit. Az áthelyezésről szóló írásbeli döntést a kihelyező vezető az áthelyezést megelőző legalább két, legfeljebb hat hónappal hozza meg. Garanciális jelleggel tartalmazza a normaszöveg annak lehetőségét, hogy a tartós külszolgálatra kihelyezett másik ország területén ideiglenes, tehát 90 napot meg nem haladó időtartamú kiküldetést teljesíthessen, amelynek részletes szabályait rendeleti szinten rendeli szabályozni. A kihelyezett kormányzati szolgálati jogviszonya ebben az esetben is folytonos marad.

A 20. §-hoz

Garanciális jelleggel határozza meg a tartós külszolgálat megszűnésének és megszűntetésének okait. A tartós külszolgálat megszűnéséhez vezet a kihelyező okiratban meghatározott határidő vagy feltétel beállta, a kormányzati szolgálati jogviszony megszűnése vagy 90 napot meghaladó szünetelése, továbbá a kihelyezett halála. Megszünteti a tartós külszolgálatot a kihelyező és kihelyezett közös megegyezése, a kihelyezés visszavonása, a kihelyezett erre irányuló kérelme és a fogadó államban felmerülő nemzetközi jogi, diplomáciai ok, amelynek fennállását a külpolitikáért felelős miniszter állapítja meg. Megszüntethető a tartós külszolgálat akkor is, ha a kihelyezett a kihelyezés időtartama alatti minősítése átlag alatti vagy elfogadhatatlan teljesítményszintet ér el, továbbá akkor is, ha ideiglenes hazarendelése során a kihelyező vezető az arra okot adó indok mérlegelésével úgy dönt. A kihelyezés visszavonására okot adó körülménynek minősül különösen, ha a kihelyezés feltételei a kihelyezettel szemben nem állnak már fenn, vagy ha a kötelező orvosi vizsgálaton nem jelenik meg, illetve ha keresőképtelen állapotának beálltától számított 180 nap eltelt, a 180. napot követő napon, ha a 90. napot követően nincs szállítható állapotban. Hazaszállítása esetén - határozott idejű kormányzati szolgálati jogviszonya - keresőképtelensége végéig, de legfeljebb 365 napig fennáll. A munkáltatói jogkör gyakorlója ezen időszak vége előtt is dönthet úgy, hogy megszünteti a kormányzati szolgálati jogviszonyt, a munkáltató érdekkörében felmerült okból. Amennyiben a visszavonást tartalmazó döntés közlését követően a kormányzati szolgálati jogviszonyban álló foglalkoztatott a megváltozott feltételek szerint nem kíván munkát végezni, erről szóló írásbeli nyilatkozatát a jogalkotó szándéka szerint e jogviszonyáról lemondó nyilatkozatnak kell tekinteni, és mentesíteni kell a munkavégzés alól. A törvény különösen indokolt, rendkívüli esetben biztosítja a kihelyező vezető általi azonnali hatályú visszavonás lehetőségét. A kihelyezett egyoldalú írásbeli nyilatkozattal kérheti a kihelyezés megszüntetését, amely kérelmét a kihelyező szerv vezetője bírálja el azzal, hogy köteles a kihelyezett kérelmére őt hazarendelni.

A 21. §-hoz

Az e paragrafusban foglalt rendelkezések törvényi garanciát biztosítanak a kormányzati szolgálati jogviszonyban álló kihelyezettek részére a tartós külszolgálat megszűnését követő, végzettségüknek megfelelő visszahelyezésére nem csupán a minisztérium, hanem annak háttérintézményei állományában is, biztosítva ezzel a kormányzati szolgálati jogviszonyban álló foglalkoztatott képességeinek és lehetőségeinek megfelelő munkavégzést. Kivételt képeznek e rendelkezés alól a határozott, kizárólag a kihelyezés idejére szóló kormányzati szolgálati jogviszonyban foglalkoztatottak, mivel az ő esetükben a tartós külszolgálat megszűnése egyben kormányzati szolgálati jogviszonyuk megszűnését is jelenti. E paragrafus rendelkezései nem érintik a szakdiplomaták tartós külszolgálatának megszűnését.

A 22. §-hoz

A tartós külszolgálatra történő kihelyezésről, kihelyezés módosításáról, valamint a kihelyezés megszűnéséről vagy megszüntetéséről és az áthelyezésről szóló munkáltatói intézkedést okiratba kell foglalni. A törvény meghatározza ezen okiratok alapvető tartalmi elemeit és az egyes okiratokra irányadó egyéb külön szabályokat. A kihelyező okiratban rögzíteni kell a kihelyezett munkakörét és csatolni kell hozzá a kihelyezett részletes munkaköri leírását, amelynek tartalmaznia kell a helyettesítés rendjét. Ennek módosítására a kihelyezett egyetértésével kerülhet sor, a kihelyezéshez való hozzájárulás szabályainak megfelelő alkalmazásával. A jogalkotó e szabályt nem rendeli alkalmazni abban az esetben, ha a kihelyezett személyes adataiban, vagy munkakörében következik be változás, ha a kihelyezést megszüntetik a kihelyezett vonatkozásában, továbbá akkor sem, ha a kihelyezett illetménye, vagy a neki járó költségtérítés mértéke növekszik, tekintettel arra, hogy a változások jelentősége vagy előnyös jellege nem teszi indokolttá a kihelyezett beleegyezését igazoló nyilatkozattételt. A kihelyezettet tartós külszolgálatának megszűnéséről, vagy megszüntetéséről értesítő okiratban kell tájékoztatni.

A 23-26. §-hoz

A korábbi juttatási rendszert alapvetően alakítja át. A kihelyezettet megillető juttatások köre korábban három fő elemből, így a kihelyezett belföldi illetményéből, valamint a külföldi munkavégzésére tekintettel megállapított ellátmányból pótlékokkal, valamint a kihelyező szerv által a megélhetéséhez szükséges természetben biztosított - jellemzően lakhatás, utazás -, vagy tételes költségként elszámolt juttatásokból - tandíj, magántulajdonú gépkocsi használata, mobiltelefon használata, stb. - állt. A kihelyezett tehát - bár tartós külszolgálata időtartama alatt belföldön nem végzett tényleges munkát - illetményét a belföldi munkavégzésre vonatkozó szabályok alapján megállapítva kapta, külföldi munkavégzése után azonban deviza ellátmányra volt jogosult, amely után jövedelemként adózott és fizetett járulékokat, de bizonyos hazai eljárásokban jövedelemként nem került figyelembe vételre.

A bevezetett javadalmazási rendszer a jogalkotó álláspontja szerint jobban megfelel a társadalmi igazságosságnak. A kihelyezett a tartós külszolgálatának időtartama alatt - tekintettel arra, hogy belföldön munkát nem végez - a Kttv. szerinti illetményére nem jogosult, ugyanakkor a külföldi munkavégzésére tekintettel egy, a törvényben és annak végrehajtási rendeleteiben rögzített számítási mód alapján megállapított deviza-illetményt kap. A törvény a honvédelemért felelős miniszter közvetlen alárendeltségébe tartozó külképviseleti szervezeti egységeknél tartós külszolgálatot ellátó kormánytisztviselők és kormányzati ügykezelők tekintetében e szabálytól eltérést enged. A deviza-illetmény a munkavégzés ellenértékeként kerül megállapításra, míg a kihelyezett, illetve családi helyzetétől függően a törvény szerinti hozzátartozói megélhetési költségeinek fedezésére költségtérítés, illetve költségtérítés-kiegészítés kerül megállapításra.

Míg a korábbi rendszerben a külföldi életvitelhez kapcsolódó költségeket a kihelyező szerv természetbeni juttatásként kompenzálta, vagy tételes elszámolás alapján térítette, a jelen jogszabályban megállapított költségtérítés összege a kihelyezett által szabadon felhasználható az általa szükségesnek vélt kiadások fedezésére. Ez a megoldás egyrészt növeli a kihelyezett mozgásterét és szabadságát, egyúttal felelősségét, valamint emeli a diplomata és az adminisztratív személyzet méltóságát, másrészt jelentős adminisztratív tehercsökkentéssel jár a belföldi állomány számára.

A törvény által bevezetett új rendszer a jogalkotó álláspontja szerint azért is igazságosabb, mivel a végrehajtás alá vont kihelyezettek tekintetében ez idáig csupán a kihelyezett belföldi illetménye volt végrehajtás alá vonható, tekintettel arra, hogy jogi értelemben a kihelyezett ellátmánya nem minősült illetménynek, így azonban a tényleges keresethez képest a végrehajtás alá vonható pénzügyi fedezet aránytalanul kevesebb volt. Az új rendszer bevezetésével a kihelyezett tényleges illetménye kerülhet végrehajtás alá, így ez jobban megfelel a társadalmi igazságosság elvárásainak és a szabályozás ez által a bírói gyakorlatnak megfelelően rendezi a kérdést.

A 23. § tartalmazza, hogy a kihelyezett a tartós külszolgálata alatt belföldi illetményére nem jogosult, azonban deviza-illetményre és átalány-költségtérítésre (a továbbiakban együtt: díjazás) igen.

A rendelkezésben a deviza-illetmény felépítésére vonatkozó garanciális szabályok olvashatóak. E szerint a devizailletmény illetményből, valamint deviza-illetménypótlékból áll. Az illetmény, mint egyik fő részelem további két elemből tevődik össze: egyrészt az adott állomáshelyre megállapított deviza-alapilletményből, másrészt a fizetési fokozat alapján megállapított szorzóból, melyek szorzata adja az illetmény összegét. A deviza-alapilletmény pedig további két elem, a költségvetésről szóló törvényben évenként, forintban meghatározott deviza-illetményalap, valamint az ENSZ fogyasztói kosara szerinti állomáshelyi szorzó szorzata. Garanciális elem, hogy a deviza-illetményalap költségvetési törvényben meghatározott összege nem lehet alacsonyabb, mint az előző évi deviza-illetményalap. A rendelkezések között egy utaló szabály is található arra nézve, hogy a külpolitikáért felelős miniszter minden évben a költségvetési törvény elfogadását követő 45 napon belül rendeletben teszi közzé minden állomáshely vonatkozásában a deviza-alapilletmény összegét, amely a deviza-illetményalap, valamint az ENSZ által utoljára közzétett szorzószámok szorzata. A kihelyezett devizailletmény-előlegre is jogosulttá válik a törvény értelmében.

A 24. § a deviza-illetmény részét képező deviza-illetménypótlékok rendszerét jeleníti meg. Alapelvként rögzíti a jogalkotó, hogy a deviza-illetménypótlékok mértéke az adott külképviseletnek a külpolitikai viszonyrendszerben elfoglalt helyétől, az állomáshely élhetőségétől, valamint a kihelyezett családi állapotától függ. A hármas rendszerben nagyobb hangsúllyal jelennek meg a szakmai indokok, amely így a deviza-illetményt összességében a kihelyezett által végzett munka körülményeihez igazítja, ugyanakkor kompenzációs elemként a családi állapot is számításba vehető. A külképviseletnek a külpolitikai viszonyrendszerben elfoglalt helyét a külpolitikáért felelős miniszter rendeletben állapítja meg négyes kategóriákba sorolással. A besorolás során alapvetően a magyar kormány külpolitikai céljai és törekvései, valamint a két- és többoldalú diplomáciai kapcsolatok jelentősége játszanak szerepet. Garanciális szabály, hogy a legmagasabb prioritást élvező országok kategóriájába legfeljebb húsz ország sorolható be. A besorolásoktól függően a kihelyezett 30%, 15%, illetve 5% deviza-illetménypótlék megállapítására válik jogosulttá.

A külpolitikáért felelős miniszter az állomáshelyeket azok élhetőségi szempontjai alapján ugyancsak négyes besorolású kategóriákba sorolja. Az élhetőségi szempontok szerinti besorolásnál figyelembe veendő különösen az állomáshely nemzetbiztonsági, illetve biztonsági helyzete, ár- és életszínvonala, klimatikus és légszennyezettségi viszonyai, illetve a megélhetés általános körülményei. Az egyes besorolásoknál alapvető szempont, hogy Budapesthez képest kell megítélni az egyes állomáshelyek eltérő viszonyait. A kihelyezett az adott állomáshely besorolásától függően 5%, 15%, illetve 40% deviza-illetménypótlék megállapítására válik jogosulttá.

A korábbi besorolási rendszerhez képest - a beosztott diplomaták esetében megőrzött szenioritás elve mellett - nagyobb hangsúlyt kap az azonos munkakört ellátók azonos bérezésének elve. A differenciálás állomáshelyenként valósul meg a fenti két pótlék érvényesítésével. Így a jogszabály elfogadása után két nagykövet javadalmazása között nem az adja a különbséget, hogy hányadik külszolgálatát tölti, hanem az, hogy melyik állomáshelyen lát el misszióvezetői feladatot. A külpolitikai-külgazdasági szempontból kiemeltebb, illetve a nehezebb életkörülmények között végzett munkához értelemszerűen magasabb illetményt rendel a jogalkotó.

A deviza-illetménypótlékok harmadik pillére a kihelyezett családi állapotára tekintettel állapítható meg abban az esetben, ha a kihelyezett írásbeli nyilatkozata alapján a kihelyezettel a tartós külszolgálat helyén, életvitelszerűen tartózkodik házastársa, nyilvántartásba vett élettársa vagy bejegyzett élettársa, aki nem végez jövedelemszerző tevékenységet. Ez esetben a kihelyezett az illetménye 12,5%-ának megfelelő összegű deviza-illetménypótlékra válik jogosulttá. A deviza-illetménypótlékok egymás mellett is megállapíthatóak, nincs kizárólagossági feltétel. A pótlék megállapítását az indokolja, hogy a kihelyezettek házastársai megszakítják magyarországi munkavégzésüket, s ha nincs lehetőségük az állomáshelyen munkát vállalni, kieső jövedelmüket a pótlék részben kompenzálja.

A 25. § a deviza-illetményen túl a kihelyezettet a maga és esetleges hozzátartozói külföldi életvitelével kapcsolatos kiadásainak fedezésére szolgáló, havonta euróban folyósított átalány-költségtérítés megállapítására és felhasználására vonatkozó lényegi szabályokat tartalmazza. E szerint az átalány-költségtérítés lakhatási költségtérítésből, vegyes költségtérítésből, továbbá - a kihelyezett családi állapotára tekintettel megállapított - iskoláztatási költségtérítésből, valamint a lakhatási és vegyes költségtérítés alapján megállapított költségtérítés-kiegészítésekből áll. Átalány-költségtérítésre nem jogosult a kihelyezett, ha állandó lakóhelye nem Magyarországon van és nem is itt él életvitelszerűen. Az állandó magyarországi lakóhely ugyan kihelyezési feltétel, azonban ez alól mentesítés adható.

A lakhatási és vegyes költségtérítés minden egyéb feltétel nélkül megilleti a kihelyezettet. Az iskoláztatási költségtérítés csak abban az esetben adható a kihelyezett részére, ha vele közös háztartásban óvodába járó, vagy alap- és középfokú tanulmányait folytató, harmadik életévét betöltött, de huszonegyedik életévét be nem töltött gyermek lakik, míg a lakhatási, illetve vegyes költségtérítéshez kapcsolódó költségtérítés-kiegészítés minden gyermek után születésétől fogva jár 10%-os, illetve 100%-os mértékben, fogyatékos vagy sajátos nevelési igényű gyermek esetén ezen összegek másfélszerese jár. A törvény külön rendelkezik a kihelyezettel közös háztartásban, életvitelszerűen a tartós külszolgálat helyén tartózkodó nagykorú, tartósan beteg vagy súlyosan fogyatékos gyermeke után járó költségtérítés és költségtérítés-kiegészítés mértékéről is. Az átalány-költségtérítés nem illeti meg a kihelyezettet, ha nincs Magyarországon állandó lakóhelye, illetve nem ott él életvitelszerűen, és a kihelyező vezető nem mentesítette e feltétel alól. További költségtérítés-kiegészítés állapítható meg a kihelyezett részére, ha vele - írásbeli nyilatkozata alapján közös háztartásban, életvitelszerűen - tartózkodik házastársa, nyilvántartásba vett élettársa vagy bejegyzett élettársa. A költségtérítés-kiegészítés mértéke ebben az esetben a kihelyezett vegyes költségtérítésének 100%-a.

A lakhatási, a vegyes és az óvodai, illetve iskoláztatási költségtérítés az egyes költségtérítés-típusokra vonatkozó, évente a költségvetésről szóló törvényben megállapított költségtérítés-alapok, valamint a hozzá végrehajtási rendeletben megállapított szorzók szorzataként jelenik meg. Ez esetben is garanciális elem, hogy a költségtérítés-alapok összege nem lehet kevesebb, mint a költségvetési törvényben előző évben megállapított költségtérítés-alap összege. Garanciális elem, hogy az egyes költségtérítés-alapok évente felülvizsgálatra kerülnek a költségvetési tervezés során, ugyanígy a lakhatási, vegyes, valamint iskoláztatási költségtérítés-szorzók, melyeket a külpolitikáért felelős miniszter rendeletben állapít meg és melyeket szükség szerint, de legalább évente felülvizsgál.

A korábbi szabályozáshoz képest lényegi újdonság, hogy a kihelyezetett az átalány-költségtérítésének összegét az életvitelével összefüggő bármilyen megélhetési költségre felhasználhatja, elszámolási kötelezettség nélkül. Ezek között található minden olyan elem, amely a korábbi rendszerben külön jogcímen megjelenő költségtérítést, természetbeni juttatást indukált. Így különösen a lakhatás, az utazás, az ingóságszállítás, a mobiltelefon költsége, a saját használatú gépjármű költségei, valamint más, jogszabály által megállapított munkáltatói járandóságok (pl. monitorvédő szemüveg stb.). Garanciális jelleggel jelenik meg a törvényben a korábbi szabályozáshoz hasonló tartalommal a kihelyezett által gépjármű vásárlás céljából igénybe vehető, kamatmentes munkáltatói kölcsön.

A 26. § szerint a díjazás folyósítására vonatkozó technikai és egyben garanciális elem, hogy főszabály szerint folyószámlára való utalással kell a díjazást a kihelyezett részére teljesíteni, amennyiben a kihelyezettnek több számlája is van, úgy ezekre a kihelyezett által meghatározott arányban is teljesíthető a díjazás átutalása. Több számla megjelölése esetén a kihelyezettnek forint számlára is folyósítható a díjazás. Az utalással történő teljesítés csak abban az esetben mellőzhető, ha az adott állomáshelyen a bankrendszer alapvetően fejletlen vagy nem létezik. Garanciális elem, hogy a külpolitikáért felelős miniszter szükség szerint, de legalább évente felülvizsgálja az egyes külképviseletek külpolitikai viszonyrendszerben elfoglalt helye szerinti, illetve élhetőségi besorolását. A díjazásnak a törvényben nem megállapított szabályaira végrehajtási rendelet kiadását teszi lehetővé a szabályozás.

A 27-35. §-hoz

A kihelyezettre vonatkozó különleges munkajogi, biztonsági szabályokat, valamint a külképviselet működési körében felmerült egyéb rendelkezéseket tartalmazza.

A 27. § az ideiglenes helyettesítés alapvető jelentőségű szabályait állapítja meg. Ennek körében meghatározza egyrészt, hogy helyettesítést csak a külképviselet-vezető rendelhet el írásban, másrészt legalább 15 napnak el kell telnie a munkakör megüresedésének időpontjától számítva ahhoz, hogy helyettesítést lehessen elrendelni. A külképviselet-vezető döntése azonban nem korlátlan: a kihelyező vezető jóváhagyására is szükség van, aki a külpolitikáért felelős miniszter által vezetett minisztériumban a közigazgatási államtitkár.

Helyettesítéssel egy munkakör legfeljebb egy évig tölthető be. Ez olyan garanciális szabály, amely mérlegelési jogkört nem engedve biztosítja, hogy egy év elteltével a kiválasztásra vonatkozó szabályok alapján a megüresedett munkakörre egy azt teljes körűen ellátó kormánytisztviselő vagy kormányzati ügykezelő kerüljön kirendelésre. Ugyancsak garanciális szabály, hogy a helyettesítési díj kizárólag a kilencven napot meghaladó helyettesítés esetén fizethető a helyettesítő kihelyezettnek, ami annak megerősítését célozza, hogy a megüresedett munkakör mihamarabb betöltésre kerüljön. Abban az esetben, ha egy éven belül nem tölthető be a munkakör, vagy annak betöltésére szándék nem áll fenn, úgy a munkakört meg kell szüntetni. A helyettesítési díj megállapítása során a kihelyezett deviza-illetményét kell alapul venni, s annak mértékét a törvény egységesen 20%-ában határozza meg, így nem az ellátandó munkakörhöz, hanem a helyettesítő jövedelmi viszonyaihoz igazítja azt.

A helyettesítésre egyebekben a közszolgálati tisztviselőkről szóló törvény kirendelésre vonatkozó szabályait rendeli alkalmazni a törvény.

A 28. § a kihelyezett által kötelezően ellátandó biztonsági szolgálat fő elveit és szabályait állapítja meg, melyek a korábbi szabályozással alapvetően azonosak. A jogalkotó a tartós külszolgálat immanens részének tekinti a biztonsági szolgálat ellátását, ezért törvényi szinten kívánta rögzíteni az erre vonatkozó alapvető szabályokat. Ennek értelmében a biztonsági szolgálat minden kihelyezett kötelezettsége, melyért külön díjazás nem jár. A biztonsági szabályok általános rendjét a kihelyező vezető állapítja meg, részletes szabályait pedig a külpolitikáért felelős miniszter rendeletére utalja a törvény.

Ugyancsak itt kerül szabályozásra a válsághelyzet esetén követendő eljárás, mely szerint válsághelyzetben - biztonsági okokból - a külképviselet-vezető meghatározhatja a kihelyezett, valamint azok hozzátartozói és a kihelyezettel egy háztartásban élők számára a szükséges tartózkodási helyet. Válsághelyzetben a kihelyező vezető ugyanezen személyi körnek a hazaszállításáról is dönthet, melynek indokolt költségeit a kihelyező szerv fizeti meg.

A 29. § a kihelyezett munkarendjére vonatkozó alapvető szabályokat állapítja meg. E szerint a külképviseleten munkarendet, valamint a munkaidő beosztást a kihelyező szerv vezetője állapítja meg, a külképviselet-vezető útján, rendkívüli munkavégzést, ügyeletet, illetve készenlétet a külképviselet-vezető rendel el. A gyakorlatban tehát a külképviselet-vezető lesz, aki ezekben a kérdésekben a napi operatív teendőket ellátja. A jelzett intézkedésekre, továbbá nyilvántartásuk és elszámolásuk szabályaira, valamint a szabadság kiadásának szabályaira vonatkozó részletes rendelkezéseket a külpolitikáért felelős miniszter határozza meg rendeletben.

A 30. § tartalmazza az egészségbiztosításra, a munkavállalásra és a diplomata-, illetve külügyi szolgálati útlevél igénybevételére vonatkozó szabályokat. Ennek keretében a kihelyezett és annak hozzátartozója a hazai jog alapján jogosultak az állomáshelyükön egészségügyi ellátás igénybevételére, melynek részletes szabályait a külpolitikáért felelős miniszter az egészségügyért felelős miniszterrel egyetértésben állapítja meg rendeletben.

Fontos garanciális elem, hogy a kihelyezett hozzátartozója a fogadó államban szabadon vállalhat munkát azzal, hogy bejelentési kötelezettség terheli a kihelyező vezető felé, akinek előzetes hozzájárulását be kell szereznie. Ez a külpolitikáért, felelős miniszter által vezetett minisztérium esetében a közigazgatási államtitkárt jelenti.

Ugyancsak rögzíti a rendelkezés, hogy a kihelyezett és annak hozzátartozói is jogosultak a diplomata-, illetve a külügyi szolgálati útlevél használatára az arra vonatkozó hazai jogi normák alapján.

A 31. § a szabadnapokkal kapcsolatos rendelkezéseket összegzi. Alapvető, garanciális szabály, hogy a Kttv.-s szabályozástól eltérően a tartós külszolgálatra kihelyezett a tartós külszolgálatának ideje alatt az addig felhalmozódott szabadságait nem veheti ki. A kihelyezett számára a tartós külszolgálatának idejére a kihelyező szerv a Kttv. szerinti besorolása alapján a tárgyévre őt megillető szabadnapokat állapít meg. Ez a szabályozás a jelenlegi gyakorlat törvényi garanciáit jeleníti meg. Új elemként jelenik meg, hogy a tartós külszolgálatát befejező kormányzati szolgálati jogviszonyban álló csak akkor állhat ismét munkába, ha a tartós külszolgálatának megkezdését megelőzően felhalmozott szabadságát egyben kiveszi. Ez a megoldás nagyban hozzájárul a kormányzati szolgálati jogviszonyban állók szabadságainak rendezéséhez.

Ugyanitt a tartós külszolgálat miatt indokolt utazásokra irányadó napok száma is szabályozásra kerül nagyobb földrajzi egységenkénti bontásban.

A rendelkezések közt mindezeken túl a szabadság kiadására, illetve a szabadságolási tervre vonatkozó szabályok kerültek elhelyezésre.

A 32. § a Kttv.-től eltérően szabályozza a teljesítményértékelési rendszer következményeit. A külképviselet-vezető a kihelyezettre vonatkozó, a tárgyévet megelőző három év eredménye alapján javasolhatja a kihelyezett rangban történő előléptetését. Ugyanígy a külképviselet-vezető kezdeményezheti a közigazgatási államtitkárnál a kihelyezett idő előtti berendelését, ha a kihelyezett minősítése átlag alatti vagy elfogadhatatlan teljesítményszintet ér el. A rangban történő előléptetés, illetve idő előtti berendelés tárgyában a kihelyező vezető dönt.

A 33. § a jubileumi jutalomra vonatkozó különleges rendelkezéseket tartalmazza. A kihelyezett kormányzati szolgálati jogviszonyban álló személy jubileumi jutalomra külszolgálatának időtartama alatt a közszolgálati tisztviselőkről szóló törvény szerinti fizetési fokozat alapul vételével megállapított mértékben jogosult. Ha azonban a tartós külszolgálata határozott idős jogviszony keretében töltötte, úgy a tartós külszolgálatának - és egyben a jogviszonyának - megszűnését követő 60 napon belül kell kifizetni.

A törvény rendelkezései szerint a 90 napnál hosszabb ideig keresőképtelen személy esetében 180 nap elteltével meg kell szüntetni a kihelyezett tartós külszolgálatát. Ha a tartós külszolgálatra kihelyezett keresőképtelen személy a tartós külszolgálata idejére, határozott időre került kinevezésre, a hazarendelést követően a Kttv. szerint kell besorolni és határozott idejű kormányzati szolgálati jogviszonyát keresőképtelensége végéig, de legfeljebb 365 napig fenn kell tartani. A kihelyezettet a keresőképtelenséggel járó betegsége időtartamára, valamint a kihelyezettet beteg gyermekének ápolása miatti keresőképtelenségének időtartamára - legfeljebb 90 napig - a díjazásának egy része, a (4) bekezdésben meghatározott díjazás illeti meg. A kihelyezett halála esetén összesen további egy havi díjazás illeti meg hozzátartozóit.

A 34. § normatív alapot teremt külképviseleteken működő kulturális intézetek, vagy kulturális szolgálatok által végzett kulturális, oktatási és tudományos tevékenység érdekében végzett vállalkozási tevékenységeknek (pl. nyelvoktatás, terembérlet). Amennyiben szükséges ehhez be kell szerezni a fogadó ország hozzájárulását, illetve a külügyminiszter előzetes engedélyét.

A törvény 35. §-a lehetőséget ad a külképviseleteknek, hogy előzetes engedéllyel és az abban foglalt feltételek szerint kiadási előirányzataik terhére vissza nem térítendő, ellenérték nélküli támogatást nyújtsanak, elsősorban a fogadó országban működő magyar szervezeteknek, intézményeknek.

A 36. §-hoz

A szakdiplomatákra vonatkozó olyan speciális rendelkezéseket foglalja össze, mely alapvetően meghatározza jogállásukat, működésüket és feladatellátásukat. Ennek körében rögzítésre kerül, hogy a szakdiplomata álláshely létesítésére vonatkozó előterjesztés a kihelyező szerv által a szaktárcával való egyeztetést követően, kormányrendelet formájában kerül a Kormány elé benyújtásra. Az álláshelyre vonatkozó pályázatot a szakminiszter hirdeti meg és bírálja el, így az álláshely betöltésére is ő tesz javaslatot. Fontos elem, hogy kihelyezésre csak akkor kerül sor, ha a kihelyező vezető ezzel egyetért.

A kihelyezésre kerülő személy a felkészülés, valamint a tartós külszolgálat idejére - a közszolgálati tisztviselőkről szóló törvény szerinti határozott idejű áthelyezéssel - a kihelyező szerv állományába kerül. A szakdiplomata része a külképviselet személyzetének, ennek megfelelően a munkáját a külképviselet-vezető utasításai alapján végzi, ugyanakkor a szakmai irányítást a szaktárca gyakorolja, azonban nem közvetlenül, hanem a külképviselet-vezetőn keresztül.

A szakdiplomata tartós külszolgálata a kihelyező vezető kezdeményezésére csak a szakminiszter egyetértésével szüntethető meg. A szakminiszter is kezdeményezheti a szakdiplomata tartós külszolgálatának megszüntetését azzal, hogy ez a kihelyező szervre nézve kötelezően figyelembe veendő. Ha a szakdiplomata tartós külszolgálata visszavonással szűnik meg, erről a kihelyező szerv azonnal értesíti a szaktárcát.

A rendelkezések rögzítik, hogy a szakdiplomata a tartós külszolgálatának végeztével nem csak a szaktárcához, de annak háttérintézményeihez is visszahelyezhető.

A szabályozás rögzíti továbbá, hogy a szakdiplomata ideiglenes hazarendelésének a kihelyező szerv mellett a szaktárca működési körén kívül eső elháríthatatlan ok is alapját képezheti.

A 37-56. §-hoz

A hatályos szabályok szerinti az EU ÁK a külpolitikáért felelős miniszter által vezetett minisztérium, azaz a KKM szervezeti egysége.

Az európai uniós ügyek koordinációjáért felelős miniszter az EU ÁK szakmai irányítását látja el [lásd a Kormány tagjainak feladat- és hatásköréről szóló 152/2014. (VI. 6.) Korm. rendelet 11/A. § (2) bekezdés h) és j) pontját]. Az EU ÁK személyzete köréből a diplomatákat és szakdiplomatákat az európai uniós ügyek koordinációjáért felelős miniszter helyezi ki az ÁK-ra (e személyek a Miniszterelnökséggel állnak kormányzati szolgálati jogviszonyban, illetve a kihelyezés idejére a Miniszterelnökséghez vannak áthelyezve).

A funkcionális működtetéséért a külpolitikáért felelős miniszter felel, a Miniszterelnökséget vezető miniszter szakmai irányítása mellett [lásd a Kormány tagjainak feladat- és hatásköréről szóló 152/2014. (VI. 6.) Korm. rendelet 89. § (2) bekezdés ah) és k) pontját].

A funkcionális működtetés részeként az EU ÁK nem diplomata és nem szakdiplomata személyzetének tagjait a külpolitikáért felelős miniszter helyezi ki, mely személyek tervezett kihelyezésével szemben az európai uniós ügyek koordinációjáért felelős miniszter kifogással élhet. (A nem diplomata és nem szakdiplomata személyzet tehát a KKM-mel áll kormányzati szolgálati jogviszonyban, illetve a helyi alkalmazottak esetében munkaviszonyban).

A törvény 2. § 14. pontja az EU ÁK-t - a hatályos szabályoktól eltérően - az európai uniós ügyek koordinációjáért felelős miniszter által vezetett minisztérium, azaz a Miniszterelnökség szervezeti egységeként definiálja.

E tartalmi változtatásra tekintettel a törvény egyértelműen kimondja, hogy az EU ÁK irányítását - beleértve az EU ÁK funkcionális működtetését is - az európai uniós ügyek koordinációjáért felelős miniszter látja el.

Az ezzel kapcsolatos jogutódlási szabályokat a 60. § rögzíti.

Meghatározza az EU ÁK jogállását, alapvető feladatait, a működtetésének finanszírozásával kapcsolatos kérdéseket, és a fentiek szerint rendezi az EU ÁK irányítását.

A külképviselet vezető a külképviselet egyszemélyi felelős vezetője. Ebből következően a képviselet-vezetőhöz rendeli a külképviselet eszközeivel és pénzügyi forrásaival való jogszerű gazdálkodásért, a folyamatba épített, illetve időszakonkénti ellenőrzéséért, azok következetes végrehajtásáért, való felelősséget. Biztosítja a képviselet személyzetének tagja feletti munkáltatói jogok gyakorlását az európai uniós ügyek koordinációjáért felelős miniszter által átruházott körben.

Az EU ÁK tekintetében a helyettesítési rendet határozza meg. A fentiek mellett - egyértelművé teszi, hogy melyek azok a kérdések, amelyekben az EU ÁK-ra vonatkozó szabályokat az európai uniós ügyek koordinációjáért felelős miniszter állapítja meg.

Meghatározza a diplomáciai rang adományozásának sajátos szabályait. Rögzíti, hogy az EU ÁK-ra az európai uniós ügyek koordinációjáért felelős miniszter által vezetett minisztérium kormánytisztviselője - ideértve az ágazati szakmai feladat ellátására e szervhez meghatározott időre áthelyezett kormánytisztviselőt is - és kormányzati ügykezelője helyezhető ki tartós külszolgálatra.

Kimondja, hogy az EU ÁK-t a külpolitikai viszonyrendszerben elfoglalt helye, valamint az élhetőség szempontjából az európai uniós ügyek koordinációjáért felelős miniszter sorolja be kategóriába, továbbá, hogy a szakdiplomaták tekintetében az EU ÁK vonatkozásában milyen eltérő szabályok érvényesülnek.

Az EU ÁK tekintetében lehetővé teszi a törvény szerinti, az adott személyre megállapított deviza-illetmény meghaladó deviza személyi illetmény meghatározását, amit az EU ÁK kiemelkedő szerepe, és az ott foglalkoztatott diplomaták és szakdiplomaták speciális kvalitásai alapoznak meg, valamint biztosítja, hogy az EU ÁK esetében Állandó Képviseleti pótlék fizetésére kerüljön sor.

Az EU ÁK állományának jelentős részét - szemben a hagyományos bilaterális képviseletekkel - szakdiplomaták teszik ki, az EU ÁK tehát lényegében a kormányzat valamennyi szegmensét leképezi.

A képviselet-vezető kiemelkedő szerepet tölt be. A képviselet-vezetőkből áll az Állandó Képviselők Bizottsága (COREPER), „amely széles körű előkészítő és koordináló tevékenysége révén biztosítja a Tanács folyamatos döntésképességét.” (Európai közjog és politika, Complex Kiadó 2007. 393. oldal)

A COREPER „már kezdetben is túlnőtt eredeti, a miniszterek puszta helyetteseként meghatározott feladatán, és mára az egyik legfőbb szereplővé vált a nemzeti kormányok és az Unió közötti kapcsolattartás összetett folyamatában” (Európai közjog és politika, Complex Kiadó 2007. 394. oldal, Lewis, J.: The method of EU decision making. 2000. KEPP 7/2.)

„A tagállamok állandó képviselőinek pozíciója kivétel nélkül az egyik legérzékenyebb diplomáciai poszt.” (Európai közjog és politika, Complex Kiadó 2007. 393. oldal)

„Az állandó képviselői testület a gyakorlatban két szinten működik. A COREPER II., amelyben maguk az állandó képviselők vesznek részt, a fontosabb politikai kérdéseket vitatja meg, és elsősorban a külügyminiszteri, a pénzügyi és a gazdasági, valamint a bel- és igazságügyi tanácsok üléseit készíti elő. A COREPER I., amelyben az állandó képviselők helyettesei vesznek részt, főként a többi ágazati tanácsok ügyeivel foglalkozik. A két fórum között az elkülönülés azonban inkább szektorális és nem hierarchikus jellegű.” (Európai közjog és politika, Complex Kiadó 2007. 395. oldal)

A fentiek mellett kiemelkedő szerepe van az állandó képviseleteken működő „Anticik” diplomatáknak és a szakdiplomatáknak is.

Mindezek okán a törvény kimondja, hogy a kihelyező vezető az EU ÁK kimagasló teljesítményt nyújtó, illetve jelentős diplomáciai, vagy európai uniós szakmai tapasztalattal rendelkező diplomatája és szakdiplomatája részére a törvény 23-24. §-a szerinti számított deviza-illetménynél magasabb összegű (deviza) személyi illetmény állapíthat meg.

Az 57. §-hoz

A diplomáciai és a konzuli képviseletek együttműködésére vonatkozó alapvető szabályokat kívánja lefektetni. Ennek körében rögzíti, hogy a diplomáciai képviselet vezetőjének a feladata a fogadó államban működő konzuli, illetve kereskedelmi képviseleteknek a fogadó állammal fennálló politikai kapcsolatokra kiható tevékenységének összehangolása. A diplomáciai képviselet vezetőjével kell egyeztetnie a konzuli, illetve kereskedelmi képviselet vezetőjének, ha a konzuli/kereskedelmi képviseletnél a fogadó állammal fennálló politikai kapcsolatokat lényegesen érintő ügyben jár el.

Egyébiránt a konzuli képviselet vezetője önállóan jár el a konzuli kerületen belül a kereskedelmi, gazdasági, kulturális, tudományos és baráti kapcsolatok fejlesztésével összefüggő, valamint a minisztérium által közvetlenül rá bízott egyéb feladatok teljesítése és az ezekkel kapcsolatos jelentőmunka során.

Hatásköri összeütközés esetén az arról való tudomásszerzéstől számított 24 órán belül az eljáró külképviseletet a külpolitikáért felelős miniszter jelöli ki, amennyiben az egyeztetés nem vezetett eredményre.

-----STARTING---POINT---VEGE---

Az 58. §-hoz

A hatályba léptető és átmeneti rendelkezéseket tartalmazza. A törvény főszabályként az EU ÁK-ra vonatkozó rendelkezések mielőbbi alkalmazhatósága érdekében 2016. augusztus 1-jén lép hatályba. Azonban a rendelkezések többsége 2017. augusztus 1-jén lépnek hatályba, ezzel a jogalkotó meg kívánja teremteni a kellő felkészülési idő alkotmányos követelményének érvényesülését garantáló jogi környezetet.

Az átmeneti rendelkezések között garanciális elemnek tekinthető, hogy amennyiben egy kihelyezett a törvény hatályba lépésének időpontjában tartós külszolgálatát tölti és az új szabályok által rá nézve megállapított díjazás és egyéb jogosultságok (szabadság stb.) hátrányosabbak lennének ahhoz képest, mint mikor a tartós külszolgálatát megkezdte, ebben az esetben a kihelyezésekor megállapított díjazásra és egyéb jogosultságokra lesz jogosult az adott tartós külszolgálatának befejezéséig.

Ugyancsak jelentős garanciális elem, hogy a megállapított nyelvismereti követelményeknek a törvény hatályba lépésekor nem megfelelő kihelyezett számára a törvény egy éves átmeneti időt biztosít a szükséges nyelvismereti követelményeknek való megfeleléshez.

A törvény hatályba lépésekor munkajogviszonnyal tartós külszolgálatot teljesítő kihelyezettek jogviszonya nem alakul át, azonban rájuk nézve a törvénynek a kormányzati szolgálati jogviszonyban kihelyezettekre vonatkozó rendelkezéseit kell alkalmazni. Felmenő rendszerben nem helyezhető ki tartós külszolgálatra munkajogviszonnyal rendelkező munkatárs.

Az 59. §-hoz

Felhatalmazó rendelkezéseket tartalmaz.

A 60. §-hoz

Az EU ÁK-val kapcsolatos jogutódlás egyes kérdéseit rendezi.

A 61-64. §-hoz

Alapvetően olyan jogszabály-módosításokat és hatályon kívül helyező rendelkezéseket tartalmaz, amelyek a külpolitikáért felelős miniszter által vezetett minisztérium adminisztratív tehercsökkentését, illetve munkafolyamatainak racionalizálását célozzák, a gyakorlatban tapasztalható kihívások és valós élethelyzetek megoldását segítő szabályok megjelenítésével.

Egyértelművé teszi, hogy az EU ÁK-ra diplomataként, szakdiplomataként tartós külszolgálatra való kihelyezés céljából az európai uniós ügyek koordinációjáért felelős miniszter által vezetett minisztériumba kormánytisztviselőként kinevezett vagy az ágazati szakmai feladat ellátására e szervhez meghatározott időre áthelyezett kormánytisztviselő felett a munkáltatói jogokat az európai uniós ügyek koordinációjáért felelős miniszter gyakorolja.

Azaz e személyek már a kihelyezést megelőzően is a miniszter munkáltatói joggyakorlása alá tartoznak. Ugyancsak a miniszter gyakorolja - szintén a Kttv. főszabályától eltérően - a munkáltatói jogokat az EU ÁK-ra kihelyezésre kerülő további kormánytisztviselők és kormányzati ügykezelők (azaz az adminisztratív technikai személyzet tagjaiként kihelyezésre kerülő személyek) felett.

A Kttv. két rendelkezését módosítja és igazítja hozzá az újonnan megállapított szabályokhoz akként, a kormányzati ügykezelő kategóriába ezen túl az e törvény szerinti adminisztratív-technikai munkakört betöltők is beletartozzanak. A Kttv. másik rendelkezésének módosítása technikai pontosítás.

Elhelyezi a külképviseleteket a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény rendszerében, annak kiegészítése útján.

Megteremti a törvény mellékletében található, a személyi jövedelemadóról szóló törvény 3. számú melléklete kiegészítésének normatív alapját.

Rendelkezik a Kttv. megfelelő rendelkezéseinek valamint a tartós külszolgálatról és az ideiglenes külföldi kiküldetésről szóló 172/2012. (VII. 26.) Korm. rendelet I. és II. fejezetének hatályon kívül helyezéséről.