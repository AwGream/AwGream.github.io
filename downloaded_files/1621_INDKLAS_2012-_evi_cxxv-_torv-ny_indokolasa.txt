2012. évi CXXV. törvény indokolása

a tankönyvpiac rendjéről szóló 2001. évi XXXVII. törvény módosításáról

-----STARTING---POINT---ALTALANOS--- 

Az elmúlt évek tapasztalatai, a tankönyvellátásban tapasztalható problémák alapján időszerűvé vált a 2001 óta hatályban lévő, ám azóta többször módosított, a tankönyvpiac rendjéről szóló 2001. évi XXXVII. törvény (a továbbiakban: Tankönyvtörvény) átalakítása. A nemzeti köznevelésről szóló 2011. évi CXC. törvény (a továbbiakban: köznevelési törvény) elfogadásával megteremtődtek a tankönyvellátási rendszer megváltoztatásának a feltételei is.

Az Emberi Erőforrások Minisztériuma Oktatásért Felelős Államtitkárságának szakmai koncepciója alapján 2012-ben átalakul a tartalmi-tantervi szabályozás. Ezt követően meg kell teremteni a köznevelési törvényhez és az új Nemzeti alaptantervhez kapcsolódó új kerettantervek alapján az új tankönyvek, tartós tankönyvek kifejlesztésének, kiadásának lehetőségét. Az ingyenes használatra átadott tartós tankönyvek jelentősen enyhíthetik a gyermeket nevelő családok terheit. A térítésmentes tankönyvellátást első alkalommal a 2013/2014. tanévben az első évfolyamra beiratkozott tanulók számára, ezt követően felmenő rendszerben kell biztosítani.

2013. szeptember elsején az iskolák első, ötödik és kilencedik évfolyamán, majd tanévenként felmenő rendszerben bevezetésre kerülő új kerettantervi szabályozást követően új tankönyvek kifejlesztésére kell, hogy sor kerüljön. Ezt az oktatásért felelős miniszter oly módon ösztönözheti, hogy a Nemzeti alaptanterv és a kerettantervek alapján az iskolában folyó nevelés-oktatás tankönyvekkel való ellátásának támogatása céljából nyilvános pályázati eljárást hirdethet közismereti tankönyvek megírására, elkészítésére.

Az oktatásért felelős miniszter határozottabb szakmai ellenőrző szerepe, felelősségvállalása erőteljesebb támogató tevékenysége a tankönyvellátásban nem példa nélküli. Az 1990-es évektől egészen 2003-ig a könyvek tankönyvvé nyilvánításáról és a tankönyvvé nyilvánítás megszüntetéséről az oktatásért felelős minisztériumon belüli hivatal javaslatai alapján döntött a miniszter.

A törvénymódosítás megteremti a feltételét annak, hogy a tankönyvvé nyilvánítás „hagyományos” eljárásrendje, folyamata és az elmúlt években a kis példányszámú tankönyvek pályázati úton történő fejlesztése mellett a Tankönyvtörvény alapján az oktatásért felelős miniszter meghirdethessen olyan pályázati eljárást a közismereti tankönyvek vonatkozásában, amely során a pályázatra benyújtásra kerülő könyvek esetén megvizsgálja a könyv adott iskolai évfolyamra, tantárgyra történő alkalmazásának a lehetőségét. A kiválasztott tankönyv(ek) esetén közvetlenül dönt a tankönyvjegyzékre történő felvételről. A módosítással az állam felelősségvállalása és a kormányzat aktív szerepvállalása erősödik a tankönyvellátás rendszerében, garantálhatja, hogy az új kerettantervekhez garantáltan magas minőségű tankönyvek álljanak rendelkezésre 2013. szeptember elsejére.

-----STARTING---POINT---RESZLETES---

Az 1. §-hoz

A módosítás összhangba hozza a köznevelési törvény 2012. szeptember 1-jével hatályba lépő fogalomhasználatát a Tankönyvtörvénnyel, továbbá a korábbi tankönyvellátási rendszerhez képest új elemként jelenik meg, hogy az oktatásért felelős miniszter nyilvános pályázati eljárás megszervezésének lehetőségét kapja meg és ennek révén közvetlenül is részt vesz a tankönyvek fejlesztésének ösztönzésében, a kiválasztott könyvek tankönyvvé nyilvánításában.

A 2. §-hoz

A tankönyvjóváhagyás és a tankönyvjegyzékre vétel jelenleg miniszteri rendeletben meghatározott eljárás keretében történt. E módosítás alapján beépítésre kerülő kiegészítés lehetőséget biztosít arra, hogy az oktatásért felelős miniszter nyilvános pályázati eljárás keretében meghatározott évfolyam, műveltségi terület, tantárgy vonatkozásában válasszon ki tankönyveket, és közvetlenül döntsön a hivatalos tankönyvjegyzékbe történő felvételéről. A könyv tankönyvvé nyilvánítását már nem csak a szerző és a kiadó kérheti, hanem a nyilvános pályázati eljárás keretében kiválasztott közismereti tankönyv esetén az oktatásért felelős miniszter, kispéldányszámú szakképzési tankönyv esetén a szakképesítésért felelős miniszter is dönt erről. A módosítás nyomán azon tankönyvek esetében, amelyeknek elkészítése az oktatásért felelős miniszter nyilvános pályázati eljárása keretében történik meg, nem lesz szükség tankönyvvé nyilvánítási eljárásra, hiszen a pályázati eljárás önmagában lehetőséget biztosít arra, hogy alapos vizsgálatnak vessék alá a könyvet, tehát fölöslegessé válik a hivatal eljárása. Mindez gyorsabbá, hatékonyabbá és egyszerűbbé teszi mindezeket a folyamatokat. A módosítás kizárja annak a lehetőségét is a jövőben, hogy egy kiadó olyan könyve, amely a miniszter nyilvános pályázatán nem kapott támogatást, a „hagyományos” tankönyvvé nyilvánítási eljárás során tankönyvvé nyilvánításra kerüljön, mert a hivatal ilyen esetben elutasítja majd a kérelmet.

A 3. §-hoz

Az oktatásért felelős miniszter korábban csak a kispéldányszámú tankönyvek tekintetében támogatta a tankönyv fejlesztést és ellátást közvetlenül, a módosítás nyomán a közismereti tankönyvek esetében is lehetősége lesz arra, hogy nyilvános pályázatban ösztönözze a tankönyvek fejlesztését nevelési-oktatási intézmények tankönyvekkel való ellátását.

A 4. §-hoz

A tankönyvek hivatalos jegyzékét az Oktatási Hivatal készíti el és teszi közzé. A miniszter által nyilvános pályázatban kiválasztott könyvek esetében közvetlenül a miniszter döntése alapján kerülnek a könyvek a jegyzékre a hivatal közreműködésével. A tankönyvjegyzékre történő felvétel során olyan könyvek nem kerülhetnek a jegyzékre, amelyek részt vettek a pályázatban, de a miniszter nem választotta ki.

Az 5-7. §-hoz

Indokolt megteremteni az állami garanciáit annak, hogy a Nemzeti alaptanterv és a kerettantervek alapján az oktatásért felelős nyílt pályázati eljárásában kiválasztott tankönyvek bizonyosan bekerüljenek az iskolák tankönyvrendelésébe. A módosítás ennek teremti meg a jogszabályi kereteit. Amennyiben a tankönyvek hivatalos jegyzékén lesz a jövőben olyan tankönyv, amelyet a miniszter nyilvános pályázati eljárás során támogat, a jegyzékre kerül, az iskolák a tankönyvrendelés során már csak ezek közül választhatnak az adott tantárgyaik tanításához. Amennyiben valamely tantárgyhoz tankönyvfejlesztésre nem került kiírásra ilyen pályázat, abban az esetben a tankönyvek fejlesztése, jegyzékre kerülése a „hagyományos” úton folyik, vagyis a kiadó a hivatal jóváhagyását követően az árkorlátra figyelemmel kérheti a jegyzékre kerülést és az iskolák ezen tankönyvek közül viszont szabadon választhatnak.

Továbbra is támogatja a törvény a nagycsaládban élő tanuló tankönyvhöz jutását.

Itt kerül rendezésre az is, hogy a köznevelési törvényben változott a sajátos nevelési igényű tanulók fogalmi lehatárolása, az értelmező rendelkezés is, ezért van szükség a normatív kedvezmények esetében ezen jogosultsághoz tartozó fogalmak rendezésére.

A 8. §-hoz

A köznevelési törvénnyel való koherencia megteremtése érdekében van szükség a módosításra.

A 9. §-hoz

Tekintettel arra, hogy a tankönyvpiac rendjéről szóló 2001. évi XXXVII. törvény bizonyos §-ait, amelyeket jelen törvény módosít, a Magyarország 2012. évi költségvetését megalapozó egyes törvények módosításáról szóló 2011. évi CLXVI. törvény is módosítja, ez utóbbi, egyébként jelen törvénynél későbbi időpontban hatályba lépő rendelkezések hatályba nem lépéséről kell rendelkezni. A szóban forgó a 2011. évi CLXVI. törvény által bevezetett változásokat jelen törvény egy az egyben átveszi, tehát érdemi változás e tekintetben nincs.

-----STARTING---POINT---VEGE---

A 10. §-hoz

Rendelkezik a hatálybalépéséről.