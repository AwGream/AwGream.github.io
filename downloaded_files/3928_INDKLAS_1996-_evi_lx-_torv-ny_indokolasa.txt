1996. évi LX. törvény indokolása

az egyes köztartozások behajtásával összefüggő törvények módosításáról

-----STARTING---POINT---ALTALANOS--- 

A törvénymódosítások a társadalombiztosítási tartozások behajtásának hatékonyság javítását, valamint az alapok 1996. évi költségvetésében előirányzott 24 milliárd Ft rendkívüli járulékbehajtás teljesíthetőségét kívánják elősegíteni, figyelembe véve a társadalombiztosítási önkormányzatok ezzel kapcsolatos kezdeményezéseit.

-----STARTING---POINT---RESZLETES---

Az 1. §-hoz

A Javaslat kimondja, hogy a fizetési haladék - amennyiben annak megadásához a hitelezők hozzájárulnak - nem terjed ki (más köztartozásokhoz hasonlóan) a társadalombiztosítási járulékra és a baleseti járulékra sem, vagyis ezeket a moratórium alatt is fizetni kell.

A 2. §-hoz

A Javaslat a Polgári Törvénykönyv (Ptk.) módosításával összhangban kimondja, hogy a kielégítési sorrend második helyén kell kielégíteni az önálló zálogjogot is. Ugyancsak a Ptk. zálogjogra vonatkozó rendelkezéseivel áll szinkronban az a Javaslat, mely szerint a zálogjoggal, óvadékkal biztosított követelésekkel egy csoportban kell kielégíteni azokat a követeléseket is, amelyek végrehajtására a végrehajtási jogot az ingatlan-nyilvántartásba bejegyezték. A végrehajtási jog ugyanis nem egyéb, mint bírói határozattal létesített zálogjog, amelyet ezért indokolatlan a kielégítési sorrend szempontjából külön kezelni.

A Javaslat egyértelműen tisztázza, hogy ha a felszámoló által nyilvántartásba vett követelést a jogosult (pl.: a TB szerv) engedményez, ez nem fogja érinteni a követelésnek a kielégítési sorrendben elfoglalt helyét, vagyis a jogosult épp úgy az ötödik helyen fog állni a kielégítési sorrendben, mint állt a TB szerv.

A 3. §-hoz

A Javaslat az államháztartási törvénnyel összhangban tisztázza, hogy a követelés behajtására jogosult szerv az államháztartás mind a négy alrendszerében lemondhat az őt megillető követelésről, illetve azt engedményezheti is.

A 4. §-hoz

A végrehajtás gyorsítása érdekében - összhangban az adóhatóságra vonatkozó szabályokkal - a Javaslat lehetővé teszi az eljárást lefolytató illetékes egészségbiztosítási pénztárnak, hogy külön intézkedés nélkül, a végrehajtható okirat alapján megkezdje a végrehajtást. A Javaslat azt is kimondja, hogy ha az azonnali inkasszó, illetve a munkabérből történő letiltás nem vezet eredményre, a végrehajtó szerv köteles elrendelni az ingó és ingatlan végrehajtást.

A végrehajtás gyorsítása érdekében a Javaslat azt is lehetővé teszi a végrehajtó szervnek, hogy sikertelen árverés esetén az ingóságot kereskedelmi úton közvetlenül vagy bizományos útján értékesítse.

Az 5. §-hoz

A tartozások egységes és áttekinthető nyilvántartása érdekében a Javaslat a társadalombiztosítási tartozás végrehajtási jogának elévülését - hasonlóan az adótartozásokhoz - az esedékesség naptári évének utolsó napjától számított 5 év elteltéhez köti.

A 6. §-hoz

A végrehajtási eljárás gyorsítása érdekében a Javaslat előírja, hogy az Országos Egészségügyi Pénztár által jogerősen elbírált határozat felülvizsgálatára irányuló kereset - a hatályos szabályozással ellentétben - a határozat végrehajthatóságát ne érintse, bár a bíróság a végrehajtást felfüggesztheti.

A 7. §-hoz

A társadalombiztosítási tartozás behajtási esélyeinek javítása érdekében a Javaslat lehetővé teszi, hogy a TB tartozásért kezességet lehessen vállalni, illetve a tartozást más átvállalhassa.

A 8. §-hoz

Annak érdekében, hogy a társadalombiztosítási szervek nyilvántartásai a reális helyzetet tükrözzék, vagyis ne tartalmazzanak olyan követeléseket, amelyek esetében a behajtási költségek meghaladják az esetlegesen behajtható követeléseket és amelyeknek behajtása egyébként is reménytelen, a Javaslat lehetővé teszi, hogy a megszűnt gazdálkodó szervezetek 5 ezer forintot meg nem haladó TB tartozását törölni lehessen.

A 9. §-hoz

Az adózás rendjéről szóló törvény (Art.) jelenleg is lehetőséget ad az adótartozás rendezése érdekében - a Ptk. szabályai szerinti - kezességvállalásra, illetőleg tartozás átvállalására. Ennek - az Art. szerinti - feltétele azonban, hogy azt adót, vagy költségvetési támogatást megállapító törvény tegye lehetővé. Ez a megoldás szűkíti a tartozások rendezésének lehetőségét, ezért e feltétel - Javaslat szerinti - elhagyása a potenciális adósok körének kibővülését jelentheti. A Ptk. szerinti kezességvállalás, illetve a tartozás átvállalása ugyanakkor a adóhatóság követelésének jogcímét nem változtatja meg, továbbá az intézmény megfelelő alkalmazására garanciát jelent, hogy a szerződés érvényességéhez az adóhatóság jóváhagyása szükséges.

A 10. §-hoz

A csőd- és felszámolási eljárások, valamint a végelszámolások során az adósok jellemzően egyszerre tartoznak az adó- és vámhatóságnak, illetve a Nyugdíj és Egészségbiztosítási Alapoknak. Az eljárás hatékonyságát, a tárgyalási pozíciót erősíti, ha ezeket a szervezeteket megillető köztartozások rendezése során a felszámoló (végelszámoló) tevékenységének kontrollja "egy kézben" van. A Javaslat ezért lehetővé teszi a központi költségvetést valamint a Nyugdíjbiztosítási és Egészségbiztosítási Alapokat megillető követelések tekintetében az állami adóhatóság, vagy a társadalombiztosítás behajtó szervezete járjon el és képviselje a másik szervezetet is. Ennek feltétele az, hogy az érintett szervezetek külön megállapodást kössenek. Így biztosítható, hogy a megbízás alapján eljáró hitelező csak "rendezett" követelést képviseljen.

A 11. §-hoz

A végrehajtási eljárás részben a bírósági eljárások, részben az adózó által benyújtott különböző kérelmek miatt hosszú ideig szünetelhet. A becsérték módosítására jelenleg ugyanakkor nincs jogszabályi lehetőség, jóllehet az értékviszonyok változása az ingó-, ingatlan értékének jelentős módosulását eredményezi. A Javaslat szerint lehetőség van arra, hogy a végrehajtó az árverés sikertelenségét követően vagy ha a becsérték megállapítása és az árverés között három hónap eltelt, a becsértéket módosítsa.

A 12. §-hoz

Az ingatlan értékesítésének gyakran akadálya a földhivatalok túlterheltsége miatti lassúság az eljárásban. A Javaslat értelmében a végrehajtási jogot a földhivatal soron kívül köteles bejegyezni, így az ingatlanértékesítés ideje jelentősen lerövidülhet.

A 13. §-hoz

Az Art. hatályos szabályai szerint az adózó által benyújtott fizetési könnyítési, illetve méltányossági kérelmek a végrehajtási eljárást szüneteltetik. A gyakorlati tapasztalatok azt mutatják, hogy az adózók erre irányuló kérelmeiket az árverést megelőző napokban nyújtják be az adóhatósághoz annak érdekében, hogy a sikeres behajthatóságot újabb hónapokra meghiúsítsák.

Ezért a Javaslat szerint az Art. úgy módosul, hogy egyrészt az adózó bármilyen jellegű fizetési könnyítés iránti kérelme (részletfizetés, fizetési halasztás), illetve méltányossági kérelme az adóigazgatási eljárás teljes szakaszában csak egyszer jelentse a végrehajtás (behajtás) akadályát, másrészt az árverés kitűzése után benyújtott kérelem a végrehajtást már ne szüneteltesse.

A 14. §-hoz

Annak érdekében, hogy az egyéni vállalkozók hátralékát a köztartozások tekintetében csökkentse, illetve az ilyen hátralékok keletkezését megakadályozza, a Javaslat megszigorítja az egyéni vállalkozókra vonatkozó rendelkezéseket, így többek között előírja, hogy csak az kaphat vállalkozói igazolványt, akinek nincs adó-, vám- vagy társadalombiztosítási tartozása.

A 15. §-hoz

A módosítás alapján mindkét alapnál lehetőség lesz a járulékellenőrzés során feltárt, illetve kirótt járulékmérték arányában az ellenőrzési tevékenység ösztönzésére betervezett előirányzat túllépésére.

-----STARTING---POINT---VEGE---

A 16. §-hoz

A Javaslat megállapítja a hatálybalépést azzal, hogy garanciális és hitelezővédelmi okokból meghatározza azokat az átmeneti rendelkezéseket, amelyek csak a hatálybalépés után esedékessé váló - adó és társadalombiztosítási - fizetési kötelezettségek jogosultjait hozza kedvezőbb helyzetbe.