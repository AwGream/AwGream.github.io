2010. évi CXXXI. törvény indokolása

a jogszabályok előkészítésében való társadalmi részvételről

-----STARTING---POINT---ALTALANOS--- 

„Az emberek véleménye nem akadály, hanem maga a megoldás”. A Nemzeti Együttműködés Programja az idézett mondattal hitet tesz amellett, hogy hazánkban - kapcsolódva a nyitott kormányzás elvéhez - a közjó előmozdítása érdekében, valamint a közérdek messzemenő szem előtt tartásával, kívánatos, hogy a társadalom legszélesebb rétegeinek legyen lehetősége arra, hogy a jogszabályok előkészítése során kifejezhesse véleményét, észrevételeit, javaslatait a készülő jogszabállyal kapcsolatban. Ennek érdekében szükség van a jogszabályok előkészítésében való társadalmi részvétel szabályainak megalkotására, amely biztosítja azon állandó kereteket, amelyek mentén a társadalom különböző rétegeinek érdekei érvényesülni tudnak a jogszabályok előkészítése során, ezzel biztosítva nagyobb legitimációt az elfogadott jogszabályoknak, valamint azt, hogy minél jobb minőségű, az életviszonyoknak megfelelő jogszabályok születhessenek.

A jogalkotás rendjét az Alkotmány értelmében külön törvény szabályozza. A 121/2009. (XII. 17.) AB határozat 2010. december 31-ével megsemmisítette a jogalkotás rendjéről szóló 1987. évi XI. törvényt. Egy, az Alkotmány 7. § (2) bekezdése alapján megalkotott jogszabálynak nem kötelezettsége, hogy a jogalkotás valamennyi aspektusát szabályozza. Éppen ellenkezőleg, a jogalkotási törvényben indokolt a jogalkotásnak csak a legalapvetőbb szabályait lefektetni, a részletszabályokat pedig egyszerű törvényekben vagy egyéb jogszabályokban kell megállapítani. A jogszabályok előkészítése során alkalmazott társadalmi egyeztetés szabályait tehát indokolt külön jogszabályban rendezni. Le kell szögezni azonban, hogy az Alkotmánybíróság állandó gyakorlata szerint a jogalkotás során törvényben előírt általános egyeztetési kötelezettség megsértése önmagában nem eredményezi a megalkotott jogszabály érvénytelenségét [30/2000. (X. 11.) AB hat., 26/2003. (V. 30.) AB hat., 11/2004. (IV. 7.) AB hat.], vagyis az e törvényben szabályozott társadalmi egyeztetés elmulasztása, illetve szabályainak megsértése nem érvényességi kelléke az egyébként a hatálya alá tartozó jogszabályoknak.

A törvény a jogalkotásról szóló 2010. évi CXXX. törvényhez kapcsolódva a jogszabály-előkészítés során alkalmazandó társadalmi egyeztetés keretszabályait kívánja meghatározni, megteremtve annak a lehetőségét, hogy a lehető legtöbb vélemény becsatornázásával és mérlegelésével megalapozott jogszabályok születhessenek. A törvényi szabályozás mindvégig figyelemmel van a lehető legszélesebb körű társadalmi részvétel lehetőségének, valamint a jogszabály-előkészítés hatékonyságának biztosítása közötti egyensúly fenntartására.

A törvény a társadalmi egyeztetés két formáját - általános és közvetlen - szabályozza. A törvényben szabályozott általános egyeztetés részben az elektronikus információszabadságról szóló 2005. évi XC. törvénynek a jogszabály-előkészítés nyilvánosságára vonatkozó rendelkezéseit veszi át, illetve bővíti. Az elektronikus információszabadságról szóló törvényhez képest többletet jelent például a tekintetben is, hogy immár nem csak az egyeztetésre bocsátott tervezeteket, hanem az azokra beérkezett véleményekről készült összefoglalót is közzé kell tenni. A törvény rendelkezéseinek értelmében a társadalmi egyeztetésre bocsátott jogszabályok tekintetében az előkészítés meghatározott pontján bárkinek lehetősége nyílik véleményt nyilvánítani az adott tervezetről. A társadalmi egyeztetés másik formája, a közvetlen egyeztetés pedig annak kereteit adja meg, hogy a jogszabályok előkészítése során közvetlenül is bevonhatóak legyenek azok a szervezetek, amelyek leginkább képesek az adott szabályozási tárgykörhöz kapcsolódó széles spektrumú vélemények képviseletére. E szervezetek szakmai reputációjuk révén segíteni tudják a jogszabály-előkészítés során a minőségi és hatékonysági szempontok érvényesülését.

A törvény hatályon kívül helyezi a 2006-ban elfogadott lobbitörvényt. A lobbitörvény megalkotását követő évek egyértelmű tapasztalata, hogy az a gyakorlatban nem váltotta be a hozzá fűzött reményeket, hiszen elhanyagolható számú lobbiesemény került csupán bejelentésre, illetve a lobbitevékenységre vonatkozó egyéb szabályok sem hatályosultak. A törvény új alapokra kívánja helyezni a jogszabályok előkészítése területén kifejtett érdekérvényesítést, például azzal, hogy egyenlő lehetőségeket biztosít mind a természetes személyek, mind a különböző egyéb szerveztek részére, hogy hangot adjanak véleményüknek.

-----STARTING---POINT---RESZLETES---

Az 1. §-hoz

A törvény hatályáról rendelkezik, meghatározva a társadalmi egyeztetés fogalmát, melynek értelmében társadalmi egyeztetés a jogszabály előkészítéséért felelős miniszter által előkészített jogszabálytervezeteknek a természetes személyek és a nem állami és nem önkormányzati szervek, szervezetek által történő véleményezése. A szándékosan tágan meghatározott alanyi kör az új jogalkotásról szóló 2010. évi CXXX. törvényben foglalt fogalomra utal vissza. Ennek eredményeképpen gyakorlatilag a különböző érdekképviseleti szervezetek, egyházak, társadalmi szervezetek, illetőleg a gazdasági társaságok is a társadalmi partnerek körébe tartoznak. A képviselői önálló indítványok kizárásának indoka, hogy a parlamenti munka, illetve a képviselői feladatok tekintetében ésszerűtlen lenne a törvény által megkövetelt, jelentős kapacitást igénylő véleményezési mechanizmus lefolytatása.

A törvény hatályára vonatkozó rendelkezés egyértelműsíti, hogy az kiterjed a miniszterek által előkészített jogszabálytervezetek megalapozását szolgáló szabályozási koncepciókra is. E rendelkezés a hatály pontosítása mellett azt a célt is szolgálja, hogy meghatározza a koncepció fogalmát, amely eszerint a tervezet elkészítését megelőzően összeállított általános elvi kiindulópontokat tartalmazza.

A (2) bekezdésben foglalt rendelkezés szerint e törvény rendelkezései nem érintik az egyéb jogszabályokban, illetve közjogi szervezetszabályozó eszközökben meghatározott véleményezési és egyeztetési jogosultságokat. Ez a gyakorlatban azt jelenti, hogy a már létező egyeztetési, véleményezési mechanizmusok mellett az e törvényben foglalt lehetőségeket is igénybe lehet venni, de ez semmiképpen sem helyettesíti vagy váltja ki a már működő véleményezési és egyeztetési fórumokat.

A (3) bekezdés kiveszi a törvény hatálya alól a rendkívüli állapot, a szükségállapot, a veszélyhelyzet, a megelőző védelmi helyzet és az Alkotmány 19/E. §-a szerinti eset idején kiadható jogszabályok előkészítésére vonatozó szabályokat.

A 2. §-hoz

Meghatározza azon alapelveket, amelyeknek a törvény alkalmazásakor mindvégig érvényesülniük kell. Elsőként kell említeni a társadalmi egyeztetés azon legfontosabb alapelvét, miszerint abban lehetőleg minél több személy, illetve csoport véleményének kell megjelennie. Ennek célja, hogy ezáltal a társadalom széles rétegeinek véleménye, javaslata jusson el a jogszabály alkotásáért felelős szervekhez.

Ennek egyik feltétele, hogy az állampolgárok és a nem kormányzati szervek tudomást szerezzenek a készülő jogszabályok tervezetéről. Ehhez szükséges a társadalmi egyeztetési folyamat nyilvánosságának minél teljesebb biztosítása és a folyamat átláthatósága.

A kölcsönös együttműködés elve a társadalmi egyeztetés során nyilvánvalóan nem a természetből fakadóan különböző érdekeket megjeleníteni kívánó csoportok érdekegyezőségét hivatott kikényszeríteni, hanem a társadalmi egyeztetés által elérni kívánt azon közös célt szolgálja, hogy a felek különböző érdekeik révén egyúttal különböző értékeket is bevigyenek a jogszabály-előkészítés folyamatába. Ezáltal gyakorlatilag a közérdek megjelenítése is lehetővé válik az egyeztetések folyamán.

A 3. §-hoz

A Kormány alkotmányos funkciójának tervezett formában történő ellátása, illetve annak érdekében, hogy minél többen megfelelő időben értesüljenek arról, hogy egy adott időszakban milyen jogszabályok előkészítése várható, a Kormány jogalkotási tervet készít és tesz közzé. A Kormány jogalkotási terve tartalmazza, hogy az Országgyűlés soron következő rendes ülésszakához igazodóan az adott fél évben mely törvények és kormányrendeletek előkészítése várható. A jogalkotási tervben meg kell határozni a jogszabály előkészítéséért felelős minisztert. A jogalkotási terv elkészítése és Kormány elé terjesztése a kormányzati tevékenység összehangolásáért felelős miniszter feladata. A szabályozási felelősség aktuális rendje és a formai követelmények a Kormány ügyrendjéből következnek. A Kormány határozat formájában rendelkezik a jogalkotási tervről.

A 4. §-hoz

A miniszter a Kormány jogalkotási terve alapján, az arra kijelölt honlapon közzéteszi a Kormány jogalkotási tervezési időszakára vonatkozó jogalkotási tervét. A miniszter jogalkotási terve tartalmazza az általa előkészítendő jogszabálytervezetek - a miniszteri rendeleteket is ideértve - címét, a szabályozás rövid összefoglalóját, valamint a jogszabálytervezetnek a kijelölt honlapon történő közzétételének várható időpontját. A miniszter jogalkotási terve közzétételének, az abban foglalt információknak a jogalkotási tervhez képest szélesebb köre miatt, hangsúlyos célja a minél szélesebb körű tájékoztatás. Ezáltal mindenki számára hatékonyan tervezhető az adott időszakban készítendő jogszabályok véleményezése. A miniszter jogalkotási terve nem normatív jellegű, a miniszter arról tájékoztató formájában rendelkezik.

A törvény hatálybalépését követően a honlapra kihelyezett tájékoztatókat a közzétételt követő egy év elteltével kell eltávolítani a honlapról.

Az 5. §-hoz

A rendelkezés meghatározza azon jogszabályok körét, amelyeket társadalmi egyeztetésre kell bocsátani, valamint azokat az eseteket, amikor nem szükséges, illetve nem bocsátható egy jogszabálytervezet társadalmi egyeztetésre. A törvény a jogszabály előkészítéséért felelős miniszter részére az említett jogszabály-tervezetek tekintetében kifejezetten lehetőséget biztosít az azokról készült koncepciók társadalmi egyeztetésre bocsátására is, mely az egyeztetésbe történő korai bevonást kívánja elősegíteni. A törvény csak a központi jogszabályok tekintetében határozza meg a társadalmi egyeztetés szabályait. A helyi önkormányzati rendeletek előkészítése során alkalmazott társadalmi egyeztetés szabályait a törvény nem szabályozza. Ennek oka részben az, hogy az általános egyeztetés technikai feltételei nem minden településen adottak, de mindenekelőtt az, hogy az önkormányzati autonómia egyik legfontosabb eleme a helyi jogszabályok önálló megalkotása, melybe nem lenne célszerű az e törvényben foglalt részletességgel beavatkozni. Éppen ezért a helyi önkormányzati rendeletek megalkotásában való társadalmi részvétel szabályait is a helyi sajátosságok figyelembe vételével, a képviselő testület tudja legmegfelelőbb módon megállapítani. Jelen törvény 17. §-a úgy módosítja a helyi önkormányzatokról szóló 1990. évi LXV. törvény vonatkozó bekezdését, hogy a helyi önkormányzatoknak ezentúl minden esetben rendeletben kell szabályozniuk a helyi jogszabályok előkészítésében való társadalmi részvétel szabályait.

A rendelkezés értelmében a törvények, a kormányrendeletek, valamint a miniszteri rendeletek tervezeteit kell társadalmi egyeztetésre bocsátani. A miniszterelnök rendelete a kormányzati működésre vonatkozó normák, a Magyar Nemzeti Bank elnökének rendelete az európai uniós kötelezettségek közvetlen jellege miatt nem tartozik a kötelezően társadalmi egyeztetésre bocsátandó jogszabályok körébe.

A törvény ezen kívül meghatározza azon szabályozási tárgyköröket, amelyek esetén nem szükséges, továbbá azokat a Magyar Köztársaság számára különösen fontos érdekeket, amelyek előrelátható sérelme esetén egyáltalán nem bocsátható egy tervezet társadalmi egyeztetésre. Az itt felsorolt kivételek egyrészt az Alkotmány 28/C. § (5) bekezdésében, illetve az elektronikus információszabadságról 2005. évi XC. törvény (a továbbiakban: Eitv.) 9. §-ában meghatározottakat veszik alapul. Fontos kiemelni, hogy az (1) és a (3) bekezdés értelmében, amennyiben egy jogszabály vagy tervezet valamelyik kivétel alá esne, de annak társadalmi egyeztetésre bocsátása mégis indokoltnak tűnik, a jogszabály előkészítéséért felelős miniszter továbbra is dönthet annak egyeztetésre bocsátásáról.

Az utolsó bekezdés értelmében, amennyiben a jogszabály sürgős elfogadásához kiemelkedő közérdek fűződik, úgy a tervezetet nem kell társadalmi egyeztetésre bocsátani. A tervezet társadalmi egyeztetésre bocsátásáról a jogszabály előkészítéséért felelős miniszter dönt. E szakasz rendelkezései részben ugyancsak az Eitv. vonatkozó rendelkezéseit veszik át.

A 6. §-hoz

Lényeges, hogy a szóban forgó tervezetek társadalmi egyeztetésre bocsátásának lefolytatásáért felelős állami vezető kifejezetten is kimondásra kerüljön. Az Eitv. 4. § (5) bekezdése továbbra is rögzíti a közzététel elmaradásáért feléledő, külön jogszabályban megállapított büntetőjogi és fegyelmi felelősséget. A törvényben foglalt kötelezettségek megszegése esetén természetesen ugyanilyen felelősséggel tartozik a jogszabály előkészítéséért felelős miniszter. Emellett a minisztériumok külön utasításban kötelesek a honlapon történő közzétételre, a közérdekű adatok megismerésére, illetve a közzétevő és az adatkezelő közzétételi kötelezettségére vonatkozó szabályokat és a konkrét felelősöket meghatározni.

Emellett a társadalmi egyeztetésben résztvevők helyzetét könnyíti meg az a rendelkezés, amely kötelezővé teszi a módosított törvény egységes szövegben történő közzétételét, amennyiben a módosítás a módosítandó törvény legalább egyötödét érinti. A számítás alapjául a módosítandó jogszabály paragrafusszáma szolgál.

A 7. §-hoz

Alapvetően a társadalmi egyeztetés két formáját határozza meg a rendelkezés.

Az első, az általános egyezetés legfőbb jellemzője, hogy a véleményezésre a kijelölt honlapon keresztül gyakorlatilag minden természetes és nem állami, valamint nem önkormányzati szervnek, szervezetnek lehetősége nyílik. A közvetlen egyeztetés lényege ehhez képest az, hogy arra - akár a miniszter kezdeményezésére, akár kérelemre - a jogszabály előkészítéséért felelős miniszter döntése alapján kerül sor. Ebben az esetben ugyanúgy szóba jöhetnek különböző csoportok, illetve magánszemélyek is kérhetik meghallgatásukat.

Az említett két formán kívül a törvény kifejezetten is megnyitja a lehetőségét annak, hogy egyéb eszközök is igénybe vehetők legyenek a társadalmi egyeztetés hatékonysága, sikere érdekében. Ilyennek tekinthetők többek között különböző tájékoztató füzetek terjesztése vagy fórumok, rendezvények szervezése is.

A 8. §-hoz

Fontos garanciális szabály, hogy az 5. §-ban meghatározottak szerint, társadalmi egyeztetés keretében általános egyeztetés tartása minden esetben kötelező. Ez tehát nem csupán a jogalkotási tervben, illetve az adott miniszteri jogalkotási tájékoztatójában szereplő tervezetekre vonatkozik, az ugyanis e vonatkozásban kizárólag az erről való tájékoztatást szolgálja.

A (2) bekezdésben foglaltak szerint az 5. § alapján egyeztetésre bocsátott tervezeteket, illetve a jogszabály előkészítéséért felelős miniszter döntése alapján egyeztetésre bocsátott koncepciót a honlapon közzé kell tenni. Ebben az esetben a véleményezés céljából megfelelő elérhetőséget kell biztosítani. A jogszabály előkészítéséért felelős miniszter döntése szerint, az előzetes hatásvizsgálat összefoglalóját is közzé kell tenni a honlapon, amely ugyancsak a tervezetek, koncepciók hatékonyabb véleményezését szolgálja. A megfelelő elérhetőség biztosítása gyakorlatilag a következő szakaszokban részletezett elektronikus levélcímeken keresztül történő véleményezést jelenti.

A törvény szerint az 5. § (5) bekezdése szerint társadalmi egyeztetésre nem bocsátott tervezeteket ettől függetlenül, az erre kijelölt honlapon a többi, véleményezésre bocsátott tervezethez hasonlóan közzé kell tenni. E rendelkezés biztosítja, hogy a sürgősség miatt társadalmi egyeztetésre nem bocsátott tervezetek ugyanúgy nyilvánosak és elérhetőek legyenek az állampolgárok részére. Amennyiben a tervezet nem a Magyar Köztársaság valamely különösen fontos érdekének védelméből kifolyólag vagy nem a (3) bekezdésben foglalt valamely tárgykörbe esés miatt nem kerül társadalmi egyeztetésre, úgy a tervezet nyilvánosságához fűződő érdek továbbra is fennáll. A sürgős elfogadáshoz kapcsolódó kiemelkedő közérdek meglehetősen rugalmas szabályozásának is egyfajta ellensúlyozása, hogy az e célból a véleményezésből kizárt tervezetek ettől függetlenül mindenki számára megismerhetők legyenek. E tervezetek nyilvánossága a demokratikus működés egyik alapfeltétele, amelyet a társadalmi egyezetés hiányában is garantálni szükséges.

A 9. §-hoz

A törvény céljával összhangban biztosítani kell, hogy a társadalom lehető legszélesebb köre fogalmazhassa meg véleményét a tervezetekkel kapcsolatban. Éppen ezért az erre kijelölt honlapon a társadalmi egyeztetés céljából közzétett tervezetek mellett feltüntetett elektronikus levélcímen keresztül bárki elküldheti véleményét, illetve a tervezettel kapcsolatos észrevételeit, javaslatait. A beérkezett véleményekről a véleményezőnek, a feladóként feltüntetett elektronikus levélcímére, a vélemény beérkezéséről visszaigazolást kell küldeni, ezzel igazolva, hogy a vélemény a tervezet készítőihez eljutott.

A (2) bekezdés szerint a névtelenül beérkezett véleményeket azok figyelembevétele nélkül törölni kell.

A (3) bekezdés a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) rendelkezéseinek megfelelően tisztázza az adatkezelő kilétét, a kezelni kívánt adatok körét, az adatkezelés célját, és időtartamát. Az adatkezelés legkésőbbi időpontja meghatározásának alapja a véleményezett jogszabály hatálybalépése, mivel az utólagos véleményezésre nyitva álló határidő számítása is ehhez kapcsolódik. Amennyiben a véleményezett tervezet valamilyen okból kifolyólag mégsem lép hatályba, úgy az adatokat legkésőbb a vélemény megtételétől számított egy éven belül törölni kell. Fontos kiemelni, hogy adatkezelésnek minősül ebben az esetben az említett adatok gyűjtése, tárolása, közzététele, felhasználása és törlése is.

A (4) bekezdésben foglalt adatok kezeléséhez szükséges beleegyezést az Avtv. 3. § (5) bekezdésében foglalt törvényi vélelem értelmében megadottnak kell tekinteni. Természetesen e tényről, illetve az adatkezelés részletes szabályairól a véleményezőt megfelelően tájékoztatni kell, amelyet a tervezet, illetve koncepció közzétételével egyidejűleg kell az egyértelmű tájékoztatás érdekében megfelelő helyen elhelyezni.

Az (5) bekezdés értelmében nem vehető figyelembe az a vélemény, amely sérti a közerkölcsöt, a tervezet tárgyához nyilvánvalóan nem kapcsolódik, illetve nincs ellátva névvel vagy megnevezéssel. Ez azt jelenti, hogy az ilyen véleményt a jogszabály előkészítője törli, az nem szolgálhat a 11. § szerint elkészítendő összefoglaló alapjául, illetve az utólagos véleményezés alkalmával sem kap értesítést a véleményező a jogszabály hatályosulásával kapcsolatban.

A közzétett tervezeteket, valamint az ahhoz érkezett véleményeket az Eitv. rendelkezéseivel összhangban a közzétételtől számított egy évig nem lehet a honlapról eltávolítani.

A 10. §-hoz

Annak biztosítása érdekében, hogy a társadalmi partnerek szakmailag megalapozott véleményt tudjanak nyilvánítani a társadalmi egyeztetésre bocsátott tervezetekről, fontos, hogy megfelelő idő álljon a rendelkezésükre. A tervezeteket a Kormány ügyrendjében meghatározott közigazgatási egyeztetésre bocsátással egyidejűleg kell közzétenni a honlapon. A véleményezésre nyitva álló határidő is főszabály szerint megegyezik a kormányzati szervekkel való egyeztetésre bocsátás során megállapított határidővel. A Kormány ügyrendje alapján a közigazgatási szervek számára 10 munkanap áll rendelkezésre a tervezetek véleményezésére, ami sürgő esetben le is rövidülhet. A törvény alapján az általános véleményezésre szintén 10 munkanap áll rendelkezésre, ami igazodva az adott jogszabálytervezet kormányzati szervekkel való egyeztetésre bocsátásához, sürgős esetben le is rövidülhet.

A 11. §-hoz

A beérkezett vélemények feldolgozásáért a jogszabály előkészítője felelős. A vélemények feldolgozása annyit tesz, hogy a tervezet előkészítője azok alapján tipizált összefoglalót készít, melynek során a véleményeket a lehető legnagyobb mértékben figyelembe kell venni. Az így elkészített általános összefoglalónak a beérkezett vélemények lényegi tartalmán túl, összefoglaló jelleggel tartalmaznia kell az elutasított vélemények esetében az elutasítás rövid indokait. Az összefoglalót és a véleményezők listáját a honlapon közzé kell tenni. A jogszabály előkészítőjét az összefoglaló előkészítésén túlmenően egyéni válaszadási kötelezettség nem terheli.

A (2) bekezdés szerint a véleményekről készített tipizált összefoglalót törvény esetén az Országgyűléshez történő benyújtást, kormányrendelet és miniszteri rendelet esetén a kihirdetést követően kell közzétenni.

A (3) bekezdés szerint a beérkezett véleményeket a törvényjavaslat tárgyalására kijelölt bizottság számára - igény szerint - hozzáférhetővé kell tenni.

A 12. §-hoz

Mivel a jogalkotó a jogszabály megalkotásakor a lehető legnagyobb körültekintés esetén sem tud minden körülményre figyelmet fordítani, illetve minden jövőbeni lehetőséget előre mérlegelni, ezért különösen fontos, hogy a jogszabályok végrehajtásával kapcsolatos tapasztalatok visszacsatolásra kerüljenek a jogszabály előkészítőjéhez, aki adott esetben a szükséges ismeretek birtokában gondoskodhat a jogszabály vitatott rendelkezéseinek módosításáról. Ennek érdekében teremti meg a törvény annak a lehetőségét, hogy a jogszabálytervezetek előzetes véleményezésének mintájára bárki véleményt nyilvánítson, észrevételt tegyen a jogszabály végrehajtásával kapcsolatban is. A törvények hatálybalépése után szükség szerint, de legalább a hatálybalépést követő egy éven belül, a kormányrendeletek és a miniszteri rendeletek hatálybalépését követően, pedig a jogszabály előkészítéséért felelős miniszter döntése alapján nyílik lehetőség az utólagos véleményezésre. A végrehajtással kapcsolatos vélemények fogadására tehát szükség szerint bármikor lehetőség nyílhat, az egy év kivárása nem feltétlenül szükséges. A jogszabály hatálybalépését követően a jogszabály előkészítéséért felelős miniszter dönthet úgy, hogy a jogszabálynak a jogalkotásról szóló 2010. évi CXXX. törvényben meghatározott utólagos hatásvizsgálatával egyidejűleg is lehetőséget biztosít arra, hogy a honlapon bárki jelezhesse az adott jogszabály végrehajtásával kapcsolatos észrevételét. Az utólagos véleményezésről értesíteni kell minden olyan személyt, szervezetet, aki a jogszabály-előkészítés során már eljuttatta véleményét a jogszabály előkészítőjéhez. Az értesítési kötelezettség nem vonatkozik az utólagos hatásvizsgálattal egyidejűleg folytatott véleményezésre. Ennek indoka, hogy a törvény 9. § (2) bekezdése értelmében a véleményező adatait a jogszabály hatálybalépésétől számított másfél évig lehet kezelni. Ezzel a rendelkezéssel a törvény azt kívánja biztosítani, hogy az, aki már egyszer készségét fejezte ki arra, hogy véleményével segítse a jogszabály-előkészítő munkáját, az mindenképpen értesüljön a végrehajtással kapcsolatos vélemények megtételének lehetőségéről. A jogszabályok végrehajtásával kapcsolatos vélemények esetében, a vélemények feldolgozása tekintetében a jogszabály-előkészítés során beérkezett véleményekre vonatkozó szabályokat kell megfelelően alkalmazni.

A 13. §-hoz

A társadalmi egyeztetés e törvényben szabályozott másik formája a közvetlen egyeztetés, amely semmilyen esetben sem helyettesítheti az általános egyeztetést. A közvetlen egyeztetés célja, hogy a jogszabály előkészítője számára lehetőséget biztosítson arra, hogy közvetlenül vonjon be a jogszabály előkészítésének munkálataiba olyan, a jogszabálytervezet tárgykörében kimagasló szakmai teljesítményt nyújtó, illetve az adott tárgykör tekintetében széles társadalmi réteg érdekeit megjeleníteni képes szervezeteket, intézményeket, amelyek nagyban segíthetik a jogszabály előkészítését. A közvetlen egyeztetés nem pusztán arra ad lehetőséget, hogy a véleményezők akár személyesen is kifejthessék a tervezettel kapcsolatos észrevételeiket, hanem arra is, hogy az általános egyeztetéssel ellentétben a jogszabály előkészítéséért felelős miniszter a jogszabály-előkészítése során a közvetlen egyeztetés keretében bármikor kérhesse az érintettek véleményét. A törvény értelmében a jogszabály előkészítéséért felelős miniszter kötelezettsége, hogy stratégiai partnerségi együttműködéseket alakítson ki, azonban azt, hogy ez a stratégiai partnerség konkrétan milyen szervezetekkel kerüljön kialakításra, a törvény nem határozza meg. Stratégiai partnerség alakítható ki különösen azon civil szervezetekkel, egyházakkal, érdekképviseleti szervezetekkel, tudományos műhelyekkel, köztestületekkel, amelyek kiemelkedően segíthetik egy adott jogterülettel kapcsolatos szabályozások előkészítését. A szervezettípusok felsorolása példálózó jellegű. Figyelemmel a lehetséges stratégiai partnerek sokszínűségére, valamint az együttműködés lehetséges formáinak nagy számára, az együttműködés részletes szabályait a törvény nem határozza meg. A rendelkezés értelmében a jogszabály előkészítéséért felelős miniszter és a stratégiai partner az együttműködésük kereteit megállapodásban szabályozza. A megállapodás határozott időre lehet kötni, de a Kormány megbízatásának megszűnésével a megállapodás megszűnik. A megállapodásban rögzíteni kell az együttműködés alapvető szabályait, úgymint azokat a tárgyköröket, amelyekkel kapcsolatos jogszabályok előkészítésében együttműködnek, a kapcsolattartás módját, valamint a megállapodás időtartamát. A törvény alapelvei között felsorolt nyilvánosság és átláthatóság biztosítása érdekében a megállapodások nyilvánosak.

A (6) bekezdés rögzíti, hogy a jogszabály előkészítéséért felelős miniszter köteles stratégiai partneri megállapodást kötni azokkal az egyházakkal, amelyekkel korábban az együttműködés kereteit a Kormány jogszabályban vagy közjogi szervezetszabályozó aktusban meghatározta.

A 14. §-hoz

A törvény elsődleges célja annak biztosítása, hogy a lehető legszélesebb társadalmi rétegek véleménye megjelenhessen a jogszabályok előkészítése során. Ennek érdekében a stratégiai partnereknek kötelessége az azonos területen tevékenykedő szervezetek véleményének a jogszabály-előkészítés folyamatába történő becsatornázása. A törvény lehetőséget biztosít arra, hogy a jogszabály előkészítéséért felelős miniszter a stratégiai partnereken kívül másokat is bevonhasson - akár kérelemre is - egy adott jogszabály előkészítése során történő egyeztetésbe.

A (2) bekezdés szerint a beérkezett véleményeket a törvényjavaslat tárgyalására kijelölt bizottság számára - igény szerint - hozzáférhetővé kell tenni.

A 15. §-hoz

A rendelkezés rögzíti a közvetlen egyeztetés keretében tartható, személyes részvétellel történő egyeztetés szabályait. A szabályozás célja annak biztosítása, hogy személyes találkozó tartása esetén megfelelő idő álljon az érintettek rendelkezésre annak érdekében, hogy megfelelően felkészülhessenek az egyeztetésre. A törvény alapelvei között felsorolt nyilvánosság és átláthatóság biztosítása érdekében a személyes részvétellel történő egyeztetésről összefoglalót kell készíteni - amelynek tartalmaznia kell az egyeztetés során a stratégiai partner által kifejtett álláspont lényegét -, amely közérdekű adatnak minősül, amelyhez bárki hozzáférhet.

-----STARTING---POINT---VEGE---

A 16. §-hoz

A törvény hatálybalépéséről rendelkezik.

A 17. §-hoz

Mivel a törvény a helyi önkormányzatok által kibocsátott rendeletek tekintetében, tiszteletben tartva az önkormányzatok autonómiáját, nem rendelkezik az előkészítésben való társadalmi részvétel szabályairól, ezért a helyi önkormányzatokról szóló 1990. évi LXV. törvény 18. § (2) bekezdését úgy módosítja, hogy a helyi önkormányzatoknak rendeletben kell szabályozniuk a helyi jogszabályok előkészítése során alkalmazandó társadalmi részvétel szabályait. A rendelkezés tekintettel arra, hogy a helyi önkormányzatoknak megfelelő idő álljon rendelkezésükre a rendelet megalkotására csak 2011. július 1-jén lép hatályba.

Az Alkotmány 36. §-a szerint „Feladatának ellátása során a Kormány együttműködik az érdekelt társadalmi szervezetekkel.” A 44/A. § (1) bekezdése alapján a helyi képviselőtestület szabadon társulhat más helyi képviselő-testülettel, érdekeinek képviseletére önkormányzati érdekszövetséget hozhat létre. A helyi önkormányzatokról szóló 1990. évi LXV. törvény (Ötv.) alapján az önkormányzatok szabadon, sokféle formában és módon szövetkezhetnek, alakíthatnak területi, regionális vagy országos szintű érdekképviseleti szervezeteket [1. § (6) bekezdés c) pont].

Az Ötv. 102. § (2) bekezdése ugyanakkor kimondja, hogy „Az országos önkormányzati érdekképviseleti szervezetek véleményét ki kell kérni az önkormányzatokat érintő jogszabályok és más állami döntések tervezeteivel kapcsolatban. Az érdekképviseleti szervek álláspontjáról a központi döntést hozó szervet tájékoztatni kell.”.

A törvény tehát konkrétan az országos szövetségek véleményének kikérését teszi kötelezővé; azt azonban, hogy melyik szövetség tekinthető „országosnak”, semmilyen jogszabály nem definiálja.

Tekintettel arra, hogy az (1) bekezdés csak a helyi szabályozásban történő társadalmi részvételről rendelkezik, szükséges annak törvényi meghatározása, hogy mely szövetségeket, érdekszervezeteket kell országos szintűnek, és így az Ötv-ben a Kormány számára előírt véleménykérés kötelező alanyainak tekinteni. Ezáltal teremthető összhang az Alkotmány, az Ötv. és az (1) bekezdésben foglalt rendelkezések között.

A 18. §-hoz

A rendelkezés értelmében felhatalmazást kap a Kormány, hogy meghatározza a törvény által szabályozott jogszabálytervezetek általános egyeztetés keretében, elektronikus úton történő közzétételének és véleményezésének részletes szabályait. A felhatalmazás alapján megalkotandó kormányrendeletnek elsősorban a közzététel informatikai részletszabályait, különösen a közzététel helyéül szolgáló honlap kijelölését kell tartalmaznia.

A 19. §-hoz

Hatályon kívül helyező rendelkezések.

A 20. §-hoz

A lobbitevékenységről szóló 2006. évi XLIX. törvény hatályon kívül helyezésével kapcsolatos átmeneti rendelkezések.