2015. évi XXV. törvény indokolása

a Magyarország és a Szlovák Köztársaság közötti, a Magyar Köztársaság és a Szlovák Köztársaság között a határokat átlépő bűnözés megelőzésében és a szervezett bűnözés elleni harcban folytatott együttműködésről szóló, Pozsonyban, 2006. október 2-án aláírt Egyezmény módosításáról és kiegészítéséről szóló Egyezmény kihirdetéséről

Általános indokolás

A törvény célja a Magyarország és a Szlovák Köztársaság között a Magyar Köztársaság és a Szlovák Köztársaság között a határokat átlépő bűnözés megelőzésében és a szervezett bűnözés elleni harcban folytatott együttműködésről szóló, Pozsonyban, 2006. október 2-án aláírt Egyezmény módosításáról és kiegészítéséről szóló Egyezmény (a továbbiakban: Módosító Egyezmény) kötelező hatályának elismeréséhez szükséges felhatalmazás megszerzése és kihirdetése.

A Magyar Köztársaság és a Szlovák Köztársaság között a határokat átlépő bűnözés megelőzésében és a szervezett bűnözés elleni harcban folytatott együttműködésről szóló, Pozsonyban, 2006. október 2-án aláírt Egyezmény a bűnüldöző szervek nemzetközi együttműködéséről szóló 2002. évi LIV. törvényben szabályozott együttműködési formákról (pl. információcsere, ellenőrzött szállítás, közös bűnfelderítő-csoport létrehozása, fedett nyomozó alkalmazása stb.) rendelkezik. Rögzíti az együttműködési formákra vonatkozó konkrét szabályokat, az együttműködő szerveket, a megkeresések sajátos tartalmi elemeit, az együttműködési cselekmények és az abban résztvevő, együttműködő szervek irányításának szabályait, valamint az együttműködők jogait és kötelezettségeit.

A nemzetközi szerződés alapján a bűnüldöző szervek közötti együttműködésre a büntetőeljárás keretein kívül, a bűnmegelőzés és a bűnfelderítés során kerül sor, nem érintve a bűnügyi jogsegély alapján az igazságügyi szervek hatáskörébe tartozó eljárási cselekményeket.

A 2006-ban létrejött Egyezmény módosítására és kiegészítésére a hatálybalépését követően eltelt időszakban szerzett gyakorlati tapasztalatok, valamint a bekövetkezett szervezeti változások miatt van szükség. Az Egyezmény 2. cikk (1) bekezdésének módosítása kiterjeszti az Egyezmény hatályát, a 12. cikk módosítása a határon átnyúló megfigyelés, a 13. cikk módosítása pedig a határon átlépő üldözés lefolytatásának lehetőségeit. Fontos még ezeken kívül a 19. cikk módosításában a közös járőrszolgálat lehetséges területének bővítése is.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdésének a) pontja és (3) bekezdésének b) pontja alapján az Országgyűlés adhat felhatalmazást az Egyezmény kötelező hatályának elismerésére. Az 1. § - az Alaptörvény 1. cikk (2) bekezdés d) pontjával, illetve az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti a Magyarország és a Szlovák Köztársaság közötti, a Magyar Köztársaság és a Szlovák Köztársaság között a határokat átlépő bűnözés megelőzésében és a szervezett bűnözés elleni harcban folytatott együttműködésről szóló, Pozsonyban, 2006. október 2-án aláírt Egyezmény módosításáról és kiegészítéséről szóló Egyezmény (a továbbiakban: Módosító Egyezmény) tekintetében.

A 2. §-hoz

Az Nsztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nsztv. 7. § (2) bekezdés, illetve 9. § (1) bekezdés]. Mivel a Módosító Egyezmény tárgyából kifolyólag az Országgyűlésnek van hatásköre a belső jogban, a kihirdetés is törvényi formát ölt.

A 3. §-hoz

A Módosító Egyezmény 1. cikke a 2006-ban létrejött Egyezmény egészén végigvonuló változtatást vezet be azzal, hogy a Szerződő Felek részéről meghatározott hatóságok, szervek, fogalmak felsorolásánál az a) és b) pontok helyett francia bekezdések alkalmazását vezeti be.

A 2. cikk az Egyezmény hatályát kiterjeszti a mindkét Szerződő Fél belső jogszabályai alapján bűncselekménynek minősülő cselekmények megelőzésére, megakadályozására és felderítésére, mely eddig csak a legalább egy évig terjedő szabadságvesztéssel büntetendő bűncselekmények megelőzésére, megakadályozására és felderítésére terjedt ki.

A 3. cikk az Egyezmény végrehajtása során használt nyelvek körét bővíti ki a magyar és a szlovák mellett az angollal.

A Módosító Egyezmény 4. cikke a gazdasági titok fogalmát pontosítja magyar részről.

Az 5. cikk a határon átnyúló megfigyelés folytatásának lehetőségét szélesíti a legalább egy évig terjedő szabadságvesztéssel büntetendő szándékos bűncselekményekre, eddig ugyanis csak a legalább öt évig terjedő szabadságvesztéssel büntetendő szándékos bűncselekmények esetén (valamint egyéb, változatlanul megmaradó feltételek esetén) lehetett azt végezni.

A 6. cikk a határon átnyúló üldözés eseteit terjeszti ki azzal az esettel, amikor valaki kivonja magát az idegenrendészeti, határrendészeti vagy egyéb rendőrségi ellenőrzés alól. A megkeresett Szerződő Fél illetékes hatóságának értesítési rendjét is pontosítja ez a cikk, valamint rögzíti, hogy az üldözés a szárazföldi úton kívül vízi úton is lehetséges.

A 7. cikk a közös határmenti járőrszolgálat területét bővíti az államhatártól számított 10 kilométeres távolságról 20 kilométeres távolságig, illetve a vonat első vasútállomáson történő megállásáig.

A Módosító Egyezmény 8., 9. és 10. cikkei technikai változtatást vezetnek be.

A 4. §-hoz

A Módosító Egyezmény a 11. cikkének (1) bekezdése értelmében a megerősítésről szóló okiratok kicserélését követő hónap első napján lép hatályba.

A fentiek naptári napját - az Nsztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról a rendészetért felelős miniszter gondoskodik.

Szintén a rendészetért felelős miniszter gondoskodik arról, hogy a Módosító Egyezmény a hatálybalépését követően a 2006-ban létrejött Egyezménnyel egységes szerkezetbe foglaltan a Nemzeti Jogszabálytárban megjelenjen.