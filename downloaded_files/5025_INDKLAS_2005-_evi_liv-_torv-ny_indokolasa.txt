2005. évi LIV. törvény indokolása

a nemzetközi közúti árufuvarozási szerződésről szóló Egyezményt (CMR) kiegészítő, Genfben, 1978. július 5-én kelt Jegyzőkönyv kihirdetéséről

Általános indokolás

Az Egyesült Nemzetek Szervezetének Európai Gazdasági Bizottsága (továbbiakban: ENSZ EGB) által elkészített, 1956. május 19-én kelt, a nemzetközi közúti árufuvarozási szerződésről szóló Egyezményt (CMR) Magyarország az 1971. évi 3. törvényerejű rendelettel hirdette ki.

Az Egyezmény egyik legfontosabb tartalmi eleme, a fuvarozó felelősségének, kártérítési kötelezettségének meghatározása. A fuvarozó felelős az áru teljes vagy részleges elveszéséért vagy megsérüléséért az áru átvételétől az áru kiszolgáltatásáig tartó idő alatt.

A kártérítés mértékét az Egyezmény 23. cikke szabályozza. A 23. cikk 2. pontja alapján a kártérítés nem lehet több, mint a hiányzó bruttó súly minden kilogrammja után 25 aranyfrank.

Ezzel a meghatározással az (1956-ban kelt) Egyezmény egy nem létező pénzegységet adott meg a kártérítés mértékének megállapításához, ami a további eljárás során egy bonyolult és hosszadalmas ügyintézést vont maga után. Az arany árának országonkénti különböző „jegyzése” miatt jelentős eltérések keletkeztek azonos árukárok esetén, attól függően, hogy melyik országban folyt a bírósági eljárás. A fentiek alapján az ENSZ EGB Belső Szállítási Bizottsága az eljárás egyszerűsítése érdekében az Egyezmény 23. cikk kiegészítésére Jegyzőkönyvet készített, amely alapján a tagállami bíróság önállóan meg tudja állapítani a kártérítés összegét nemzeti valutában.

A Jegyzőkönyvet az ENSZ EGB Belső Szállítási Bizottsága 1978. július 5-én fogadta el, és 1978. szeptember 1. és 1979. augusztus 31. között állt nyitva aláírásra. A Jegyzőkönyv 1980. december 28-án lépett hatályba, amelyhez Magyarország fenntartás nélkül 1990. június 18-án csatlakozott.

Jelen törvény a Jegyzőkönyv szövegének kihirdetésére irányul.

A Jegyzőkönyv összhangban áll az Európai Uniós szabályozással, tekintettel arra, hogy a nemzetközi közúti árufuvarozási szerződésre vonatkozó feltételeket ez az Egyezmény és kiegészítő Jegyzőkönyve határozza meg Európa egész területén.

Részletes indokolás

Az 1. §-hoz

A Jegyzőkönyvet az ENSZ EGB Belső Szállítási Bizottsága 1978. július 5-én fogadta el, és 1978. szeptember 1. és 1979. augusztus 31. között állt nyitva aláírásra. A Jegyzőkönyv 1980. december 28-án lépett hatályba, amelyhez Magyarország fenntartás nélkül 1990. június 18-án csatlakozott.

Jelen törvény a Jegyzőkönyv szövegének kihirdetésére irányul.

A 2. §-hoz

A Jegyzőkönyv angol nyelvű szövegének beépítését a nemzetközi szerződésekkel kapcsolatos eljárásról szóló 1982. évi 27. törvényerejű rendelet 14. §-ának (3) bekezdése írja elő. E szerint a kihirdetésre kerülő, kizárólag idegen nyelven készült nemzetközi szerződést a hivatalos magyar nyelvű fordítással együtt az eredeti idegen nyelvek egyikén is ki kell hirdetni.

Az Egyesült Nemzetek Szervezetének Európai Gazdasági Bizottsága (továbbiakban: ENSZ EGB) által elkészített, 1956. május 19-én kelt, a nemzetközi közúti árufuvarozási szerződésről szóló Egyezményt (CMR) Magyarország az 1971. évi 3. törvényerejű rendelettel hirdette ki.

Az Egyezmény egyik legfontosabb tartalmi eleme, a fuvarozó felelősségének, kártérítési kötelezettségének meghatározása. A fuvarozó felelős az áru teljes vagy részleges elveszéséért vagy megsérüléséért az áru átvételétől az áru kiszolgáltatásáig tartó idő alatt.

A kártérítés mértékét az Egyezmény 23. cikke szabályozza. A 23. cikk 2. pontja alapján a kártérítés nem lehet több, mint a hiányzó bruttó súly minden kilogrammja után 25 aranyfrank.

Ezzel a meghatározással az (1956-ban kelt) Egyezmény egy nem létező pénzegységet adott meg a kártérítés mértékének megállapításához, ami a további eljárás során egy bonyolult és hosszadalmas ügyintézést vont maga után. Az arany árának országonkénti különböző „jegyzése” miatt jelentős eltérések keletkeztek azonos árukárok esetén, attól függően, hogy melyik országban folyt a bírósági eljárás.

A Jegyzőkönyv a fent említett eljárás egyszerűsítésére irányul, amely alapján a tagállami bíróság önállóan meg tudja állapítani a kártérítés összegét nemzeti valutában.

A 3. §-hoz

A törvény a végrehajtására a közlekedésért felelős minisztert jelöli ki, továbbá meghatározza hatályba lépésének dátumát.