2000. évi CXXIII. törvény indokolása

a Magyar Köztársaság és az Osztrák Köztársaság között a szociális biztonságról szóló, 1999. március 31-én, Budapesten aláírt Egyezmény kihirdetéséről

ÁLTALÁNOS INDOKOLÁS

A Magyar Köztársaság és az Osztrák Köztársaság között a szociális biztonságról szóló Egyezmény létrehozása hosszú évek előkészítő munkáját igényelte.

Az Osztrák Köztársasággal meglévő gazdasági, kulturális, idegenforgalmi kapcsolataink az évtizedek során folyamatosan bővültek, ezzel párhuzamosan növekedett azoknak a magyar és osztrák állampolgároknak a száma, akik munkavállalóként, turistaként, vagy vállalkozóként hosszabb-rövidebb ideig a másik ország területén tartózkodtak, illetve állandó lakóhelyüket egyik országból a másikba áthelyezték. A több mint két évtizedig tartó tárgyalási időszak híven tükrözte egyrészt a kölcsönösen elfogadott alapelveket, másrészt a jelentős nézetkülönbségeket is.

Természetesen az alapvető kérdések tekintetében elért nézetazonosság megszületését alapvetően befolyásolták a közép-kelet európai térségben időközben bekövetkezett változások is. Az Osztrák Köztársaság Európai Uniós tagsága, valamint hazánk európai integrációs törekvései, az Európai Unióhoz csatlakozásra történő felkészülésünk új dimenziót adott a szociális biztonsági egyezmény mielőbbi létrehozására.

A szociális biztonsági egyezmények elsősorban a társadalombiztosítás alapvető ágazataira terjednek ki. A Magyar Köztársaság integrációs törekvései, az Európai Unióhoz való csatlakozásra történő felkészülés egyik fontos elemét képezi, hogy rendezzük szociális biztonsági kapcsolatainkat az Európai Unió tagállamaival, bár a kétoldalú egyezmények létrehozása nem feltétele a tagságnak.

Az egyezmények megkötése során hangsúlyozottan tekintettel kellett lenni azokra a szociális biztonsági koordinációs eszközökre, amelyekkel az Európai Unióban szabályozzák (alapvetően a Tanács 1408/71/EGK rendelete a munkavállalókra és az egyéni vállalkozókra, valamint családtagjaikra vonatkozó szociális biztonsági rendszerekről) a munkaerő szabad áramlásához kapcsolódó eljárásokat. Így meghatározó jellegű

- az ellátásokhoz való jog biztosítása,

- a már megszerzett jogok fenntartása,

- a jogosultsági időtartamok egybeszámítása,

- az ellátások exportja,

- az arányos teherviselés, és

- főszabályként az, hogy a foglalkoztatott személyre a munkavégzés helye szerinti jogszabályok vonatkozzanak.

Az Egyezmény jelentősége elsősorban abban áll, hogy modern, az uniós normáknak megfelelő, hatékonyan alkalmazható elszámolási rendszert teremt a két ország viszonylatában, emellett pedig mintegy előtanulmányként szolgál a vonatkozó uniós jogszabályok csatlakozáskori zökkenőmentes átvételéhez és alkalmazásához.

RÉSZLETES INDOKOLÁS

Az 1. §-hoz

A Kormány a 2085/1998. (IV. 8.) Korm. határozatban egyetértett a Magyar Köztársaság és az Osztrák Köztársaság közötti szociális biztonsági Egyezmény létrehozásával. Az Egyezményt Budapesten 1999. március 31-én írták alá és az Országgyűlés 89/1999. (XI. 12.) OGY határozatával azt megerősítette. Az osztrák fél is lefolytatta a ratifikációs eljárást, aminek eredményeként a Nationalrat 2000. július 5-én, a Bundesrat július 19-én erősítette meg az Egyezményt.

A megerősítő okiratokat 2000. október 9-én, Bécsben kicserélték.

Az Országgyűlés általi megerősítést a nemzetközi szerződés kiemelkedő fontossága, valamint az indokolta, hogy a szerződés törvényhozási tárgyú, garanciális szabályokat tartalmaz, ezért a Kormány az Országgyűlés megerősítésének fenntartásával adhatott felhatalmazást az Egyezmény aláírására, a nemzetközi szerződésekkel kapcsolatos eljárásról szóló 1982. évi 27. törvényerejű rendelet (a továbbiakban: N.tvr.) 10. §-ában foglaltaknak megfelelően. Az Országgyűlés által megerősített nemzetközi szerződéseket törvénnyel kell kihirdetni (N.tvr. 13. § (1) bek.) úgy, hogy a kihirdetésre a nemzetközi szerződés hatálybalépésével egyidejűleg vagy azt követően kerüljön sor.

A 2. §-hoz

Az Egyezmény az egyenlő elbánás alapelvén nyugodva - megfelelően rendelkezve az általános szabályok alól kivett személyekről - szabályozza

a) az egészség-, balesetbiztosítás, és a nyugdíjbiztosítás, valamint a munkanélküli járadék folyósításának kérdéseit, továbbá

b) a jogsegély, a harmadik személlyel szembeni igényérvényesítés, az igények bejelentésének, az ellátások exportjának, és a jogviták rendezésének szabályait.

Jóllehet az Egyezmény tárgya a szociális biztonság kérdéseinek rendezése, a tárgyi hatály a két fél egyetértése alapján csak azon jogszabályokra terjed ki, amelyek a társadalombiztosítási jogviszony alapján nyújtott ellátásokat szabályozzák. Az Egyezmény személyi hatálya kiterjed mindazokra, akik az Egyezmény tárgyát képező jogszabályok hatálya alá tartoznak vagy tartoztak, valamint ezen személyek igényjogosult hátramaradt hozzátartozóira. Ez a fogalom-meghatározás megfelel az európai normáknak, továbbá összhangban áll a magyar társadalombiztosítási jogszabályok rendszerével, amelyek néhány speciális kivételtől eltekintve a biztosítási kötelezettség és az ellátásokra való jogosultság szempontjából nem tesznek különbséget egyes személyek állampolgársága szerint.

Az Egyezmény az európai normáknak megfelelően - és más hatályos kétoldalú egyezményekhez hasonlóan - főszabályként kimondja, hogy a munkavállaló biztosítási kötelezettsége annak a szerződő államnak a jogszabályai szerint áll fenn, amelynek területén a foglalkozást folytatja, akkor is, ha a munkaadó a másik szerződő állam területén van. Az általános szabályok alól kivételt képeznek a munkaadó által a másik ország területére munka végzésére kiküldött dolgozók, a tengeri hajók személyzete, a külképviseletek tagjai és alkalmazottai biztosítására vonatkozó rendelkezések.

Az egészségbiztosítás különleges rendelkezéseinek lényege, hogy a biztosítási kötelezettség, az önkéntes biztosításhoz való jog, az ellátásokra való igényjogosultság és az ellátások nyújtásának időtartama tekintetében mindkét szerződő félre a saját jogszabályai az irányadók, azonban meghatározott esetben egybeszámítják a két országban szerzett biztosítási, vagy annak tekintendő időket, amennyiben azok nem azonos időszakra esnek. A természetbeni ellátások nyújtásánál felmerült költségeket az illetékes teherviselő köteles megtéríteni az ellátást nyújtó teherviselőnek.

A balesetbiztosítással kapcsolatos szabályok az üzemi baleset és a foglalkozási megbetegedés esetére járó biztosítás speciális kérdéseit rendezik.

A nyugdíjbiztosításnál - a főszabály értelmében - a nyugdíj megállapítása során mindkét állam a saját területén korábban megszerzett biztosítási (szolgálati) időknek megfelelő nyugellátást állapít meg és folyósít saját szabályai szerint a jogosult részére. Ha az egyik ország területén megszerzett biztosítási (szolgálati) idő önmagában nem elegendő a nyugellátásra való jogosultsághoz, akkor az Egyezmény ezt feloldja és lehetőséget biztosít arra, hogy a jogosultság szempontjából a biztosítási (szolgálati) idők egybeszámítódjanak. Mindkét Szerződő fél csak a saját területén szerzett szolgálati időre járó ellátását folyósítja, tehát a másik Szerződő Félnél szerzett biztosítási (szolgálati) idő terheit nem kell magára vállalnia.

Az Országgyűlés által korábban kihirdetett magyar-svájci és magyar-német szociális biztonsági egyezményektől eltérően a magyar-osztrák egyezmény új elemet is tartalmaz, nevezetesen a munkanélküli biztosítást. Európa számos országában a munkanélküli biztosítására vonatkozó szabályok a társadalombiztosításra vonatkozó szabályok részét képezik. Munkanélküli ellátás iránti igény esetén az Egyezmény alkalmazása során, az egyik Szerződő fél jogszabályai szerint szerzett biztosítási időket a másik Szerződő fél jogszabályai alapján járó munkanélküli ellátás megállapításánál figyelembe kell venni. Magyarországon először teremtődik meg tehát annak a lehetősége, hogy a külföldön szerzett munkanélküli biztosítási idők a magyar jogszabályok szerinti munkanélküli járadékra jogosító időbe beszámításra kerüljenek.

A 3. §-hoz

Ez a szakasz a törvény hatálybalépésére vonatkozó szabályokat tartalmazza. A törvény kihirdetését követő 8. napon lép hatályba, azonban rendelkezéseit 2001. január 1-jétől kell alkalmazni. Ennek indoka, hogy az egyezmény 37. Cikkely (2) bekezdésében foglaltaknak megfelelően az egyezmény a megerősítő okiratok kicserélése hónapját követő harmadik hónap első napján lép hatályba. Mivel a ratifikációs okiratok kicserélésére 2000. október 9-én sor került, ezért az egyezmény hatályba lépésének időpontja, a kihirdető törvény hatályba lépésétől függetlenül, 2001. január 1.