2013. évi CCXLIV. törvény indokolása

az egyes egészségügyi és egészségbiztosítási tárgyú törvények módosításáról

-----STARTING---POINT---ALTALANOS--- 

A törvény az alábbi fő célkitűzéseket valósítja meg:

Az egészségügyi hatósági és igazgatási tevékenységről szóló 1991. évi XI. törvény (a továbbiakban: Ehi.) módosítása:

Az egészségügyi szolgáltatókról, illetve működési engedélyeikről az egészségügyi államigazgatási szerv jelenleg is közhiteles nyilvántartást vezet, mely jelenleg is tartalmaz adatokat a szolgáltató által foglalkoztatottakról. Ezen nyilvántartás egészül ki az egészségügyi dolgozó szakképesítésével, munkakörével, a munkaidejével, távolléte tényével. A nyilvántartás továbbá kiegészül a szabadfoglalkoztatású jogviszonyban működők adataival, továbbá a bejelentés alapján működő egészségügyi szolgáltatók adataival. A nyilvántartásnak az adatokban bekövetkezett változást követnie kell, így változás bejelentési kötelezettség terheli a nyilvántartással érintett szolgáltatói kört.

Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény (a továbbiakban: Eüak.) módosítása:

Az Eüak. módosítása a veleszületett rendellenességet bejelentő orvosok körének pontosításával, a rendellenesség bejelentési kötelezettség felső korhatár eltörlésével, valamint a bejelentendő adatok körének a nemzetközi szakmai szervezetek elvárásainak megfelelő bővítésével lehetővé teszi a veleszületett rendellenességek és ritka betegségek valós gyakoriságának meghatározását, a tényleges esethalmozódások felismerését, valamint a rendellenességek nemzetközi összehasonlításban való teljes körű epidemiológiai elemzését és a primer prevenció hatékonyságának javítását.

Fontos egészségpolitikai cél, hogy a hatékony gyógykezelés érdekében a háziorvoson túl más kezelőorvosok is hozzáférjenek betegeik kórelőzményéhez, elkerülve ezzel az esetleg feleslegesen ismételt vizsgálatokat és hozzájárulva a szükséges informáltsághoz. Az Eüak. 11. §-ának módosításával a kezelőorvos adatmegismerésének módja és annak terjedelme, valamint az érintett beteg tiltakozására vonatkozó rendelkezés is pontosításra kerül.

A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) módosítása:

Az uniós rendeletekkel való összhang megteremtése érdekében szükséges kizárni a megállapodás alapján egészségügyi ellátásra jogosultak körét az egészségügyi ellátások külföldön történő igénybevételéből. A törvény egyben egységesíti a megállapodás alapján egészségügyi ellátásra jogosultak külföldön történő ellátásra jogosultságának kizárását, ugyanis az érintett személyi kör az Ebtv. 27. § (1) bekezdése alapján nem jogosult harmadik államban sürgősségi ellátást igénybe venni, az Ebtv. 28. § (1) bekezdése alapján pedig nem jogosult a Magyarországon nem hozzáférhető gyógyító eljárások más országban történő igénybevételére. Fenti módosítással megszületik annak a jogalapja is, hogy a megállapodást kötők sem az uniós rendeletek alapján más EGT tagállamban, sem a nemzetközi egyezmények alapján egyezményes államban, sem pedig az Irányelv jogharmonizációja folytán létrejövő új kategória, a határon átnyúló ellátás keretében más EU tagállamban nem jogosultak ellátást igénybe venni.

Az E. Alap védelme érdekében szükséges pontosítani az életvitelszerűen külföldön tartózkodók által történő jogosulatlanul igénybe vett szolgáltatás megtérítésére vonatkozó szabályozást.

A törvény kiterjeszti azon személyi körre is a biztosításra és annak megszűnésére vonatkozó bejelentési kötelezettséget, akik az adott nemzeti jogi szabályozás miatt nem az uniós rendeletek hatálya alá tartozó biztosítónál rendelkeznek biztosítással.

Az Ebtv. módosításával az egységes, országos várólista tekintetében:

- könnyebben követhetővé válik az, hogy mely biztosítottak kérték a legkorábbi ellátási időponthoz képest a későbbi ellátás igénybevételének lehetőségét,

- ezáltal az egységesen vezetett nyilvántartás alapján kiszűrhető, hogy ezekben az esetekben nem került sor időközben a várólistán történő „helyváltoztatásra”, hanem az a biztosított kérésére történt,

- ezáltal a várólista vezetésének ellenőrzése hatékonyabban, célzottabban és pontosabban történhet meg, kisebb adminisztratív teherrel.

Az egészségügyről szóló 1997. évi CLIV. törvény (a továbbiakban: Eütv.) módosítása:

Magyarországnak rendkívül súlyos egészségügyi emberi erőforrás problémákkal kell megküzdenie, ezek közül kiemelkedő az egészségügyi szakemberek elvándorlása és a szakemberhiány. A probléma kezelésének egyik legfőbb eszköze az egészségügyi dolgozók életpályamodelljének kidolgozása és megvalósítása, illetve az egészségügyi dolgozók jövedelmi helyzetének javítása, számukra kiszámítható jövőkép biztosítása, valamint az ágazat munkaerőpiac keresleti és kínálati oldala találkozásának elősegítése. Ez biztosíthatja az egészségügyi szakemberek megtartását, a fiatalok egészségügyi szektorba vonzását és az egészségügyi emberi erőforrás hosszú távú tervezhetőségének megalapozását.

A fentiek, valamint az egészségügyi emberi erőforrás hosszú távú tervezhetőségének megalapozása érdekében szükséges az egészségügyi tevékenységet végző szakemberek, valamint az egészségügyi ágazat humánerőforrása helyzetének pontos felmérése. Annak érdekében, hogy az emberi erőforrás krízis megoldását célzó rendszerszintű beavatkozások tervezhetőek és a megtett intézkedések utólagosan értékelhetőek legyenek, az egyéni karrierutak monitorozása is szükséges. A személyazonosításra alkalmas adatok segítségével azonosíthatóak azok a mintázatok, hogy az egészségügyi dolgozók jellemzően milyen képesítéssel, milyen munkahelyeken, milyen aktivitással dolgoznak az ellátórendszerben. A korábbi, elsősorban a működési nyilvántartásra alapozott módszertan nem tette lehetővé a valóban aktív egészségügyi dolgozók létszámának és képzettség szerinti megoszlásának pontos meghatározását. Erre tekintettel szükséges a HMR-be becsatornázott adatok pontosítása és bővítése.

Az Országos Betegjogi, Ellátottjogi, Gyermekjogi és Dokumentációs Központ, mint a beteg, ellátott és gyermekjogi képviselőket foglalkoztató szerv a betegjogok érvényesítése kapcsán meghatározó, elsődleges szereplője az ellátórendszernek, ezért indokolt egyértelműsíteni és kiemelni a központi hivatal helyét és viszonyát az egészségügyi ellátórendszer többi szervéhez a betegjogi jogsérelmekkel kapcsolatos eljárásban.

Az egészségügyi szolgáltatásban évek óta egyre nő azon szereplők száma, akik nem közalkalmazotti vagy munkaviszonyban, hanem ún. közreműködői jogviszonyban nyújtanak egészségügyi szolgáltatást, mely alapvetően nem egy önálló szolgáltatói tevékenység, hanem az őt igénybe vevő egészségügyi szolgáltató nevében történik az ellátás. A jelenlegi szabályok szerint ezen közreműködők is működési engedéllyel végezhetik tevékenységüket.

A módosítással az egészségügyi szolgáltatói tevékenység nem csak kizárólag működési engedély birtokában kezdhető meg, hanem egyes közreműködői tevékenység a hatóság részére történő bejelentéssel és egyidejű nyilvántartásba vételével megkezdhető. Ezáltal egyszerűsödik ezen szolgáltatói kör esetében a tevékenység megkezdéséhez szükséges adminisztratív eljárás.

Az egészségügyi államigazgatási szerv számára 2011. január 1-jétől előírás, hogy az alapellátási körzetekről nyilvántartást vezessen. Jelen módosítás az adatszolgáltatás rendje tekintetében tartalmaz pontosítást, valamint meghatározza a nyilvántartás kötelező adattartalmát. Az Országos Mentőszolgálat 2014. január 1. napjával átveszi a sürgősségi betegellátást koordináló tevékenységet és szakmai indokok alapján a sürgősségi ügyeleti ellátás hatékonyságának növelése érdekében integrálja a működő mentésirányítási rendszerébe, ezzel növelve az ellátásra szorulók egészségügyi biztonságát. A Mentőszolgálat nem csak elkészíti és kiadja az ügyeleti rendet, hanem a sürgősség ügyeleti ellátását koordinálja, irányítja és felügyeli és ezen tevékenységei során tapasztalt szabálytalanságokat is a jogszabályban meghatározott módon kezeli.

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény (a továbbiakban: Gytv.) és a biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban: Gyftv.) módosítása:

A törvény pontosít több gyógyszerpolitikával és gyógyászati segédeszközökkel kapcsolatos szabályozást is. A jövőben azon kis- és középvállakozások (KKV), amelyek a gyógyszer-gazdaságossági törvény megsértésével nem folytatnak szabályszerű kereskedelmi gyakorlatot, nem számíthatnak enyhébb elbírálásra KKV státuszukra hivatkozva. Továbbá bizonyos estekben megjelenik a gyógyszerészeti államigazgatási szer határozatainak fellebbezésre tekintet nélkül történő végrehajthatóságának lehetősége.

A gyógyszertámogatási rendszerben a betegellátás biztonságát növeli a preferált referencia ársávba tartozó gyógyszerek körének kiszélesítése, amely alapján az eddigi 10% helyett 15%-osra emelkedik az a tartomány, amelyben az egészségbiztosító által lefolytatott eljárás során a gyógyszerek a preferált státusszal kapcsolatos támogatási előnyöket élvezik. Továbbá a biológiai gyógyszerek esetében módosul a társadalombiztosítási támogatásból történő kizárás feltétele a delistázási korlát 30%-ról 50%-ra történő megemelésével. Ezáltal a támogatásban maradó gyógyszerek köre szélesebbé válik, amely a betegek és a rendelő orvosok számára választékbővítést jelent. A bővülés szintén a betegellátás biztonságát hivatott fokozni. A „kedvezményezetti státuszú gyógyszer” fogalmának bevezetésével és ezen gyógyszerek támogatására vonatkozó alapvető szabályok, valamint a forgalomba hozatali engedély jogosultjai számára előírt kötelezettségek és kivételszabályok megállapításával a betegek gyógyszerellátása javul és eddig egyedi import eljárással beszerzett gyógyszerek válnak könnyebben elérhetővé.

A közforgalmú gyógyszertárakban történő gyógyszerészi tulajdonhányad növelését szolgáló patika tőkeprogram hatékonyabb működése, illetve a családi vállalkozásban működő gyógyszertárak elismerése érdekében kizárásra kerül az elővásárlási jog intézménye azon gyógyszertári üzletrészek esetében, ahol a tulajdont a Kisvállakozás-fejlesztő Pénzügyi Zrt. a gyógyszerész vételi jogával terhelten szerzi, illetve amikor az átruházás családtagok között történik. Továbbá erősödik a gyógyszerészek hitelképessége a patika hitelprogram keretében felvehető kölcsönök tekintetében.

A törvény számos - a jogalkalmazás által szükségessé tett - módosítást tartalmaz a közforgalmú gyógyszertárak létesítésével és működésével kapcsolatban.

Az új pszichoaktív anyagok listázására vonatkozó jogszabály módosítással a vegyületek akkor is bejelentés köteles gazdasági tevékenység alá esnek, ha a kockázatértékeléssel megállapítható veszélyességük a kábítószerek és az azokkal egy tekintet alá eső pszichotróp anyagok használatával járó kockázati szintet nem éri el.

A gyógyászati segédeszközök tekintetében megjelenik a házhozszállítás esetében a közreműködő igénybevételének lehetősége a nem támogatott, illetve a miniszter rendeletben meghatározott támogatott gyógyászati segédeszközök tekintetében.

Az egészségügyi ellátórendszer fejlesztéséről szóló 2006. évi CXXXII. törvény (a továbbiakban: Eftv.) módosítása:

Az egészségügyi ellátórendszer struktúrájára vonatkozó jogalkotás az elmúlt években következetesen törekedett a kapacitások változásának követhetőségére, átláthatóságának biztosítására. Ennek érdekében az elmúlt évek módosításai a kapacitások nyilvántartásának pontos szabályozását, valamint az eljárások eredményeként megállapított kapacitás-változások nyilvánosságának biztosítását tűzték ki célul. A jelenlegi módosítás is követi ezt az irányt, amennyiben átfogóan módosítja a többletkapacitások befogadásával, valamint azok visszavonásával összefüggő szabályokat.

A módosítás eredményeként:

- egyértelműbbé válik a többletkapacitások befogadásával kapcsolatos eljárásrend,

- pontosításra kerül, hogy milyen esetekben és milyen eljárásban kerülhet sor a többletkapacitások befogadására,

- rendezésre kerül, hogy hogyan kell kezelni a befogadott többletkapacitást a kapacitás nyilvántartás szempontjából,

- rögzítésre kerül a többletkapacitás-befogadás eredményeként a kapacitás mennyiségének növekedési korlátja,

- elválik a rendkívüli helyzetben alkalmazandó többletteljesítménynek a finanszírozási jellegű kezelése és a többletkapacitás-befogadás intézménye,

- megteremti a kapacitás visszavonásának intézményét, ezáltal lehetővé téve a rugalmasabb kapacitás változtatás lehetőségét.

A többletkapacitás-befogadási eljárás korszerűsítésének eredményeként a korábban többféle eljárás egységesítésére kerül sor, továbbá összhangba kerülnek a befogadott többletkapacitások nyilvántartására vonatkozó rendelkezések és a lefolytatott eljárás eredménye.

Emellett a törvény szigorúbban határozza meg a többlet-kapacitás befogadásának köveztében történő kapacitás növekedés eseteit.

-----STARTING---POINT---RESZLETES---

Az 1. §-hoz

Az egészségügyi államigazgatási szerv feladatai kiegészülnek azzal, hogy a jelenlegi, az egészségügyi szolgáltatókról, működési engedélyeikről vezetett nyilvántartás bővítésre kerül, azzal, hogy tartalmazza az egészségügyi szolgáltatók nevében és felelősségére egészségügyi tevékenységet végző egészségügyi dolgozóknak az egészségügyi tevékenység végzésével összefüggő adatait is. Jelenleg az adatok egy része nyilvántartásra kerül az egészségügyi államigazgatási szervnél és az Egészségügyi Engedélyezési és Közigazgatási Hivatalnál is, azonban a gyakorlatban láthatóvá vált, hogy az egészségügyi szolgáltatók adminisztrációs terheinek csökkentése érdekében ezen két szervezet közötti nyilvántartást egységesíteni kell. Tekintettel arra, hogy az egészségügyi tevékenység végzésének helyéről az egészségügyi államigazgatási szerv engedélyezési eljárásában, illetve felügyeleti eljárása keretében keletkeznek adatok, információk az egészségügyi tevékenységet végzőkről, célszerű ezen szervezethez telepíteni az ezen nyilvántartás vezetésének feladatait. A nyilvántartás adattartalma akként került kialakításra, hogy alkalmas legyen arra, hogy az ágazatban az erre feljogosított adatkezelő szervezetek részére (pl. OEP, EEKH) információt adjon át. Az egészségügyi államigazgatási szervnél az egészségügyi szolgáltatókról, illetve működési engedélyeikről vezetett nyilvántartás az adatok egy részét tehát már tartalmazza, azaz mindössze a nyilvántartás struktúrájának kiegészítése szükséges. A törvény szabályozza az egészségügyi államigazgatási szerv felé a nyilvántartásban szereplő adatokban bekövetkezett változásoknak a bejelentési rendjét.

A 2. §-hoz

Az Eütv. módosításával lehetővé válik, hogy egészségügyi szolgáltatás ne csak működési engedély birtokában legyen végezhető, hanem egyes szolgáltató típusok esetében ezen tevékenységek működési engedély nélkül, a tevékenység hatóság részére történő bejelentésével és nyilvántartásba vételével is megkezdhető legyen. Ezáltal a jelenlegi engedélyezési eljárást kiváltja egy regisztrációs eljárás ezen esetekben. A külön törvény szerinti szabadfoglalkozású jogviszony keretében tevékenységet végzők jelenleg is működési engedély nélkül végzik ezen tevékenységet, azonban jelenleg nem ismert sem a számuk, sem a tevékenységük végzésének helye. Az egészségügyi ágazat számára információ szükséges ezen szabadfoglalkozású jogviszonyban működők tevékenységéről, ezért be kell, hogy jelentsék ezen tevékenységüket az egészségügyi államigazgatási szervnek. A rendelkezés meghatározza a nyilvántartandó adatok körét, valamint az adatokban bekövetkező változások bejelentésének rendjét. Az egészségügyi államigazgatási szervnél az egészségügyi szolgáltatókról, illetve engedélyeikről vezetett nyilvántartás az adatok fogadására alkalmas.

A 3. §-hoz

Az ivóvízzel közvetlenül érintkezésbe kerülő engedélyezett anyagokról, termékekről és technológiákról vezetett nyilvántartásnak az OTH honlapján való közzétételének törvényi szintű előírását rögzíti a törvény.

A 4. §-hoz

Az Eütv. betegjogi fejezetének módosításával összefüggésben a panaszokról és a közérdekű bejelentésekről szóló 2013. évi CLXV. törvény szerint benyújtott panasszal kapcsolatos eljárás szabályai és a panaszkezelés illetékességi szabályai - figyelemmel arra, hogy azok az egészségügyi államigazgatási szerv eljárását rögzítik - átkerülnek az Eütv.-ből az Ehi.-be.

Az 5. §-hoz

A rendelkezés kapcsolódik az 1. §, és a 2. §-ban meghatározott rendelkezésekhez, azaz meghatározza, hogy az első alkalommal mikor kell a bejelentési kötelezettségeknek eleget tenniük a szolgáltatóknak, közreműködőknek, szabadfoglalkozás keretében tevékenységet végzőknek, valamint az egészségügyi államigazgatási szerv intézkedésének határidejét rögzíti a szabályozás.

A 6. §-hoz

A szövegpontosításra azért van szükség, mert a tisztifőgyógyszerészek, tisztigyógyszerészek nem csak a kábítószerek, hanem a pszichotróp anyagok és a kábítószer-prekurzorok vonatkozásában is teljes hatáskörrel végezhetnek ellenőrzéseket.

A 7. §-hoz

A törvény pontosítja a kezelést végző orvos fogalmát, azt hozzáigazítva az Eütv. 3. §-ában meghatározott fogalomhoz, tekintettel arra, hogy az Eüak. által jelenleg használt fogalom szűkebb tartalmú az Eütv.-beli fogalomnál.

A 8. §-hoz

Az Eüak. 2011. április 1-je óta biztosítja a lehetőséget a háziorvos számára, hogy tiltakozás hiányában az egészségbiztosítási szervtől lekérve tudomást szerezzen a hozzá bejelentkezett beteg más egészségügyi szolgáltatónál - a társadalombiztosítás terhére - igénybevett ellátásairól. A törvény ezt a lekérdezési lehetőséget - az Eüak. egyébként meglévő adatkezelési felhatalmazásával összhangban - kiterjeszti a beteg kezelését végző más orvosokra is. Fontos egészségpolitikai cél, hogy a hatékony gyógykezelés érdekében a kezelőorvosok hozzáférjenek betegeik kórelőzményéhez, elkerülve ezzel az esetleg feleslegesen ismételt vizsgálatokat és hozzájárulva a szükséges informáltsághoz. Az Eüak. 11. §-ának módosításával a kezelőorvos adatmegismerésének módja és annak terjedelme, valamint az érintett beteg tiltakozására vonatkozó rendelkezés is pontosításra kerül.

A 9. §-hoz

A fertőző betegségek jelentési rendjéről szóló miniszteri rendelet megalapozása, illetve a törvényi szintű összhang megteremtése érdekében szükséges a kiegészítés.

A 10. és 15. §-hoz

A veleszületett rendellenességet bejelentő orvosok körének pontosításával, a rendellenesség bejelentési kötelezettség felső korhatárának eltörlésével, valamint a bejelentendő adatok körének a nemzetközi szakmai szervezetek elvárásainak megfelelő bővítésével a törvény lehetővé teszi a veleszületett rendellenességek valós gyakoriságának meghatározását, a tényleges esethalmozódások felismerését, valamint a rendellenességek nemzetközi összehasonlításban való teljes körű epidemiológiai elemzését és a primer prevenció hatékonyságának javítását.

А Gottsegen György Országos Kardiológiai Intézet koordinálásában 2010. január 1-je óta működik a szívinfarktusban szenvedő betegek nyilvántartása, melyben önkéntesen vesz részt az ellátásért felelős intézmények 90%-a. А Regiszter működésének jelenleg nincs jogszabályi háttere, így a beteg-beleegyezésen alapuló nyilvántartás teljeskörűsége nem biztosítható. A szívinfarktus az egyik vezető halálozási ok, népegészségügyi, közegészségügyi okokból is fontos, hogy naprakész információk álljanak rendelkezésre.

Ahhoz, hogy а Regiszterhez minden érintett intézmény továbbítsa a szükséges adatokat és a Regiszter nemzetközi programokban, adatcserében történő együttműködésben részt tudjon venni, a Nemzeti Rákregiszterhez hasonlóan szükséges a szabályozás megalkotása.

A Nemzeti Szívinfarktus Regiszter naprakész, teljeskörű működéséhez szükség van a szívinfarktussal kapcsolatos halálozási adatokra is, ennek az adatszolgáltatásnak az alapjait teremti meg a módosítás.

Az Eüak. 16. §-ának módosításával összefüggésben szükséges a veleszületett rendellenességek bejelentésére vonatkozó rendelkezés pontosítása is a bejelentett adatok nyilvántartása tekintetében.

A 11. §-hoz

А határon átnyúló egészségügyi ellátásra vonatkozó betegjogok érvényesítéséről szóló 2011/24/EU irányelv 20. cikke szerint: „(1) A Bizottság 2015. október 25-ig, ezt követően pedig háromévente jelentést készít ezen irányelv működéséről, amelyet benyújt az Európai Parlamentnek és a Tanácsnak. A jelentésnek különösen az alábbiakra vonatkozó információkat kell tartalmaznia: betegáramlás, a betegmobilitás pénzügyi vonatkozásai, a 7. cikk (9) bekezdése és a 8. cikk végrehajtása, valamint az európai referenciahálózatok és a nemzeti kapcsolattartó pontok hálózatának működése.”

А jelentés elkészítéséhez az adatokat a tagállamoknak kell szolgáltatniuk. A 20. cikk (2) bekezdésének utolsó mondata szerint: „A tagállamok a Bizottság számára segítséget nyújtanak és megadják a rendelkezésre álló valamennyi információt az értékelés elvégzéséhez és a jelentések elkészítéséhez.”

Az irányelv minden szolgáltatóra kiterjed, függetlenül attól, hogy rendelkezik-e közfinanszírozott kapacitással. Az irányelv 3. cikkének g) pontja szerint „egészségügyi szolgáltató”: olyan természetes vagy jogi személy, vagy bármely más jogalany aki, vagy amely jogszerűen nyújt egészségügyi ellátást egy tagállam területén.

Tekintettel arra, hogy az adatszolgáltatásnak az irányelv hatálya alá tartozó határon átnyúló ellátások teljességére ki kell terjednie, minden egészségügyi szolgáltató esetében szükséges az adatszolgáltatási kötelezettség megteremtése. A közfinanszírozott egészségügyi szolgáltatók adatközlése - a finanszírozási jogszabályok alapján - megoldott.

А nem közfinanszírozott egészségügyi szolgáltatók adatközlésének jogalapját törvényben kell rendezni.

А megfelelő felkészülési idő érdekében az adatszolgáltatás bevezetése 2014. júliusától indokolt.

A 12. és 16. §-hoz

2014. január 1-jén lép hatályba az egészségügyi és a hozzájuk kapcsolódó személyes adatok kezeléséről szóló 1997. évi XLVII. törvény (a továbbiakban: Eüak.) II. fejezetének új alcíme, amely a Központi Implantátumregiszter felállításáról szól. Az orvostechnikai eszközökkel kapcsolatos hatósági ellenőrzést az Egészségügyi Engedélyezési és Közigazgatási Hivatal végzi, erre tekintettel indokolt a szabályozást úgy hatályba léptetni, hogy az EEKH állandó hozzáférést - és nem csak kérelemre történő adatszolgáltatást - kapjon a regiszterben tárolt adatokhoz. Az implantátumregiszter az adatokat az egészségbiztosító által képzett kapcsolati kódon tárolja, így személyazonosításra alkalmas adatok kezelésére nem kerül sor. Az EEKH számára ez az adatkezelési jogosultság jelentősen segíti - főleg a kezdeti időszakban - az esetleges hibák kiszűrését és a szolgáltatók adatközlési tudatosítását.

A 13. §-hoz

A vények megőrzési idejére vonatkozó rendelkezések egységesen az Eüak. keretében kerülnek szabályozásra. A gyógyszertárak mellett nevesítésre kerülnek a gyógyászati segédeszköz forgalmazók és a gyógyászati ellátást nyújtók. Valamennyi vény megőrzési ideje öt év, kivéve azon gyógyászati segédeszközöket, melyeknek kihordási ideje öt évnél hosszabb. Ezen esetben a megőrzési idő igazodik a kihordási időhöz.

A 14. §-hoz

Az egészségügyi szolgáltatók - és különösen a háziorvosok - gyógykezelési tevékenységének és a hatályos jogszabályok szerinti dokumentációs kötelezettségének megfelelő ellátásához - az információs önrendelkezési jogról és az információszabadságról szóló 2011. évi CXII. törvény rendelkezésének keretei között - a gyakorlatbeli problémák orvoslására a módosítás rendelkezik az adatfeldolgozói szerződések megszűnése esetén az adatfeldolgozó eljárásáról.

A 17‒18. §-hoz

Bevezetésre kerül az intézményi előjegyzési lista a fekvőbeteg-szakellátást nyújtó intézmények által vezetett várólista tekintetében. Az egységes, országos várólista követhetőségének érdekében a módosítás technikai jellegű szabályként fogalmazza meg, hogy az egyébként a várólistára kerülő betegek közül azok, akik a ténylegesen igénybe vehető ellátási időponthoz képest, saját kérésükre legalább 14 nappal később kívánják az ellátást igénybe venni külön intézményi előjegyzési listára kerüljenek. Mivel ők egyébként is felkerülnének a várólistára, így a módosítás eredményeként csak a várólistára kerülők egy speciális körének előjegyzési listára vétele valósul meg. Az intézményi előjegyzési lista vezetésére technikailag ugyanazon szabályok vonatkoznak, mint a várólistáéra, mind az adattartalom, mind pedig a szakmai tartalom tekintetében, s ugyanúgy intézményi szinten vezetendő nyilvántartást jelent.

A 19. §-hoz

A módosítás a közigazgatási hatósági eljárás és szolgáltatás általános szabályairól szóló 2004. évi CXL. törvény 2014. január 1-jén hatályba lépő módosítása miatt szükséges, másrészt a várólistával, intézményi előjegyzéssel, illetve betegfogadási listával kapcsolatos nyilvántartási, jelentési és adatszolgáltatási kötelezettség nem teljesítése esetén alkalmazható szankcióra vonatkozó szabályokat állapítja meg.

A 20. §-hoz

А kötelezettség állományra vonatkozó adatok minden hónap 5-éig történő bekérése a naprakész egészségpolitikai döntések megalapozottsága érdekében indokolt.

Tekintettel arra, hegy а kisebb járóbeteg-szakellátó szolgáltatók adóssággal nem vagy nem je1entős mértékben rendelkeznek, indokolt az adatszolgáltatói kört szűkíteni a korábbi gyakorlatnak megfelelően. Ez alapján az adatokat csak a fekvőbeteg-szakellátó szolgáltatóktól, valamint a heti 200 szakellátási óránál magasabb óraszámmal rendelkező járóbeteg-szakellátó intézményektől kell bekérni.

A 21. §-hoz

Minden ellátás esetében törvényi szinten került szabályozásra az ellátások összegének kiszámítása, kivéve a terhességi-gyermekágyi segélyt. A módosítással a terhességi-gyermekágyi segély számítási szabályai is törvényi szintre kerülnek.

A 22. §-hoz

A polgárok személyi adatainak és lakcímének nyilvántartásáról szóló 1992. évi LXVI. törvény és a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény (a továbbiakban: Tbj.) alapján az a belföldinek minősülő személy, aki hitelt érdemlően bizonyítja annak tényét, hogy életvitelszerűen külföldön tartózkodik vagy él, és ott rendelkezik egészségbiztosítással, visszamenőleges hatállyal mentesülhet az egészségbiztosítási járulék megfizetése alól.

A kötelező társadalombiztosítás hatálya nem terjed ki rá, azonban az egészségügyi szolgáltatások igénybevételére vonatkozó lehetősége megvolt, ebből kifolyólag vizsgálni szükséges, hogy vett-e igénybe egészségügyi szolgáltatást az érintett időszakban, illetve annak igénybevétele esetén intézkedni kell a jogosulatlanul igénybe vett szolgáltatás megtérítése és az E. Alap védelme érdekében.

Az a személy, aki a Tbj. 39. § (2) bekezdésében foglalt egészségügyi szolgáltatási járulékfizetési kötelezettsége alól az adóhatóság eljárása alapján utólagosan mentesül, azonban a TAJ Kártyával úgy vett igénybe egészségügyi szolgáltatást, hogy arra nem volt jogosult, köteles az egészségügyi szolgáltatás E. Alapot terhelő költségeit megtéríteni. Ezen felül - tekintettel arra, hogy az állampolgár a NAV felé bizonyította azt, hogy életvitelszerűen külföldön tartózkodik - szükséges a TAJ kártyája passziválása is.

A 23. §-hoz

Az Európai Gazdasági Térség tagállamaiban, illetve Svájcban az egyes tagállami biztosítási rendszerek teljesen eltérőek. Ennek következtében bizonyos államokban, mint például Németországban vagy Svájcban lehetőség van biztosítás kötésére az állami- és a magánbiztosítási rendszerben is. Az Ebtv. jelenlegi 80. § (5) bekezdése kizárólag az uniós rendeletek hatálya alá tartozó személyre írja elő a külföldi biztosítás létrejötte, illetve megszűnése bejelentésének kötelezettségét. Azon személyek, akik az adott nemzeti jogi szabályozás miatt nem az uniós rendeletek hatálya alá tartozó biztosítónál rendelkeznek biztosítással, azokra nem vonatkozik a bejelentési kötelezettség. Erre tekintettel a fent említett - az uniós rendeletek hatálya alá nem tartozó biztosítónál biztosítással rendelkező - személyi kör bevonása szükséges a bejelentési kötelezettség alá.

A 24. §-hoz

Az Egészségügyi Világszervezet 1995-től kezdve folyamatosan jelentet meg új BNO kódokat, illetve a régiek módosításait. Ezen változások egy része az ESKI kiadványaként 2010. április 20-án átvezetésre került a hazai BNO rendszerben.

Az elektronikus adatszolgáltatásban használatos öt karakteres BNO állomány és a morphológiai kódok listájának aktualizált formában történő hivatalos megjelentetése azonban nem került átvezetésre, azok jogszabályban történő kihirdetéséhez felhatalmazó rendelkezés megalkotása szükséges.

A 25‒26. §-hoz

A törvény az uniós rendeletekkel való összhang megteremtése érdekében kizárja a megállapodás alapján egészségügyi ellátásra jogosultak körét az egészségügyi ellátások külföldön történő igénybevételéből.

A törvény tartalmazza a táppénzre vonatkozó pontosítást: a 2013. július 15-én hatályba lépett Ebtv. 48. § (6a) és (6b) bekezdése mind a munkáltatót váltókra, mind az évek óta ugyanott dolgozókra alkalmazható, így a 48. § (4) bekezdésben előírtak a továbbiakban nem alkalmazhatóak, annak hatályon kívül helyezése szükséges.

A törvény pontosítja a mezőgazdasági őstermelő baleseti táppénz összegének kiszámítását.

Kiegészítésre kerül az Ebtv. azzal, hogy az ellátásban részesülőknek 15 napon belül kell az egészségbiztosítónak bejelenteni minden olyan tényt, illetőleg adatot, amely az ellátásra jogosultságot vagy ellátása folyósítását érinti.

E § tartalmazza a törvény a 17. és 18. §-ában bevezetett intézményi előjegyzési listához kapcsolódó pontosítások átvezetését.

A 27. §-hoz

A módosítás szövegpontosító jellegű.

A 28. §-hoz

Az Országos Betegjogi, Ellátottjogi, Gyermekjogi és Dokumentációs Központ (a továbbiakban: OBDK), mint a betegjogi, ellátottjogi és gyermekjogi képviselőket foglalkoztató szerv a betegjogok érvényesítése kapcsán meghatározó, elsődleges szereplője az ellátórendszernek, ezért indokolt egyértelműsíteni és kiemelni a központi hivatal helyét és viszonyát az egészségügyi ellátórendszer többi szervéhez a betegjogi jogsérelmekkel kapcsolatos eljárásban.

A törvény az Eütv. eredeti szövegének meghagyása mellett, megteremti a jogszabályban rendezett egyértelmű kapcsolatot az OBDK és az általa foglalkoztatott betegjogi képviselők eljárása között, egyértelműsítve az egészségügyi adatkezelésre vonatkozó OBDK jogalapot is.

A törvény rendezi azt a gyakorlatban sokszor előforduló esetet is, amikor a beteg akadályozottságának fennállása esetén a hozzátartozó fordulna a betegjogi képviselőhöz, de a jelenlegi jogszabályi rendelkezések alapján ezt nem teheti. A törvény a problémát a beteg hozzátartozójától kapott meghatalmazás bevezetésével oldja meg, ha a betegnek - a betegjogi képviselő eljárásának megindítását is korlátozó, egészségügyi okból származó tartós - akadályoztatása áll fenn.

A 29. §-hoz

A törvény egyértelműsíti, hogy az egészségügyi szolgáltató és az OBDK együttesen biztosítják a betegjogi képviselő elérhetőségére vonatkozó tájékoztatást, feloldva ezzel az OBDK-ról szóló 214/2012. (VII. 30.) Korm. rendelet és az Eütv. jelenlegi szabálya közötti inkoherenciát.

A jelenleg hatályos szabályozásban nem egyértelmű az egészségügyi szolgáltató/fenntartó panaszra adott válaszának határideje. Ezt a határidőt a törvény 30 munkanapban rögzíti. A panaszra adott választ a betegjogi képviselőn keresztül az OBDK is megkapja.

A 30. §-hoz

Az étrend-kiegészítők és a különleges táplálkozási igényt kielégítő élelmiszerek mellett 2011 óta külön szabályozás vonatkozik a vitaminokkal, ásványi anyagokkal és bizonyos egyéb anyagokkal dúsított élelmiszerekre. A szabályozás alapja a vitaminok, ásványi anyagok és bizonyos egyéb anyagok élelmiszerekhez történő hozzáadásáról szóló, 2006. december 20-i 1925/2006/EK európai parlamenti és tanácsi rendelet, valamint az annak végrehajtásához szükséges rendelkezéseket megállapító, a vitaminok, ásványi anyagok és bizonyos egyéb anyagok élelmiszerekhez történő hozzáadásának egyes kérdéseiről szóló 55/2011. (IX. 20.) NEFMI rendelet. Erre tekintettel szükséges a táplálkozás-egészségügyi előírások körében a lakosság tájékoztatását, oktatását e termékkör alkalmazásának szempontjaival is megismertetni.

A 31. §-hoz

Az Országos Mentőszolgálat 2014. január 1. napjával átveszi a sürgősségi betegellátást koordináló tevékenységet és szakmai indokok alapján a sürgősségi ügyeleti ellátás hatékonyságának növelése érdekében integrálja a működő mentésirányítási rendszerébe, ezzel növelve az ellátásra szorulók egészségügyi biztonságát. A Mentőszolgálat nem csak elkészíti és kiadja az ügyeleti rendet, hanem a sürgősség ügyeleti ellátását koordinálja, irányítja és felügyeli és ezen tevékenységei során tapasztalt szabálytalanságokat is a jogszabályban meghatározott módon kezeli.

A 32. §-hoz

Az Országos Mentőszolgálat koordinációjával megvalósul a közfinanszírozott betegszállítás rendszerének átláthatósága, a betegutak irányításának egységesítése. Az egymástól függetlenül betegszállítást végző egészségügyi szolgáltatók összehangolásával hatékonyabb ellátás és esélyegyenlőség valósul meg a betegellátásban, továbbá racionalizáltabbá válik a betegszállítás kapacitás kihasználtsága, ezzel javítva a szállításra szorulók ellátásának minőségét.

A 33. §-hoz

2014. március 1-jétől a rehabilitációs medicina területén működő egészségügyi szolgáltatók ezen tevékenységüket a rehabilitációs ellátási programok alapján kell, hogy végezzék. A törvény ennek kereteit állapítja meg.

A 34. §-hoz

A rendelkezésben szabályozásra kerül, hogy azon közreműködő, aki közreműködői szerződés alapján az őt igénybe vevő szolgáltató által nyújtott egészségügyi ellátásban a személyi feltételek biztosításában vesz részt személyes szolgáltatás nyújtásával, működési engedély nélkül, az egészségügyi államigazgatási szervhez történő bejelentést követően vehet részt az egészségügyi szolgáltatás nyújtásában. Ezen közreműködői tevékenység egyéni egészségügyi vállalkozóként, társas vállalkozás tagjaként, egyéni cég tagjaként, illetve ezen gazdálkodó szervezetekkel munkaviszony keretében végezhető. Tehát az ún. személyes közreműködő esetében nem kerül sor engedélyezési eljárásra, a hatósághoz a tevékenység megkezdését csupán be kell jelentenie. A jelenlegi szabályoktól eltérő továbbá, hogy ezen tevékenység végzéséhez külön felelősségbiztosítást nem kell kötni, kiterjeszthető a közreműködőt igénybe vevő szolgáltató felelősségbiztosítása a közreműködőkre is.

Az egészségügyi szolgáltató nevében és felelősségére ellátást nyújtó személyi kör azonosíthatósága szempontjából nagyon fontosak a közreműködők munkaviszonyban alkalmazott dolgozói is. Erre figyelemmel az Eütv. 108/A. § (2) bekezdés c) pontjában rögzíti, hogy a nyilvántartásba vétel alapján működő egészségügyi szolgáltató (azaz a közreműködő) az Eütv. 7. § (2) bekezdés e) pontjában említett munkaviszonyban állók foglalkoztatásával is eleget tehet a személyi feltételek biztosítására irányuló kötelezettségének.

Fontos azonban további két kérdés egyértelművé tétele: egyrészt szükséges rögzíteni, hogy a közreműködőt igénybe vevő egészségügyi szolgáltató saját alkalmazottai semmilyen körülmények között nem minősülhetnek közreműködőnek. Továbbá a korábbi jogbizonytalanságok megszüntetése érdekében azt is szabályozni kell, hogy a nyilvántartásba vétel alapján működő egészségügyi szolgáltató az általa biztosítani vállalt személyi feltételeket munkaerő-kölcsönzéssel nem biztosíthatja.

A 35. §-hoz

Magyarországon felsőoktatási képzés keretében nem lehet a hagyományos kínai gyógymódokat elsajátítatni. Hazai képzés hiányában a külföldön szerzett oklevél sem ismerhető el, így a hagyományos kínai gyógymódokat végző szakemberek nem végezhetik önállóan tevékenységüket.

Indokolt megteremteni annak a lehetőségét, hogy egyedi mérlegelés után a nagy szakmai tapasztalattal rendelkező hagyományos kínai orvosok is - szabályozott körülmények között - gyakorolhassák hivatásukat.

A 36. §-hoz

Az Egészségügyi Engedélyezési és Közigazgatási Hivatal által vezetett alap- és működési nyilvántartás az egészségügyi dolgozók végzettsége és szakképzettsége szerint csoportosítható módon négy alnyilvántartásra tagozódik:

- orvosok/fogorvosok,

- gyógyszerészek,

- klinikai végzettségű egészségügyi dolgozók és

- egészségügyi szakdolgozók nyilvántartása.

A 37. §-hoz

Az egyes egészségügyi dolgozók munkavégzésével kapcsolatos részletes adatokat az Országos Tisztifőorvosi Hivatal által vezetett működési engedélyezési nyilvántartás tartalmazza. A működési nyilvántartásban ebből adódóan a korábbi részletes szabályozás fenntartása nem indokolt, kizárólag a dolgozó munkahelyére vonatkozó adatok kerülnek a továbbiakban feltüntetésre.

Az egészségügyi dolgozók működési nyilvántartása tartalmazza többek között az egészségügyi dolgozó kamarai tagságának tényére, a tagság kezdetére és megszűnésére, valamint az egészségügyi dolgozóval szemben törvény alapján etikai eljárás keretében kiszabott jogerős büntetés tényére (a büntetést kiszabó határozat jogerőre emelkedése napjának és elévülése időpontjának megjelölésével együtt) vonatkozó adatokat. Arra vonatkozóan azonban sem az Eütv., sem pedig az egészségügyben működő szakmai kamarákról szóló 2006. évi XCVII. törvény nem tartalmaz rendelkezéseket, hogy az illetékes szakmai kamara ezen adatokat milyen módon köteles közölni a működési nyilvántartást vezető szervvel. Ezen rendelkezést pótolja a módosítás.

A 38. §-hoz

Annak érdekében, hogy az egészségügyi dolgozók munkavégzési helyére vonatkozó - bárki számára megismerhető - adatok a működési nyilvántartásban folyamatosan naprakészek legyenek, szükséges a működési nyilvántartás és a működési engedélyezési nyilvántartás közötti folyamatos, elektronikus adategyeztetés biztosítása.

A 39. §-hoz

Az egészségügyi ágazati humán erőforrás monitoring rendszer hatékony működtetése érdekében a TÁMOP 6.2.1-11/1 Egészségügyi humánerőforrás monitoring projekt keretében kiépül a rendszer informatikai támogatását biztosító adattárház. A projekt specifikációja során a rendszerhez szükséges adatkörök és adatforrások pontosításra kerültek. A módosítás, azaz a HMR-be becsatornázott adatok pontosítása és bővítése a HMR továbbfejlesztésének részét jelenti, egyidejűleg hozzájárul az ágazat legújabb elvárásainak megfelelő HMR beszámoló elkészítéséhez is, amely a döntéshozók részére nyújt átfogóbb és részletesebb információkat az egészségügyi ágazat humánerőforrásával kapcsolatos stratégiai tervezésben.

A 40. §-hoz

Az államilag támogatott szakorvos jelöltekről vezetett nyilvántartás adattartalmának kibővítése azzal az adattal, hogy az adott jelölt a Rezidens Támogatási Program keretében részesül-e ösztöndíjban. Mind az ösztöndíj, mind a képzéshez kapcsolódó állami támogatások folyósításának feltétele a szakorvos jelölt teljesítésének igazolása, amely a nyilvántartáshoz kapcsolódó elektronikus felületen történik a szakorvos jelölt képzését koordináló felsőoktatási intézmény és a szakorvos jelöltet foglalkoztató munkáltató igazolása alapján.

A 41. §-hoz

Figyelemmel arra, hogy az önálló egészségügyi tevékenységvégzés feltétele az egészségügyi dolgozók esetében a jogszabályban előírt továbbképzési kötelezettség teljesítése és ennek megfelelően az 5 éves továbbképzési időszak alatt meghatározott elméleti és gyakorlati továbbképzési pont teljesítése, szükséges a munkáltató részéről annak biztosítása, hogy az általa foglalkoztatott egészségügyi dolgozók továbbképzési kötelezettségének teljesítéséről a továbbképzési pontok nyilvántartását végző szervtől tájékoztatást kérjen.

A 42. §-hoz

Az egészségügyi alapellátás tekintetében - a szakellátástól eltérően - az egyes alapellátási körzetek határainak kijelölése a települési önkormányzatok feladata. Azonban ahhoz, hogy a praxisok számáról, a körzetek határairól aktuális, frissített információk álljanak rendelkezésre, indokolt egy országos nyilvántartás létrehozása. A jelenleg hatályos szabályozás az egészségügyi államigazgatási szerv feladatául rendeli a körzetek határairól a nyilvántartás vezetését, de ezen nyilvántartás adattartalmát, a nyilvántartott adatokban történő változás regisztrálásának rendjét nem határozta meg az Eütv. A módosítással ez pontosításra kerül, illetve meghatározásra kerülnek a nyilvántartás kötelező tartalmi elemei is. Az országos nyilvántartás kialakításához szükséges informatikai háttér az egészségügyi államigazgatási szervnél uniós fejlesztési forrásból kerül kialakításra.

A 43. §-hoz

Az Eütv. kórházi felügyelő tanács szabályozására vonatkozó rendelkezései - melyek az önkormányzatok delegálására vonatkozó elemeket emelik ki - megalkotásuk óta elavultak, nem követik azokat a változásokat, melyek az egyes fenntartók körében bekövetkeztek, nem veszik figyelembe az önkormányzati fekvőbeteg ellátók állami tulajdonba kerülését. Indokolt, hogy minden típusú - Eütv. 3. § f) pontja szerinti - fekvőbeteg ellátót fenntartó részt vegyen a felügyelő tanács feladatellátásában, ezáltal biztosítva a konzultációt és a kapcsolattartást az intézmény működésével, fenntartásával és fejlesztésével kapcsolatos kérdésekben az érintett civil szervezetekkel, lakossággal, intézményi delegáltakkal.

A 44. §-hoz

Jelenleg nem szabályozott a rutindiagnosztikai laboratóriumi vizsgálatok céljából levett hagyományos biológiai minták felhasználását követően megmaradt minták ‒ szérum, plazma, vizelet, a DNS minták kivételével ‒ sorsa. Az ilyen maradványminták - személyazonosításra véglegesen alkalmatlanná tett módon - a törvény szerint felhasználhatók klinikai kutatási, oktatási és minőségbiztosítási célra, például orvostechnikai eszközök működésének ellenőrzése és kalibrálása, laboratóriumi tesztrendszerek kipróbálása, beállítása, vagy összehasonlítása céljából.

A 45. §-hoz

A hatályos előírás pontosítása az új ‒ egészségügyi válsághelyzeti terv ‒ kifejezéssel (ld. 48. §).

A 46. §-hoz

A szakorvos képzést a 2010. évet megelőzően megkezdett és jelenleg a képzésben szakgyakorlati idejét töltő jelöltek esetében a hatályos szöveg szerint az adatszolgáltatás a felsőoktatási intézmények részéről esetleges volt, figyelemmel arra, hogy az az egyes jelöltek teljesítéséhez kötődött. A módosítás az egyetemek részére adminisztratív tehercsökkenéssel jár, évi két alkalommal történő adatszolgáltatás kerül előírásra.

A 47. §-hoz

Az Eütv. felhatalmazó rendelkezéseinek pontosítását célozza, így az egységes egészségügyi ágazati humánerőforrás monitoring rendszerre vonatkozó felhatalmazó rendelkezés kibővítésre kerül a részletes végrehajtási szabályok megalkotása érdekében.

2014. március 1-jétől a rehabilitációs medicina területén működő egészségügyi szolgáltatók ezen tevékenységüket a rehabilitációs ellátási programok alapján kell, hogy végezzék.

A 48. §-hoz

A 2013-as tavaszi árvíz tapasztalatai alapján, az alapellátásra is kiterjesztésre kerülnek az egészségügyi válsághelyzeti szabályok. Ezen felül a „katasztrófa-egészségügyi ellátás” kifejezés helyett bevezetésre kerül az „egészségügyi veszélyhelyzeti ellátás” kifejezés, mivel a korábbi kifejezés mára már túlhaladottá, pontatlanná vált.

Szükséges a halottvizsgálati szaktanácsadó díjazásának törvényi alapját megteremteni.

A törvény rendezi, hogy a beteg halála esetén a törvényes képviselője, közeli hozzátartozója és örököse is készíthessen kivonatot, másolatot az egészségügyi dokumentációról, olyan módon, ahogy az egyébként saját magát a beteget is megilleti.

A törvény egyértelműsíti, hogy a betegjogi jogsérelmekkel kapcsolatos eljárások elsősorban az OBDK feladat- és hatáskörébe tartoznak.

A 49. §-hoz

A panaszról és a közérdekű bejelentésekről szóló 2013. évi CLXV. törvény szerint benyújtott panaszra vonatkozó rendelkezés hatályát veszti az Eütv.-ből, mert az Ehi. törvény keretein belül kerül szabályozásra.

Az Eütv. e rendelkezésének tartalma átkerült az Eütv. módosított 30. §-ába, pontosítva a képviselőket foglalkoztató OBDK megnevezését.

A jogszabályi összhang megteremtése érdekében szükséges módosítás. Az egészségügyi szolgáltatók az általuk foglalkoztatott dolgozók tevékenységvégzésére vonatkozó adatokat a működési engedélyezési nyilvántartást vezető szerv részére jelentik be.

Az 50‒51. §-hoz

Az Európai Unió Tanácsának 2013. október 7-i, 2013/496/EU határozata értelmében a jegyzékre felvételre kerül az 5-(2-aminopropyl)indol (5-IT). A módosítás a határozatnak való megfelelést célozza.

Az 52. §-hoz

A GHB (gamma-hidroxi-vajsav) törlésre kerül az emberi felhasználásra kerülő gyógyszerekről szóló 1998. évi XXV. törvény (a továbbiakban: Gyógyszer Tv.) mellékletének B jegyzékéről, tekintettel arra, hogy az eddigi gyakorlattól eltérően az ENSZ Kábítószerek Bizottsága (CND) 56. ülésszakán hozott 56/1 számú határozat hatálybalépésétől a GHB elbírálása nem lesz szigorúbb hazánkban, mint ahogy azt a nemzetközi egyezmény előírja. Így ezt az anyagot a jövőben nem kell feltüntetni azon anyagok jegyzékén, ahol a magyarországi szabályozás szigorúbb a nemzetközinél.

Az 53. §-hoz

A Gytv. 1. § 5. pont, a 15/B. § és a 15/C. §-ban átvezetett szöveg módosításra az egyszerűsítés céljából van szükség. Azokat a pszichotróp anyagokat amelyek nem a pszichotróp anyagokról szóló egyezmény mellékletének I. és II. Jegyzéke alapján minősülnek kábítószerrel egy tekintet alá eső veszélyes pszichotróp anyagnak, illetve amelyek hazai besorolása eltér a nemzetközitől a Gyógyszer Tv. mellékletének jegyzékei tartalmazzák. Az A) és B) jegyzékeken azonos büntetőjogi kategóriába eső pszichotróp anyagok kerülnek feltüntetésre, így nincs szükség azok külön nevesítésére, már csak azért sem, mert az A) és B) jegyzék elnevezés a jogalkalmazás során keveredést okozhat a kábítószerekkel és pszichotróp anyagokkal, valamint az új pszichoaktív anyagokkal végezhető tevékenységekről, valamint ezen anyagok jegyzékre vételéről és jegyzékeinek módosításáról szóló 66/2012. (IV. 2.) Korm. rendelet 1. mellékletének A) és B) jegyzékeivel.

Az 54. §-hoz

A Gytv. hatályos 4/A. § (1) bekezdése szerint a gyógyszerészeti államigazgatási szerv által kiadott gyógyszergyártási engedély szükséges a harmadik országból történő importjához, illetve kizárólag exportra történő előállításához. Bizonyos esetekben a gyógyszert harmadik országokból egyedi gyógyszerhatósági engedély alapján hozzák be a nagykereskedők betegellátási célból. Ilyen esetekben nem kerül sor gyártói felszabadításra, hiszen a gyógyszer rendszerszerű forgalomba hozatalára sem kerül sor. Erre tekintettel indokolt kimondani a Gytv.-ben, hogy nem szükséges gyógyszergyártási engedély beszerzése, ha a gyógyszert külön engedély alapján gyógyszer-nagykereskedelmi engedéllyel rendelkező gyógyszer-nagykereskedő importálja.

Az 55. §-hoz

Amennyiben az új pszichoaktív anyag kockázatértékelésének eredménye azt támasztja alá, hogy az adott anyag használatának veszélyessége a kábítószerek és az azokkal egy tekintet alá eső pszichotróp anyagok használatának kockázatát nem éri el, akkor az adott pszichoaktiv anyag a szabad forgalomba való visszaengedés helyett kormányrendeletben meghatározott listára kerül áthelyezésre, az ellenőrzött státusz megtartásával. Ezekkel az anyagokkal legális tevékenység csak bejelentést követően végezhető. A C) jegyzék átmeneti státusza megmarad, mivel az anyagok az 1+1 év kockázatértékelésre rendelkezésre álló idő lejárta után vagy büntetőjogi kategóriába kerülnek tovább, vagy kormányrendeletben meghatározott jegyzékre kerülnek fel biztosítva ezáltal az ilyen anyagokkal folytatott tevékenységek utánkövetését azáltal, hogy a velük folytatott gazdasági tevékenységek továbbra is bejelentés kötelesek lesznek.

Az 56. §-hoz

A Gytv. 16. §-ának módosítása a 2001/83/EK irányelvnek a farmakovigilancia tekintetében történő módosításáról szóló 2012/26/EU európai parlamenti és tanácsi irányelv 1. cikk 12. pontjának átültetését szolgálja. A módosítás eredményeképpen a gyógyszerhatóságot két hónappal korábban kell tájékoztatni arról, hogy a forgalomba hozatali engedély jogosultja a gyógyszer forgalmazását Magyarország területén ideiglenesen fel kívánja függeszteni vagy a gyógyszert nem kívánja forgalmazni. A forgalmazás felfüggesztésének vagy megszüntetésének indokait a magyar gyógyszerészeti államigazgatási szervvel is ismertetni kell. Ez a kötelezettség él akkor is, ha egy Magyarországon továbbra is forgalmazott gyógyszer forgalmazását valamely külföldi országban kívánja megszakítani, azzal, hogy nem EGT országokban történő kivonás vagy felfüggesztés esetében a tájékoztatás akkor szükséges, amennyiben az intézkedést gyógyszerbiztonsági okokból alkalmazzák.

Az 57. §-hoz

Figyelemmel arra, hogy a gyógyszerészeti államigazgatási szerv által hozott - a Gytv. 20. § (3) és (4) bekezdése szerinti jogerős - határozatok nyilvánossága csak olyan mértékű lehet, amely nem sérti az ügyfelek üzleti titkait, a hatósági ellenőrzési tevékenység átláthatósága a hivatkozott eljárásban - a szükségesség-arányosság mérlegelésével - csak a határozatok közzétehető tartalmi elemeinek meghatározásával biztosítható. E célt szolgálja a Gytv. 20. §-ának módosítása.

Az 58. §-hoz

Hosszú évek óta megoldatlan probléma, hogy olyan készítmények kerültek ki a magyarországi gyógyszer-nyilvántartásból, amelyek kis forgalmúak és/vagy viszonylagosan alacsony árúak, terápiás szempontból azonban nélkülözhetetlen hatóanyagot tartalmaznak. A forgalmazók tájékoztatása szerint a hazai piacról történő kivonás hátterében az alacsony betegszám, a forgalomba hozatali engedély fenntartásának magas adminisztrációs költsége, és az alacsony betegszám miatti kis gyógyszermennyiség magyar csomagolású kiszerelésének magas gyártási és logisztikai költsége áll. A hazai forgalomba hozatali engedélyek megszűnésével a betegek jelenleg ezekhez a készítményekhez csak egyedi beszerzés útján, körülményesen juthatnak hozzá. Az egyénenkénti beszerzési/engedélyezési eljárás adminisztrációs terhet és költségnövekedést jelent az államigazgatás (GYEMSZI) számára is. Ennek elkerülése érdekében kerül sor a Gytv. módosítására, amely szerint nem kell igazgatási szolgáltatási díjat, fenntartási díjat fizetni ezen ún. „kedvezményezetti státusszal rendelkező” gyógyszerekkel kapcsolatos eljárásokért.

Az 59. §-hoz

Figyelemmel arra, hogy a gyógyszerészeti államigazgatási szerv által meghozott - az engedély megadását, felfüggesztését, visszavonását vagy egyéb szankciót tartalmazó - döntések végrehajtásához alapvető közegészségügyi érdek fűződik, a törvény szövegében indokolt kimondani, hogy ezen döntések végrehajtás felfüggesztése iránti kérelemre való tekintet nélkül végrehajthatók.

A 60. §-hoz

A módosítás a 2001/83/EK irányelvnek a farmakovigilancia tekintetében történő módosításáról szóló 2012/26/EU európai parlamenti és tanácsi irányelvhez kapcsolódó jogharmonizációs klauzulát tartalmazza.

A 61. §-hoz

A módosítás szövegpontosító jellegű.

A 62. §-hoz

A gyógyszernek a vevő részére csomagküldés útján történő eljuttatása nem tekinthető a közvetlen lakossági gyógyszerellátás részének, így a szabályozás koherenciája érdekében ki kell azt zárni a gyógyszer házhozszállítása fogalmából.

A 63. §-hoz

A módosítás célja - betegszervezetek kérése alapján - lehetővé tenni közreműködő bevonását a támogatással rendelt gyógyászati segédeszközök közül a miniszteri rendeletben meghatározott eszközök, valamint a nem támogatással rendelt gyógyászati segédeszközök házhoz szállítása esetében. Ennek megfelelő kapcsolódó felhatalmazó rendelkezést tartalmaz a törvény 77. §-a.

A 64. §-hoz

A kis- és középvállalkozásokról, fejlődésük támogatásáról szóló 2004. évi XXXIV. törvény előírja, hogy a kis- és középvállalkozások (KKV) esetében a hatóságok enyhébb szankciókat alkalmazzanak. Nevezetesen a KKV-kal szemben az első esetben előforduló jogsértés esetén főszabály szerint bírság kiszabása helyett figyelmeztetést kell alkalmazni. A hatékony szankciók alkalmazásának akadályát jelenti a gyógyszerismertetési szabályok megsértése esetén, hogy KKV státuszuk miatt ezen cégek ellen nem lehet visszatartó erejű jogkövetkezményeket alkalmazni. E helyzet rendezése érdekében szükség van arra, hogy a Gyftv. ismertetési szabályainak megsértése esetén ne legyenek alkalmazandóak a 2004. évi XXXIV. törvényből eredő könnyítések.

Figyelemmel arra, hogy a gyógyszerészeti államigazgatási szerv által meghozott ‒ az engedély megadását, felfüggesztését, visszavonását vagy egyéb szankciót tartalmazó ‒ döntések végrehajtásához alapvető közegészségügyi érdek fűződik, indokolt kimondani a törvényben, hogy a döntések végrehajtás felfüggesztése iránti kérelemre való tekintet nélkül végrehajthatók.

A 65. §-hoz

A módosítás célja javítani az ismertetési tevékenység ellenőrzése során a tényállás felderítésének hatékonyságát, annak érdekében, hogy a jogszabálysértésekkel szembeni fellépés eredményesebb legyen.

A 66‒72. §-hoz

Hosszú évek óta megoldatlan probléma, hogy olyan készítmények kerültek ki a magyarországi gyógyszer-nyilvántartásból, amelyek kis forgalmúak és/vagy viszonylagosan alacsony árúak, terápiás szempontból azonban nélkülözhetetlen hatóanyagot tartalmaznak. A forgalmazók tájékoztatása szerint a hazai piacról történő kivonás hátterében az alacsony betegszám, a forgalomba hozatali engedély fenntartásának magas adminisztrációs költsége és az alacsony betegszám miatti kis gyógyszermennyiség magyar csomagolású kiszerelésének magas gyártási és logisztikai költsége áll. A hazai forgalomba hozatali engedélyek megszűnésével a betegek jelenleg ezekhez a készítményekhez csak egyedi beszerzés útján, körülményesen juthatnak hozzá. Az egyénenkénti beszerzési/engedélyezési eljárás adminisztrációs terhet és költségnövekedést jelent az államigazgatás (GYEMSZI, OEP) számára is.

A betegellátás érdekében ezen készítmények társadalombiztosítási támogatásba való bekerülésének könnyítése indokolt.

A Gyftv. módosításával a kevesebb, mint 30 millió Ft éves forgalmú, a terápiában nélkülözhetetlen gyógyszerek esetében a „betegellátási érdekből kedvezményezetti státuszú gyógyszer” fogalom kerül bevezetésre. Ennek megfelelően a Gyftv. tartalmazza a betegellátási érdekből kedvezményezetti státuszú gyógyszerek támogatására vonatkozó alapvető szabályokat, valamint a forgalomba hozatali engedély jogosultjai számára előírt kötelezettségek és kivételszabályok megállapítását. A kedvezményezetti státusz megítéléséről az Országos Egészségbiztosítási Pénztár dönt a támogatásba való befogadással egyidejűleg. A státusz 5 évre adható meg, ezen idő elteltével felülvizsgálatot követően meghosszabbítható. A kedvezményezetti státusszal rendelkező gyógyszerrel azonos hatóanyagú, beviteli módú és azonos indikációban alkalmazott más gyógyszer kedvezményezetti státuszt nem szerezhet.

Természetesen ezen készítményekre is előírásra kerül a folyamatos gyógyszerellátási kötelezettség a kedvezményezetti státusz fennállása alatt.

А Gyftv. 36. § (1) bekezdésének módosítása történt meg a tekintetben, hogy eltérő mértékű befizetési kötelezettség kerül meghatározásra a speciális gyógyászati célra szánt tápszerekre és az anyatej-helyettesítő, és anyatej-kiegészítő tápszerekre.

Ezen termékek forgalomba hozatali engedélyének jogosultjai mentesülnek a társadalombiztosítási támogatásba való befogadási eljárásért fizetendő igazgatási szolgáltatási díjak megfizetése alól, továbbá a Gyftv. 36. § (1) bekezdése szerinti befizetési kötelezettség alól.

A 73. §-hoz

Nagyobb települések mellett fiókgyógyszertár létesítésére általában nincs lehetőség, ezért elengedhetetlen annak pontosítása, hogy új közforgalmú gyógyszertár létesítésére vonatkozó pályázat elbírálásakor csak akkor jelentsen előnyt fiókgyógyszertár működtetésének vállalása, ha ez a helyi viszonyok között ténylegesen megvalósítható.

Mivel az ügyelet léte mellett a készenlét biztosítása nem jelent valós többletszolgáltatást, ezért indokolt, hogy a közforgalmú gyógyszertár létesítésére irányuló pályázatok elbírálása során a folyamatos készenlétre vonatkozó ajánlat csak abban az esetben jelentsen előnyt, ha az adott településen / kerületben nincs ügyelet.

A területileg egyenletesebb gyógyszerellátás megvalósítása érdekében szükséges, hogy új közforgalmú gyógyszertár létesítésére kiírt pályázat elbírálásakor előnyt élvezzen az a pályázó, aki olyan településrészen kíván gyógyszertárat működtetni, amelytől az adott településen belül közúton mérve több mint 1,5 km-re van a legközelebbi működő közforgalmú gyógyszertár.

A postára adott, illetve a hatósághoz személyesen átadott kérelmek hatósági érkeztetése több nappal is eltérhet, ezért indokolt a pályázat benyújtására vonatkozóan egzaktabb határidő előírása.

A 74. §-hoz

А módosítás célja, annak lehetővé tétele, hogy a gyógyszertár amennyiben szükségesnek ítéli meg, munkaszüneti napok változásával összefüggésben kezdeményezhesse a működési engedély módosítása nélkül a betegellátás színvonalát javító nyitva tartást, továbbá a gyógyszertár működtetője felelősségi körén kívül eső, előre nem látható, elháríthatatlan külső okból eredő esetekben se legyen szükséges a működési engedély módosítása.

A 75. §-hoz

A jogalkalmazás során beazonosított értelmezési problémák korrigálása érdekében szükséges a személyi jogos gyógyszerész szakmai gyakorlatára vonatkozó előírások pontosítása.

A 76. §-hoz

A naprakész hatósági nyilvántartás biztosítása érdekében indokolt, hogy a gyógyszertáron kívüli gyógyszer forgalmazására engedéllyel rendelkező üzlet működtetője számára bejelentési kötelezettség kerüljön előírásra, ha a megszüntetésre kerül az ez irányú tevékenység.

A 77. §-hoz

A 63. §-hoz kapcsolódó felhatalmazó rendelkezés azon támogatással rendelt gyógyászati segédeszközök meghatározására vonatkozóan, amelyek házhoz szállításánál a forgalmazó közreműködőt vehet igénybe.

A 78. §-hoz

Az Gyftv. 2013. tavaszi módosítása lehetővé tette, hogy a gyógyszertárakban a gyógyszerészi tulajdon növelésének egyik eszközeként bevezetett, a Kisvállalkozás-fejlesztő Pénzügyi Zrt. (a továbbiakban: KvfP.) által működtetett patika tőkeprogram keretében a KvfP. által szerzett tulajdonrész gyógyszerészi tulajdonba számítson be, ha annak tekintetében a gyógyszerész öt éven belül érvényesíthető vételi joggal élhet. A gyógyszertárakat működtető gazdasági társaságokra vonatkozó elővásárlási jog a gyógyszerészi tulajdonhányad növelésének fontos eszköze. Jóllehet e két fent említett jogintézmény egymást nem zárja ki, a patika tőkeprogram gyorsabb működése érdekében fontos biztosítani, hogy a KvfP tőkeprogram keretében történő vételi joggal terhelt tulajdonszerzése esetében ne legyen alkalmazandó a Gyftv. elővásárlási jogra vonatkozó szabályozása. Ennek köszönhetően a gyógyszerészek által történő közvetett tulajdonszerzés az elővásárlási jogból fakadó nyilatkozattételi határidők bevárása nélkül végbemehet.

A családon belüli gyógyszertári üzletrészek értékesítése esetében nem méltányos, ha az elővásárlási jog intézménye a családi vagyont képező tulajdonhányad elvesztéséhez vezetne. Ezért az ilyen visszterhes átruházásokat ki kell venni az elővásárlás intézménye alól. Mindezek mellett természetesen szükségszerű, hogy a gyógyszertárat működtető gazdasági társaság folyamatosan megfeleljen a minimális gyógyszerészi tulajdoni arányra vonatkozó előírásoknak.

A Kormány 2013 nyarán indította el a kedvezményes kamatozású, állami kamattámogatott patika hitelprogramot. A hitelt igénybe venni kívánó gyógyszerészek hitelképességét jelentősen erősítheti az, ha a kölcsön terhére megvásárolni kívánt patikai tulajdonhányad a gyógyszerész személyes tulajdona helyett biztosítékul adható. Ezekben az esetekben azonban fontos, hogy - a gyógyszertár továbbműködtetése érdekében - a hitelszerződés esetleges felmondása esetén a biztosítékul adott és a pénzintézet tulajdonába kerülő tulajdoni hányad átmenetileg a gyógyszerészi tulajdonba beszámítson. Azonban az értékesítést követően vagy egy év elteltével biztosítani kell a gyógyszertárak működtető gazdálkodó szervezetnél a törvényben előírt gyógyszerészi tulajdoni minimumot.

A 2013 nyarán bevezetett állami elővásárlás a közforgalmú gyógyszertárak esetében csak ideiglenesen teszi lehetővé az állami tulajdonlást, hiszen a törvényben meghatározottak szerint az államnak pályázati úton értékesítenie kell az elővásárlás keretében megszerzett gyógyszertári tulajdonhányadot. Annak érdekében, hogy a pályázaton sikeres vevő tulajdonszerzése biztosított legyen, ezen esetekben ki kell zárni a más jogszabályokon alapuló elővásárlási jogot is.

А módosítás a gyógyszerész halála esetére rendezni kívánja az öröklés rendjét ezzel is biztosítva a gyógyszertárak családi tulajdonban való megőrzését.

A 79. §-hoz

Átmeneti rendelkezés.

A 80. §-hoz

Szövegcserés módosítások.

A 81. §-hoz

A jogalkalmazás során beazonosított értelmezési problémák korrigálása érdekében szükséges a személyi jogos gyógyszerész szakmai gyakorlatára vonatkozó előírások pontosítása.

A 82-83. §-hoz

Pontosítja a többletkapacitás-befogadási eljárásban befogadott kapacitások körét, valamint a tartalékkapacitáshoz való viszonyát.

А módosítás rendezi továbbá az egészségügyi ellátási szerződés felmondásának speciális esetét, a közös megegyezéssel történő megszüntetés lehetőségét. Kettős garanciát épít be a felmondás szabályai közé, ha a szerződést közös megegyezéssel szüntetik meg a felek. Eszerint az ellátás folyamatosságáról ebben az esetben az egészségügyi közszolgáltatásért felelős szervnek kell gondoskodnia, ha pedig új szerződés megkötésére kerül sor egy másik szolgáltatóval, abban az esetben az új szerződés hatályba lépésének időpontjától nem lehet korábbi időpontban megszüntetni az előző szerződést. Ezzel biztosítottá válik az egészségügyi szolgáltatás folyamatossága akkor is, ha több szolgáltató teljesíti a feladatellátást.

A 84. §-hoz

A rendelkezés meghatározza a speciális, a kapacitás-nyilvántartás részét nem képező kapacitás fajták esetében azt, hogy ezen ellátások tekintetében a finanszírozási szerződéssel lekötött kapacitásokat kell figyelembe venni az országos kapacitásmennyiség megállapításakor, tekintettel arra, hogy ezek a kapacitások is részei az országos kapacitásnak, függetlenül attól, hogy jellegüknél fogva nem szerepelnek a kapacitás-nyilvántartásban.

A rendelkezés meghatározza továbbá azt is, hogy mely esetben emelkedhet a többletkapacitás-befogadás eredményeként az országos kapacitásmennyiség, amennyiben tételesen rögzíti, hogy ha

a) a többletkapacitásnak a bevonását váratlan esemény vagy előre nem látható módon bekövetkező ellátási szükséglet teszi szükségessé,

b) a többletkapacitás befogadását új egészségügyi technológia bevezetése indokolja, vagy

c) a fejlesztési forrásból megvalósuló többletkapacitás befogadása előzetes többletkapacitás befogadási eljárás keretében történik,

akkor az országos kapacitásmennyiség növekedhet a befogadott kapacitás mennyiségével. Ugyanakkor ez nem kizárólagos lehetőség a többletkapacitás-befogadásra, mert változhat úgy is többletkapacitás-befogadás eredményeként az országos kapacitásmennyiség, hogy annak mértéke nem emelkedik. Ekkor a tartalék kapacitások terhére történik meg a többletkapacitás-befogadása (például korábban működő kapacitások visszavonásának eredményeként).

A 85. §-hoz

A rendelkezés kiegészíti a kapacitás-nyilvántartásban rögzített adatok körét a

a) speciális ellátásokat végző egészségügyi szolgáltatók esetében a speciális betegségcsoport, illetve a speciális gyógyító eljárás megnevezésével,

b) speciális ellátotti körnek ellátást nyújtó szolgáltató esetében a speciális ellátotti kör megjelölésével.

A 86. §-hoz

A rendelkezés rögzíti, hogy a váratlan esemény miatt történő rendkívüli kapacitás bevonás esetében nem csökken a nyilvántartott tartalék kapacitás mennyisége. Ez a rendelkezés összhangba hozza a váratlan esemény miatt bekövetkező kapacitás bevonás szabályait és az országos kapacitásmennyiség megállapítására vonatkozó szabályokat. Mivel a váratlan esemény miatt bekövetkező kapacitás bevonás következményeként emelkedik az országos kapacitásmennyiség, ezért nem szükséges a már rendelkezésre álló tartalék kapacitásokat csökkenteni. A törvény emellett technikai jellegű szabályként rendezi azt is, hogy a váratlan esemény miatt bekövetkező kapacitások nyilvántartását a többi kapacitástól elkülönítve, a lekötés ideiglenességét feltüntetve kell nyilvántartani.

A 87. §-hoz

A törvény egységes keretek és eljárási szabályok meghatározásával egységesíti a többletkapacitások befogadására vonatkozó eljárást, valamint megteremti a kapacitás visszavonásának lehetőségét.

Az országos kapacitásmennyiségen túli többletkapacitás-befogadás vagy

a) előzetes többletkapacitás-befogadási eljárásban, vagy

b) többletkapacitás-befogadási eljárásban

valósulhat meg.

A két eljárás alapvetően tárgyában és eljárási szabályaiban különbözik egymástól.

Az egészségügyi szolgáltatónak az Egészségbiztosítási Alap számára többletforrás-igényt eredményező fejlesztése nyomán létrejövő kapacitásának befogadása az előzetes többletkapacitás-befogadási eljárás keretében történik. Minden más esetben a többletkapacitás-befogadási eljárás keretében történik a többletkapacitás-befogadása.

Nem vonatkoznak a többletkapacitás-befogadás szabályai a váratlan esemény miatt bekövetkező kapacitás bevonás esetére - függetlenül attól, hogy az országos kapacitásmennyiség esetében annak növekedését eredményezi a kapacitás bevonása ‒, ott ugyanis a törvény eltérő eljárási szabályokat határoz meg.

Az előzetes többletkapacitás-befogadási eljárásnak lényeges eleme, hogy az eljárás lezárása előtt gondoskodni kell a finanszírozás fedezetének meglétéről. Ezért a törvény meghatározza, hogy

a) ha a többletkapacitás előzetes befogadása éven túli kötelezettségvállalást eredményez, az előzetes befogadást a Kormány határozatban hagyja jóvá,

b) amennyiben az előzetes többletkapacitás-befogadás nem eredményez éven túli kötelezettségvállalást, a kapacitásbefogadás tárgyában csak akkor köthető finanszírozási szerződés az adott kapacitásra, ha a fejlesztéssel az egészségügyért felelős miniszter és az államháztartásért felelős miniszter előzetesen egyetértett.

Ha valamely speciális beavatkozás, vagy eszköz befogadását kezdeményezi egy szolgáltató, először meg kell vizsgálni, hogy lehetőség van-e olyan kapacitás felhasználására, amely egy másik szolgáltatótól visszavonásra került. Amennyiben nincs lehetőség ilyen kapacitás felhasználására, csak abban az esetben kerülhet sor ténylegesen az összkapacitás mértékének emelkedését jelentő befogadásra.

Ennek megfelelően a rendelkezés pontosítja továbbá a visszavont kapacitások és a tartalékkapacitások viszonyát. A fekvő-, illetve e járóbeteg szakellátásban a visszavont kapacitás tartalék kapacitásnak minősül, míg egyéb, speciális ellátások, beavatkozások esetében pedig a visszavont kapacitás többletkapacitás - befogadási eljárásban felhasználható kapacitásnak minősül. A két típusú kapacitás mennyiség hasonló jellemzőkkel rendelkezik, hiszen ezek felhasználásával lehetőség nyílik a tényleges összkapacitás mennyiség emelkedése nélkül is többletkapacitás befogadásra.

Az előzetesen befogadott többletkapacitás-befogadás keretében befogadott kapacitást az egészségügyi államigazgatási szervnek nyilván kell tartania a kapacitás-nyilvántartásban, az ott meghatározott adatok alapulvételével. Ugyanakkor a nyilvántartásban fel kell tüntetni, hogy ezen kapacitások majd a fejlesztés eredményeként létrejövő egészségügyi szolgáltatás tényleges működésének megkezdését követően válnak valóban működő kapacitássá.

Az előzetes többletkapacitás-befogadás és a többletkapacitás-befogadás részletes eljárási szabályait végrehajtási rendelet határozza meg, ideértve ezen kapacitások finanszírozásával kapcsolatos egyetértési jogok gyakorlására vonatkozó rendelkezéseket is.

A törvény megteremti a kapacitás visszavonásának lehetőségét, annak érdekében, hogy a kapacitásokkal való gazdálkodás dinamikusabbá válhasson, azok a kapacitások, amelyek valamely oknál fogva nem aktívak, azok megjelenjenek a tartalékkapacitások között, így potenciálisan újra felhasználhatóvá váljanak. Hangsúlyozni kell, hogy a kapacitás visszavonása nem jelenti a kapacitásnak a rendszerből történő kivonását, hanem az a tartalék kapacitások között - akár többletkapacitás-befogadás eredményeként - ismételten bevonható lesz az ellátások biztosításába, megszervezésébe.

A kapacitás visszavonására ugyanúgy hatósági eljárás keretében kerül sor, mint ahogy az a többi, a kapacitásokat érintő eljárások esetében jelenleg is történik.

A kapacitás visszavonására abban az esetben kerülhet sor, ha a szolgáltató nem teljesíti a kapacitással végzett egészségügyi tevékenység jogszabályban meghatározott, valamint szerződésben vállalt személyi, illetve tárgyi feltételeit.

A kapacitás visszavonásának alapvetően két esetét különbözteti meg a rendelkezés:

a) az egészségügyi államigazgatási szerv hivatalból indult eljárásban határozattal elrendelheti a szakellátási kapacitás visszavonását az annak használatára jogosult szolgáltatótól, ha a szolgáltató nem teljesíti a kapacitással végzett egészségügyi tevékenység jogszabályban meghatározott, valamint szerződésben vállalt személyi, illetve tárgyi feltételeit. Ehhez kapcsolódó szabály, hogy ha az egészségügyi államigazgatási szerv a kapacitás-nyilvántartás részét képező szakellátási kapacitás valamely többletkapacitásnak minősülő paramétere tekintetében állapítja meg a személyi, illetve tárgyi feltételek hiányát, abban az esetben a kapacitás-nyilvántartásból nem kell törölni a nyilvántartott kapacitást (ebben az esetben a kapacitás mértéke nem változik, csak az adott beavatkozás elvégzésére vagy eszköz használatára való jogosultság változhat), kivéve, ha a személyi és tárgyi feltételek hiánya magát a nyilvántartott kapacitást is ‒ ebből következően viszont a biztosított ellátás egészét is - érinti;

b) többletkapacitás biztosítása kapacitás kiváltásával - ebben az esetben, ha a többletkapacitás-befogadás tartalékkapacitások hiánya miatt nem lenne lehetséges, az egészségügyi államigazgatási szerv a többletkapacitás-befogadási eljárás során hivatalból rendelkezhet már korábban befogadott kapacitás visszavonásáról, feltéve, hogy a befogadásra kerülő kapacitás egészségügyi szakmai szempontból és az ellátáshoz való hozzáférés szempontjából alkalmas a visszavonásra kerülő kapacitás kiváltására.

A kapacitás visszavonásának részletes eljárási szabályait végrehajtási rendelet tartalmazza.

A 88. §-hoz

Az országos kapacitásmennyiség megállapítása tekintetében irányadó időpontot - 2014. január 1. - rögzíti.

A 89. §-hoz

Szövegpontosító és technikai jellegű rendelkezéseket tartalmaz.

A 90. §-hoz

A rendelkezés összhangba hozza az országos kapacitásmennyiség megállapításának időpontjára vonatkozó szabályt a törvénynek a lekötött kapacitás megállapítása szempontjából irányadó hatályos időpontjára vonatkozó rendelkezésével. Emellett megteremti az összhangot a korábban átmeneti szabályként meghatározott, a kapacitásmennyiség mértékének megállapításával kapcsolatos rendelkezésekkel.

A 91. §-hoz

Az egészségügyi dolgozók alap- és működési nyilvántartásával kapcsolatos Eütv. módosítással összhangban módosul a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény.

A 92. §-hoz

Az Új Széchenyi Terv keretében az „Egészségre nevelő és szemléletformáló életmódprogramok a kistérségekben” (TÁMOP-6.1.2/11/3; TÁMOP 6.1.2/LHH/11/B) című európai uniós forrásból 58 projektgazda egészségfejlesztési irodát (a továbbiakban: EFI) működtető pályázata kerül finanszírozásra 2013. év II. félévétől maximum 2 éves időtartamra. Az 58 támogatott EFI-kedvezményezettnek a legfeljebb két éves projektidőszak után három évig közfinanszírozott formában kell működnie.

A tényleges közfinanszírozás 2015. év közepétől várható - a tervezett 2014. év helyett, ugyanis az EFI-k létrejötte a tervezetthez képest közel 1 évet csúszott -, ezért a tényleges finanszírozási feltételek és részletszabályok (elszámolhatóság, jelentési kör stb.) sincsenek még kidolgozva.

Fentiekre tekintettel, szükséges az Ebtv. vonatkozó részének hatálybalépését 2014. január 1-jéről 2015. január 1-jére módosítani.

A 93. §-hoz

Az Eütv.-vel való összhang megteremtése érdekében módosításra kerül a honvédek jogállásáról szóló 2012. évi CCV. törvény 238. § (3) bekezdés b) pontjában szereplő felhatalmazó rendelkezés. A felhatalmazó rendelkezés módosítását az egészségügyi képesítésű műveleti katona katonai feladat végrehajtásával összefüggő, egészségügyi típusú képzésének terminológiai átnevezése indokolja, annak érdekében, hogy a HM az egészségügyi képesítésű műveleti katonák általa tervezett képzését megszervezhesse és megindíthassa.

A 94. §-hoz

A panaszokról és a közérdekű bejelentésekről szóló 2013. évi CLXV. törvény 23. §-a 2014. január 1-jei hatálybalépéssel módosítaná az Eütv. 29/A. §-át, amelyet a törvény hatályon kívül helyez és a 4. § szerinti tartalommal az Ehi.-be helyez át. Erre tekintettel szükséges arról rendelkezni, hogy a panaszokról és a közérdekű bejelentésekről szóló 2013. évi CLXV. törvény 23. §-a ne lépjen hatályba a törvényben foglaltaktól eltérő tartalommal.

-----STARTING---POINT---VEGE---

A 95‒96. §-hoz

Hatályba léptető rendelkezéseket és jogharmonizációs záradékokat tartalmaz.