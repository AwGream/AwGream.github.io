2013. évi VIII. törvény indokolása

Magyarország Kormánya és Georgia Kormánya között a bűnözés megelőzésében és leküzdésében történő együttműködésről szóló megállapodás kihirdetéséről

Általános indokolás

A Magyarország Kormánya és Georgia Kormánya között a bűnözés megelőzésében és leküzdésében történő együttműködésről szóló Megállapodás aláírására 2012. november 27-én, Tbilisziben került sor.

A georgiai szervezett bűnözői csoportok aktív szerepet töltenek be a fekete-tengeri útvonalon megvalósuló kábítószer-csempészetben, illetve a georgiai és latin-amerikai szervezett bűnöző csoportok egyre szorosabb együttműködést folytatnak, valamint egyre nagyobb számban érkeznek illegálisan georgiai állampolgárok az Európai Unió területére, ahol egyre szervezettebb keretek között követnek el tulajdon elleni bűncselekményeket. Mindezek alapján nyilvánvaló a georgiai szervezett bűnözői csoportok aktív jelenléte az EU-ban, mellyel összefüggésben hazánk is célországgá válhat, ezért szakmailag indokolt volt a bűncselekmények megelőzésére és felderítésére irányuló együttműködés kialakítása a georgiai féllel.

Magyarország az elmúlt években számos országgal kötött bűnügyi együttműködésről szóló kétoldalú megállapodást. Tapasztalataink szerint ezen megállapodások hozzájárulnak a bűnüldöző szervek közötti együttműködés megerősítéséhez, és ezáltal a terrorizmus, a szervezett bűnözés, az illegális migráció és az illegális kábítószer-kereskedelem elleni hatékony fellépéshez is. A megállapodások a bűnüldöző szervek között megvalósuló együttműködés különböző formáit (pl. ellenőrzött szállítás, közös bűnfelderítő-csoport alkalmazása, közvetlen információcsere, összekötő tisztviselő küldése) részletesen szabályozzák, összhangban az európai uniós és schengeni szabályokkal. A georgiai féllel is ilyen típusú megállapodás megkötésére került sor.

A jelen Megállapodás tehát a bűnüldöző szervek nemzetközi együttműködéséről szóló 2002. évi LIV. törvényben szabályozott együttműködési formákról (pl. információcsere, ellenőrzött szállítás, közös bűnfelderítő-csoport létrehozása, fedett nyomozó alkalmazása stb.) rendelkezik. Rögzíti az együttműködési formákra vonatkozó konkrét szabályokat, az együttműködő szerveket, a megkeresések sajátos tartalmi elemeit, az együttműködési cselekmények és az abban résztvevő, együttműködő szervek irányításának szabályait, valamint az együttműködők jogait és kötelezettségeit. A nemzetközi szerződés alapján a bűnüldöző szervek közötti együttműködésre a büntetőeljárás keretein kívül, a bűnmegelőzés és a bűnfelderítés során kerül sor, nem érintve a bűnügyi jogsegély alapján az igazságügyi szervek hatáskörébe tartozó eljárási cselekményeket.

Részletes indokolás

Az 1. §-hoz

A Megállapodás tartalmát tekintve - a jogalkotásról szóló 2010. évi CXXX. törvény 4. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény 7. §-a (1) bekezdésének a) pontjában foglaltakra tekintettel, a Megállapodás kötelező hatályának elismerésére az Országgyűlés adhat felhatalmazást.

A 2. §-hoz

A Megállapodás szövegének végleges megállapítását követően, a 2005. évi L. törvény 9. §-a értelmében, a Megállapodást törvényben kell kihirdetni.

A 3. §-hoz

A Megállapodás a magyar és a georgiai bűnüldöző szervek közötti együttműködés elmélyítése érdekében jött létre.

A Megállapodás I. Fejezete az általános rendelkezéseket tartalmazza: fogalom-meghatározást (1. cikk) és az együttműködés tárgyát (2. cikk). Fontos kiemelni, hogy a Megállapodásban szabályozott együttműködés nem terjed ki a Szerződő Felek igazságügyi hatóságainak hatáskörébe tartozó jogsegélyre [2. cikk (4) bekezdés].

A bűnüldöző szervek közötti együttműködés alapja a megkeresés, amelynek feltételeit és szükséges tartalmi elemeit a II. Fejezet szabályozza (3-4. cikk).

A Megállapodás III. Fejezete alapján a bűnüldöző szervek közötti együttműködés az alábbi formákban valósulhat meg:

a) információcsere (5. cikk),

b) a közrend és a bűnügyi helyzet elemzése (6. cikk),

c) intézkedések sürgős esetben (7. cikk),

d) ellenőrzött szállítás (8. cikk),

e) fedett nyomozó alkalmazása (9. cikk),

f) együttműködés a Tanúvédelmi Programban (10. cikk),

g) közös bűnfelderítő-csoport létrehozása (11. cikk),

h) titkos információgyűjtés (12. cikk),

i) összekötő tisztviselő küldése (13. cikk),

j) együttműködés a képzés és a bűnmegelőzés területén (14. cikk),

k) együttműködés a korrupció és a hivatali bűncselekmények leküzdésében (15. cikk).

A III. Fejezet tartalmazza a fenti együttműködési formákra vonatkozó konkrét szabályokat: a megkeresések kérésének, megtagadásának és teljesítésének eseteit; a megkeresések sajátos tartalmi elemeit; valamint az együttműködési cselekményeket.

A IV. Fejezet rendelkezik a Szerződő Felek bűnüldöző szerveinek tagjait a másik Szerződő Fél államának területén történő eljárás során megillető jogokról és terhelő kötelezettségekről. Ennek keretében meghatározza a másik Szerződő Fél területén feladatot végző tisztviselők egyenruha viselésének, a kényszerítő eszközök használatának szabályait, továbbá a szolgálati viszonyokra, a büntetőjogi és a kártérítési felelősségre vonatkozó szabályokat (16-19. cikk).

A Megállapodás V. Fejezete részletes adatvédelmi szabályokat tartalmaz, meghatározza a személyes adatok kezelésének és a minősített adatok átadásának feltételeit.

A Megállapodás a VI. Fejezetben, a záró rendelkezések között rendelkezik többek között a költségviselés szabályairól, a viták rendezéséről és a Megállapodás hatálybalépésének feltételeiről.

A 4. §-hoz

A Megállapodás a 26. cikkének (1) bekezdése értelmében azon későbbi írásbeli értesítés kézhezvételének napját követő második hónap első napján lép hatályba, amelyben a Szerződő Felek diplomáciai úton értesítették egymást a Megállapodás hatálybalépéséhez szükséges belső eljárások teljesítéséről.

A fentiek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett egyedi határozatával állapítja meg.

A törvény végrehajtásáról a rendészetért felelős miniszter gondoskodik.