2009. évi LXXV. törvény indokolása

az igazságügyi szolgáltatásokkal kapcsolatos egyes törvények módosításáról

-----STARTING---POINT---ALTALANOS--- 

1. A törvény alapvető célja a belső piaci szolgáltatásokról szóló 2006/123/EK európai parlamenti és tanácsi irányelv (a továbbiakban: Irányelv) átültetése a hatálya alá tartozó igazságügyi szolgáltatások (ügyvédek, igazságügyi szakértők, polgári jogi közvetítők, jogi segítők, szabadalmi ügyvivők) esetében. A tagállamoknak az Irányelv rendelkezéseit 2009. december 28-ig kell átültetniük nemzeti jogukba, így az érintett igazságügyi szakmák szabályozásának harmonizációját is eddig kell elvégezni. Az Irányelv a tagállami szabályozásokban a szolgáltatások szabad áramlását gátló szabályozási és adminisztratív korlátozásokat számolja fel, ezért az igazságügyi szolgáltatások kapcsán is követelmény, hogy megszűnjenek egyrészt a letelepedéssel járó, másrészt a határon átnyúló szolgáltatásnyújtás korlátozásai is, ugyanakkor erősödjön az átláthatóság, és bővüljön a fogyasztók számára nyújtott tájékoztatás, a szolgáltatás igénybevételének biztonsága.

Az igazságügyi szolgáltatások törvényi szabályozásának felülvizsgálatát az Irányelv szempontrendszerének megfelelően kell elvégezni. E szerint a tagállami engedélyezési rendszerek csak kivételes esetekben tarthatók fenn, ha azokat közérdeken alapuló kényszerítő indok támasztja alá, megkülönböztetés-mentesek és a kitűzött cél kevésbé korlátozó intézkedés útján nem valósítható meg (arányosság követelménye). A törvény tárgykörébe tartozó igazságügyi szolgáltatások mindegyike az igazságszolgáltatás hatékony működését, illetve az ügyfelek jogainak érvényesítését hivatott elősegíteni. Az igazságszolgáltatás biztonságos, kiszámítható működése (mint a jogbiztonság szerves része), a hatékony jogérvényesítés állam általi biztosítása, illetve a törvényes vitarendezés lehetősége közérdeken alapuló kényszerítő indokoknak minősülnek. Az ügyvédek, igazságügyi szakértők, valamint jogi segítők esetében az igazságszolgáltatással való közvetlen kapcsolat áll fenn. A polgári jogi közvetítés esetében a hatékony vitarendezés lehetőségének biztosítása a közérdek szempontjából is jelentős, amely miatt a közvetítők ellenőrzésétől nem lehet eltekinteni. A közvetítésre irányadó speciális szakmai, képzésbeli követelmények érvényre juttatása is csak így kényszeríthető ki. Az igazságügyi szolgáltatások engedélyezési feltételei megfelelnek diszkriminációmentesség (minden szolgáltatásnyújtóra azonos feltételekkel irányadóak) és arányosság követelményeinek is (hiányuk az igazságszolgáltatás és az ügyfelek érdekeire is súlyos sérelemmel járna). Valamennyi tárgyalt igazságügyi szakma esetében megállapítható tehát, hogy - az Irányelvben foglalt szempontok alapján - a jelenlegi engedélyezési rendszerek fenntarthatók, e szakmák gyakorlásának megkezdése továbbra is hatósági névjegyzékbe vételhez köthető.

2. Az Irányelv átültetése során igazodni kell a szolgáltatási tevékenység megkezdésének és folytatásának általános szabályairól szóló 2009. évi LXXVI. törvényhez (a továbbiakban: Kerettörvény) is, mely az Irányelv követelményeinek egységes érvényesítése céljából tartalmazza azokat az alapvető szabályokat, amelyek az Irányelv hatálya alá tartozó szolgáltatások mindegyike tekintetében alkalmazandók és az ágazati törvények hátterét képezik.

3. Ugyancsak tekintettel kell lenni a közigazgatási hatósági eljárás és szolgáltatás általános szabályairól szóló 2004. évi CXL. törvény módosításáról szóló 2008. évi CXI. törvénnyel (a továbbiakban: Ket.-novella) 2009. október 1-jén hatályba lépő rendelkezezéseire. A Ket.-novella célja, hogy a hatósági eljárások egyszerűbbé, gyorsabbá és hatékonyabbá váljanak, ennek érdekében csökkenti az eljárási határidőket, az ügyfelek terheit és kötelezettségeit, a jelenleginél szélesebb körben teszi lehetővé az egyablakos ügyintézést, és szélesíti az elektronikus kapcsolattartás eseteit. A törvény a Ket.-novella terminológiájával összhangban egységes fogalmi rendszert vezet be az igazságügyi szolgáltatásokra vonatkozó ágazati törvényekben. A törvény ugyancsak a Ket.-novellához igazodva a közigazgatási hatósági eljárásokban áttér a határidők munkanapokban történő számítására, ennek megfelelően a hatóság számára irányadó határidőket munkanapban, illetve - hosszabb határidők esetében a jogalkalmazást megkönnyítendő - hónapokban számítja. A Ket.-novellával és a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvénnyel összhangban a módosuló törvényekben megmarad az a rendszer, hogy a kérelmezőt egyes természetes személyazonosító adataival kell azonosítani. A Ket.-novella rendszerének megfelelően továbbá az ágazati törvényekből a törvény kiveszi azokat a rendelkezéseket, amelyek az ügyfél számára állapítanak meg feladatot a hatósági nyilvántartásokban szereplő adatok igazolásával összefüggésben.

A törvény az Irányelvvel és a Ket.-novellával való összhang megteremtése érdekében a következő törvényeket módosítja:

- az igazságügyi szakértőkről szóló 2005. évi XLVII. törvény (a továbbiakban: Szaktv.),

- az igazságügyi szakértői kamaráról szóló 1995. évi CXIV. törvény (a továbbiakban: Iszktv.),

- az ügyvédekről szóló 1998. évi XI. törvény (a továbbiakban: Ügytv.),

- a közvetítői tevékenységről szóló 2002. évi LV. törvény (a továbbiakban: Kvt.),

- a jogi segítségnyújtásról szóló 2003. évi LXXX. törvény (a továbbiakban: Jst.)

- a szabadalmi ügyvivőkről szóló 1995. évi XXXII. törvény (a továbbiakban: Szüt.).

4. A törvény tartalmazza továbbá azokat a törvénymódosításokat, amelyek az igazságügyi szakértők eljárásával kapcsolatban a szakértői tevékenység ellenőrzésére vonatkozó szabályozás kiegészítésére és a szakvélemények magasabb szakmai színvonalának biztosítására irányulnak. Az igazságügyi szakértők egyre hangsúlyosabb szerephez jutnak a bíróságok és más hatóságok előtti ügyekben, így a szakvélemények igazságszolgáltatásban betöltött szerepe egyre kiemelkedőbb.

Az igazságügyi szakértőkkel szemben alapvető követelmény nemcsak az, hogy a szakmájuk kiváló ismerői legyenek, hanem az is, hogy a bírósági, hatósági eljárásokban közreműködő, közfeladatot ellátó személyekként a tőlük elvárható magasabb erkölcsi, etikai normáknak is megfeleljenek. Ennek egyik biztosítéka az Iszktv.-ben szabályozott, az igazságügyi szakértői kamara hatáskörébe utalt etikai eljárások megfelelő lefolytatása, és a jogszabályt, alapszabályt, illetve etikai normát sértő igazságügyi szakértővel szemben a megfelelő szankció alkalmazása. Ez azonban a megfelelő etikai eljárási szabályok törvényi szintű rendezését igényli.

A Szaktv. határozza meg az igazságügyi szakértővé válásra, a szakértők jogaira és kötelezettségeire, valamint az igazságügyi szakértői tevékenység folytatására vonatkozó alapvető szabályokat. Ezek módosításával, valamint az egyéb olyan módosításokkal, mint például a szakértői módszertani levelek kiadásának és felülvizsgálatának, a szakértői működés alapját képező kirendelés tartalmának, az igazságügyi szakértői testületek jogi státuszának, a szakértőjelöltek jogállásának vagy az igazságügyi szakértői kamarák feletti törvényességi felügyeletnek a rendezése, a törvény a hatékonyabb és gyorsabb szakértői működés kereteit teremti meg.

5. Ugyancsak része a törvénynek a polgári jogi közvetítés, jogi segítségnyújtás és áldozatsegítés hatékonyabb működését biztosító törvénymódosítás.

Annak érdekében, hogy az ügyfelek polgári vitáik feloldásához olyan közvetítőt vehessenek igénybe, aki magas szakértelemmel rendelkezik és felel a törvényi kötelezettségek (megbízhatóság, pártatlanság, titoktartás) betartásáért, a törvény a közvetítői névjegyzékbe való felvételi követelmények közé beemeli a kötelező közvetítői szakmai képzést. A törvény emellett a névjegyzékben szereplő közvetítők számára a kötelező szakmai továbbképzési rendszer alapjait is megteremti. A törvény továbbá bevezeti az elektronikus közvetítést (online-mediáció) lehetővé tevő rendelkezéseket is.

A 2008. január 1-jétől polgári peres és nemperes, valamint büntetőeljárásokban kialakított jogi segítségnyújtási rendszer hatékonyabb, egyszerűbb és gyorsabb működtetése érdekében a törvény több vonatkozásban pontosítja a bíróságok, a jogi segítségnyújtó szolgálatok, valamint a jogi segítők egymás felé fennálló tájékoztatási, adatszolgáltatási kötelezettségét, illetve egyértelműbbé teszi a döntési jogkörök elhatárolását. Az ügyfelek érdekében bevezetett módosítások lehetővé teszik a rosszabb anyagi körülmények közé került állampolgárok számára kedvezőbb formájú támogatás biztosítását.

A törvény az áldozatsegítési eljárásokkal kapcsolatban olyan egyszerűsítéseket tartalmaz, amelyek hatására az áldozatok gyorsabban és a felesleges bürokrácia mellőzésével kaphatnak állami segítséget. A legfontosabb változás, hogy az érdekérvényesítés elősegítése szolgáltatás - amely tartalmát tekintve jelzőrendszeri feladat ellátása és nem igényel tényállás tisztázást, döntést - kikerül a közigazgatási hatósági eljárás formalizált szabályai alól.

-----STARTING---POINT---RESZLETES---

Az 1. §-hoz

Az Iszktv.-nek számos rendelkezése tartalmazza a Magyar Igazságügyi Szakértői Kamara (a továbbiakban: MISZK) elnevezést, ezért indokolt az elnevezést lerövidíteni, és a MISZK megjelölést használni, amit a törvény 1. §-a rögzít. Ez a szakasz egészíti ki továbbá az Iszktv.-t azzal, hogy az etikai kódex mellett az etikai eljárási szabályzatot is megalkotja az igazságügyi szakértői kamara az etikai eljárásnak törvényi szinten előírni nem indokolt részletes szabályainak rögzítése érdekében.

A 2-5. §-hoz

A törvény számos, a Ket.-novellához kapcsolódó módosításokat tartalmaz: a közigazgatási és hatósági eljárás és szolgáltatás általános szabályairól szóló 2004. évi CXL. törvényre (a továbbiakban: Ket.) való merev hivatkozást rugalmas hivatkozással helyettesíti, bővíti a kamarai hatósági eljárások körét a szakértőjelölti igazolvány kiállítására vonatkozó eljárással, és az elektronikus eljárás lehetőségét kizáró előírás mellőzésével lehetővé teszi, hogy a kamarai hatósági eljárás is lefolytatható legyen elektronikus úton.

Emellett az egyes kamarai hatósági eljárások - így a kamarai tagság szünetelésére és felfüggesztésére vonatkozó eljárások - részletes szabályait is módosítja a törvény. A kamara engedélye nélkül is sor kerülhet ugyanis a kamarai tagság szünetelésére, ha az országgyűlési képviselői, az európai parlamenti képviselői vagy a polgármesteri megbízatás, illetve az állami vezetői szolgálati jogviszony vagy az Országgyűlés által választott közjogi tisztségviselő e megbízatása miatt válik az szükségessé. Ez esetben a szünetelés időtartama a megbízatás lejártáig tart. A kamarai tagság felfüggesztése esetében a Ket.-novellával való összhang biztosítása érdekében a törvény előírja, hogy a felfüggesztést első fokon kimondó határozat fellebbezésre tekintet nélkül csak akkor nyilvánítható előzetesen végrehajthatóvá, ha ez fontos közrendvédelmi okból szükséges. Ilyen okot megalapozhat, ha a szakértő kamarai tagságának felfüggesztésre azért kerül sor, mert ellene közvádra üldözendő szándékos bűncselekmény miatt emelt vádat az ügyész, hiszen ebben az esetben különös érdek fűződik ahhoz, hogy a szakértő ne járhasson el igazságügyi szakértőként, már az első fokú döntés meghozatala után.

A 6. §-hoz

A törvény az eddiginél részletesebben szabályozza az etikai eljárást és a területi kamara számára is állapít meg feladatokat, így a területi kamara elnöksége határoz az etikai eljárás során a területi kamara etikai bizottságának elnökével szemben előterjesztett kizárási indítványról és az etikai bizottság elnökének kizárása esetén - ha az etikai tanács határozatképtelenné válik - új etikai tanácsot jelöl ki.

A 7. §-hoz

A törvény a Ket.-novellában foglaltaknak megfelelően a kamarai hatósági eljárások tekintetében - így a kamarai tagság szünetelése iránti eljárás során is - munkanapokban adja meg az egyes határidőket, továbbá a polgári perrendtartásról szóló 1952. évi III. törvényre (a továbbiakban: Pp.) történő merev hivatkozást mellőzi.

A 8-11. §-hoz

A törvény a MISZK küldöttgyűlésének feladatává teszi a szakértői tevékenység etikai kódexének megalkotása mellett az etikai eljárási szabályzat, a szakértőjelölti igazolvány kiadására és formájára vonatkozó, és a szakértői módszertani levél kiadásának részletszabályaira vonatkozó szabályzat megalkotását.

A törvény az etikai eljáráshoz kapcsolódóan a MISZK elnökségének hatáskörébe utalja az eljáró területi kamara kijelölését a területi kamara vagy a MISZK elnöke, elnökhelyettese, etikai bizottságának elnöke ellen kezdeményezett etikai eljárás, az illetékes területi kamara kizárása és illetékességi vita esetén. Emellett a MISZK elnöksége határoz az etikai eljárás során a MISZK etikai bizottságának elnökével szemben előterjesztett kizárási indítványról, és az etikai bizottság elnökének kizárása esetén - ha az etikai tanács határozatképtelenné válik - kijelöli az új etikai tanácsot.

A törvény az Iszktv.-nek a tisztségviselő megbízatása megszűnését szabályozó 25. § (1) bekezdését kiegészíti azzal, hogy az etikai bizottság tagjának megbízatása abban az esetben is megszűnik, ha az ellene indult etikai fegyelmi, szabálysértési vagy büntetőeljárás során jogerősen elmarasztalták. Ezt indokolja, hogy az etikai bizottság tagjainak feddhetetlennek kell lenniük, hiszen az ő feladatuk, hogy az etikai eljárások lefolytatásán keresztül a szigorú etikai normák érvényesülését biztosítsák, és ezzel az igazságügyi szakértői kar tekintélyét védjék.

A 12. §-hoz

A törvény rögzíti az Iszktv. V. Fejezetében szabályozott etikai eljárás új, részletes rendelkezéseit.

1. A törvény az etikai vétség fogalmát, az etikai büntetéseket és az etikai eljárás kezdeményezésére jogosultak körét a hatályos szabályozást alapul véve határozza meg azzal, hogy a figyelmeztetés és a megrovás közötti különbséget konkrétabbá teszi annak rögzítésével, hogy írásbeli megrovás büntetés szabható ki a szakértővel szemben. Emellett a kamarai tagság felfüggeszthetőségének időtartamát a jelenlegi egy évről két évre emeli, továbbá a kiszabható pénzbírság összegét is megduplázza akként, hogy az a megállapított éves kamarai hozzájárulás ötszöröse helyett, annak a tízszereséig terjedhet. E módosításoknak köszönhetően a büntetések kiszabása során az etikai tanácsnak nagyobb mérlegelési lehetősége lesz.

A törvény rendelkezik arról is, hogy az etikai büntetésekhez fűződő hátrányos jogkövetkezmények az egyes büntetések esetén mennyi idő alatt szűnnek meg. Ennek egy esetleges további etikai eljárás esetén van különös jelentősége, mivel az etikai büntetés kiszabása során az enyhítő és súlyosbító körülmények között az etikai vétség ismétlődését is figyelembe kell venni.

2. A törvény az etikai eljárás során eljáró szerveket az Iszktv.-ben foglaltakhoz képest változatlanul jelöli meg, de kiegészíti a szabályozást. Meghatározza, hogy a területi kamara vagy a MISZK elnökének, elnökhelyettesének és etikai bizottsága elnökének etikai ügyében a MISZK elnöksége által kijelölt területi kamara etikai bizottsága jár el első fokon, annak érdekében, hogy ne merülhessen fel annak még a látszata sem, hogy esetlegesen az adott területi kamara vezető tisztségviselőjével szemben az adott területi kamara etikai bizottsága elfogultan jár el.

A törvény a kizáró okokat kiegészíti azzal, hogy természetesen a panaszolt szakértő nem járhat el az etikai tanács tagjaként a saját ügyében, továbbá nem járhat el az, akinek a szakértőként történő meghallgatása az eljárás során szükségessé válthat, valamint az, akinek kamarai tagsága felfüggesztésre került, illetve szünetel.

A hatályos Iszktv. csupán arról rendelkezik, hogy a kizáró okról az etikai bizottság elnöke határoz. Ez a szabályozás megfelelő abban az esetben, ha a kizárás iránti kérelem az etikai tanács tagját, a vizsgálóbiztost vagy a jegyzőkönyvvezetőt érint, azonban a gyakorlatban problémát okoz, hogy ki bírálja el a területi kamara etikai bizottságának, illetve a MISZK etikai bizottságának elnökével szemben benyújtott kizárás iránti kérelmet, továbbá ez esetben ki jelöl ki új etikai tanácsot, ha a tanács határozatképtelenné válik. E hiányt pótolja a törvény.

3. A területi kamarák, illetve a MISZK előlegezi az etikai eljárások során felmerülő költségeket, és azokat az alaptalan panaszok kezdeményezőire nem háríthatja át, ezért fontos, hogy az indokolatlanul előterjesztett kezdeményezések száma csökkenjen. Ennek érdekében a törvény meghatározza a kezdeményezés benyújtásának formai és tartalmi követelményeit.

A törvény az etikai bizottság elnökének kötelezettségévé teszi az ügy előkészítését és ennek keretében a kezdeményezés elbírálásra való alkalmasságának vizsgálatát annak érdekében, hogy a kijelölt etikai tanács már a szükséges információk birtokában dönthessen az eljárás megindításáról. Az előkészítés keretében az etikai bizottság elnöke a hiányos kezdeményezést hiánypótlásra visszaadja, továbbá a kezdeményezést az etikai tanács kijelölése nélkül elutasítja, ha a kezdeményező a megjelölt hiányokat nem pótolja, ha a kezdeményezés tárgyát képező cselekményt etikai eljárás során már jogerősen elbírálták (kivéve, ha új eljárás kezdeményezésének van helye), illetve, ha a cselekmény elkövetője nem igazságügyi szakértő. Ezekben az esetekben az iratokból, mérlegelés nélkül hozható határozat, ezért nem indokolt, hogy ennek elbírálására etikai tanács kerüljön kijelölésre.

Ha a kezdeményezés elbírálására másik területi kamara illetékes, az etikai bizottság elnöke a kezdeményezést megküldi az illetékességgel rendelkező területi kamara etikai bizottságának. Ebben az esetben, ha az a területi kamara, amelyhez a kezdeményezés így került megküldésre, azt állapítja meg, hogy az ügyre a megküldő területi kamara illetékes, a MISZK elnökségétől kéri az eljáró területi kamara kijelölését.

Amennyiben a fentiekben megjelölt okokból a kezdeményezés elutasításának, illetve másik területi kamarához történő továbbításnak nincs helye, az etikai bizottság elnöke kijelöli az eljáró etikai tanácsot, és a továbbiakban az etikai tanács jár el.

4. Az etikai tanács az eljárás megindításáról az iratok alapján határoz. Az Iszktv. nem rendezi, hogy az etikai tanács mely esetekben dönthet akként, hogy az eljárást nem indítja meg. A törvény ezt pótolja, és rögzíti, hogy az etikai tanács az eljárás megindítását megtagadja, ha a cselekmény elévült vagy nem minősül etikai vétségnek, továbbá ha az etikai vétség elkövetésének alapos gyanúja nem állapítható meg, illetve ha a kezdeményezést - a hiánypótlás elmulasztása miatti elutasítást kivéve - már az etikai bizottság elnökének el kellett volna utasítania.

A megindítás kérdésében mindenképpen indokolt határozatot hoznia az etikai tanácsnak, mivel az etikai eljárások során számos esetben előfordul, hogy egyértelműen megállapítható, hogy a kezdeményező nem jogszabálysértés vagy etikai vétség miatt kíván etikai eljárást kezdeményezni, hanem az etikai eljárást a szakértői véleményben foglaltak vitatására kívánja felhasználni, azzal, hogy a kezdeményezés a tartalma alapján ténylegesen a szakvélemény felülvizsgálatát kéri. Erre az etikai eljárás során nem kerülhet sor, mint ahogyan a szakvélemény felülvizsgálatát magában az alapeljárásban sem lehet kérni. Az eljárás megindításának kérdése tárgyában hozott határozat célja, hogy az ilyen irányú kezdeményezések kiszűrésre kerüljenek.

A törvény az elévülés szabályait is pontosítja, segítendő az etikai tanácsok számára e körülmény elbírálását, mivel a gyakorlatban problémát okozott annak megítélése, hogy mikor kezdődik az elévülési idő, ha a szakvélemény elkészítése során a szakértő több részcselekményt is végez. A törvény szerint ekkor az elévülési idő kezdőidőpontja az utolsó részcselekmény elvégzésének időpontja.

Az eljárás megindítását megtagadó határozattal szemben a törvény a kezdeményezőnek fellebbezési jogot biztosít; a fellebbezést a MISZK etikai bizottsága bírálja el.

Ha az etikai tanács az etikai eljárást megindítja, vizsgálóbiztost rendel ki, vagy egyszerű ügyben azonnal tárgyalást tűz ki. Az etikai eljárás megindításáról a kezdeményezőt, a panaszolt szakértőt és a területi kamara elnökét értesíteni kell. A megindítást követően hozott határozatokat a panaszolt szakértőnek és a tagság szerinti kamara elnökének kell kézbesíteni, aki a szakértői kar tekintélyének védelme érdekében a határozatokkal kapcsolatos kamarai kontrollt ellátja, és szükség esetén él a számára biztosított jogorvoslati jogokkal.

A törvény az Iszktv. hatályos szabályozásának megfelelően előírja, hogy az etikai eljárást fel kell függeszteni, ha abban az ügyben, amelyet a szakértő által adott szakvélemény érint, a bíróság vagy más hatóság még jogerős határozatot nem hozott. Ez a szabály biztosítja ugyanis azt, hogy az etikai eljárást a felek ne használhassák fel az alapeljárás befolyásolása érdekében.

Az etikai vizsgálat szabályait a törvény annyiban egészíti ki, hogy rögzíti a vizsgálóbiztos ahhoz való jogát, hogy a tényállás megállapításához a kezdeményezőtől és a panaszolt szakértőtől iratokat kérhet be, és azokba betekinthet. A törvény az etikai vizsgálat időtartamát 3 hónapról 45 napra rövidíti, és ezt a határidőt 3 hónap helyett szintén csak 45 nappal engedi meghosszabbítani az etikai tanács elnöke által.

5. A törvény rögzíti, hogy az etikai tanács eljárása nem nyilvános, az eljárási cselekményeken azok vehetnek részt, akiknek a jelenlétét a törvény lehetővé teszi. A tárgyaláson az etikai tanács valamennyi tagjának jelen kell lennie, arra meg kell idézni a panaszolt szakértőt és képviselőjét, továbbá, ha a meghallgatása szükséges, úgy a kezdeményezőt, jelen lehet továbbá a vizsgálóbiztos, valamint, ha szükséges tanú meghallgatása, illetve szakértő igénybe vétele, úgy a tanú, illetve a szakértő. Az etikai tanács határozatait zárt ülésen, illetve tárgyalás tartása esetén zárt tanácskozás során hozza meg, ekkor csak a tanács tagjai lehetnek jelen.

A törvény a vizsgálóbiztos jelentése alapján tehető intézkedéseket nem módosítja, azonban meghatározza, hogy tárgyalás kitűzése nélkül mely esetekben hozhat megszüntető határozatot az etikai tanács (a kérelmet már az etikai tanács kijelölése nélkül el kellett volna utasítani, a cselekmény nem minősül etikai vétségnek vagy a panaszolt szakértő kamarai tagsága megszűnt).

A törvény lehetőséget biztosít arra, hogy az etikai tanács a vizsgálóbiztos jelentése alapján az etikai tárgyalás mellőzésével megállapítsa a panaszolt szakértő etikai felelősségét, és figyelmeztetés vagy írásbeli megrovás etikai büntetést szabjon ki, ha az etikai felelősség kétséget kizáróan megállapítható, a panaszolt szakértő az elkövetést elismeri és további bizonyításra nincs szükség. E határozattal szemben fellebbezésnek nincs helye, a panaszolt szakértő tárgyalás tartását kérheti, amelynek eredményeképpen az etikai tanács a határozatát hatályában fenntartja vagy új határozatot hoz.

A törvény tartalmazza az etikai tárgyalás lefolytatásának szabályait (rendfenntartás, tárgyalásvezetés, bizonyítás), a panaszolt szakértő és képviselője jogait (védekezés joga, iratbetekintés, nyilatkozattétel és annak megtagadásának joga, stb.), rögzíti a tárgyalásról, illetve az etikai vizsgálat eljárási cselekményeiről készítendő jegyzőkönyv tartalmi elemeit, továbbá az etikai tanácsnak a büntetőeljárással kapcsolatos kötelezettségeit akként, hogy ha az etikai eljárás során rendelkezésre álló adatok alapján közvádra üldözendő bűncselekmény elkövetésének gyanúja merül fel, az etikai tanács elnökét feljelentési kötelezettség terheli.

A törvény meghatározza, hogy az etikai tanács mely esetben hoz megszüntető határozatot, illetve mely esetben rendelkezik a panaszolt szakértő felmentéséről, vagy állapítja meg a szakértő felelősségét.

6. A törvény részletesen megállapítja valamennyi határozatra kiterjedően, hogy mit kell annak tartalmaznia, illetve rögzíti, hogy az egyes határozatokban speciálisan miről kell rendelkezni; pl. az etikai eljárást befejező határozatok rendelkező részében az eljárási költségek viseléséről és megfizetésének határidejéről, továbbá pénzbírság kiszabása esetén a pénzbírság megfizetési határidejéről rendelkezni kell, ha a határozattal szemben jogorvoslatnak van helye, a rendelkező résznek tartalmaznia kell a jogorvoslatról történő kioktatást. A törvény lehetővé teszi, hogy amennyiben a határozat meghozatala és írásba foglalása nem ugyanazon időpontban történik, a határozatot az aláírásban akadályozott tag helyett a tanács elnöke írja alá.

A törvény lehetőséget biztosít a határozatok kijavítására, illetve kiegészítésére, ami azért bír jelentőséggel, mert e lehetőség hiányában akkor is jogorvoslattal kénytelen élni az érintett, ha csupán egy elírás miatt nem megfelelő a határozat.

7. A törvény az egyértelmű szabályozás érdekében külön alcím alatt rögzíti, hogy mely határozatokkal szemben, az eljárás mely résztvevője élhet fellebbezési joggal. Az etikai bizottság elnökének az eljárás lefolytatása iránti kezdeményezést elutasító határozatával és az etikai tanácsnak az eljárás megindítását megtagadó határozatával szemben az etikai eljárás kezdeményezője, az eljárást befejező határozatokkal szemben a panaszolt szakértő (képviselője) és a tagság szerinti kamara elnöke terjeszthet elő fellebbezést. Az eljárást befejező határozatnak minősül az etikai tanácsnak az etikai eljárást megszüntető, a panaszolt szakértő felmentéséről rendelkező és a panaszolt szakértő etikai felelősségét megállapító határozata, továbbá az a határozat, amelyet a tárgyalás mellőzésével hozott határozattal szemben előterjesztett tárgyalás tartása iránti kérelem alapján megtartott tárgyalás eredményeképpen hozott az etikai tanács.

A törvény meghatározza a fellebbezési határidőt és azt is, hogy a fellebbezésnek a határozat végrehajtására - az etikai eljárást felfüggesztő határozat kivételével - halasztó hatálya van, ezen túl azt is rögzíti, hogy a határozat mikor válik jogerőssé és végrehajthatóvá.

8. A törvény alapvetően nem tér el az Iszktv. szabályozásától a másodfokú eljárás tekintetében, azonban az Iszktv. különböző alcímei alatt található [33. § (5) bekezdése, 43-44. §] de a másodfokú eljárásra vonatkozó rendelkezéseit egy alcím alatt kezeli, továbbá számos pontosító rendelkezést tartalmaz. Rögzíti többek között, hogy az etikai tanács mely esetben hozza meg határozatát tárgyaláson kívül (tanácsülésen), és mely esetben tárgyaláson, továbbá, hogy a másodfokú határozat a meghozatalával emelkedik jogerőre.

A 13. §-hoz

A törvény szerint az igazságügyért felelős miniszter a törvényességi felügyeleti jogköre keretében ellenőrzi a területi kamara és a MISZK Alapszabályát és önkormányzati szabályzatait, valamint azt, hogy a kamara működése megfelel-e a jogszabályoknak, az Alapszabálynak és a szabályzatoknak. Jogsértés elkövetése esetén a miniszter felhívja a kamarát a jogsértés megszüntetésére, amennyiben pedig a kamara a felhívásnak nem tesz eleget vagy a felhívásban foglaltakkal nem ért egyet, úgy a miniszter a polgári per általános szabályai szerint bírósághoz fordulhat. A bíróság a jogsértés kiküszöbölése érdekében a jogsértő alapszabályt, szabályzatot, iránymutatást vagy meghozott egyéb döntést megsemmisíti és új döntés meghozatalát rendeli el, a működés törvényességének helyreállítása céljából elrendeli a jogsértés orvoslására vagy a jogsértően működő kamarai szerv, tisztségviselő választására jogosult kamarai szerv összehívását vagy felfüggeszti a kamara jogsértően működő szervének, tisztségviselőjének működését, a felfüggesztés időtartamára felügyelőbiztost rendel ki és annak a törvényesség helyreállításához szükséges feladatait előírja.

A 14. §-hoz

Az igazságügyi szakértői kamara számára komoly problémát jelent, hogy a pénzbírságot kiszabó, illetve az eljárási költség megfizetésére kötelező határozatának önkéntes teljesítés hiányában jogszabályi rendezés hiányában nem tud érvényt szerezni, ezért a pénzbírság büntetés alkalmazása nem bír kellő visszatartó erővel az igazságügyi szakértők számára. Ezt a problémát orvosolja a törvény azzal, hogy a bírósági végrehajtásról szóló 1994. évi LIII. törvény 22. § b) pontjának módosításával e határozatok esetében biztosítja azok végrehajtási záradékolásának lehetőségét. Ezzel lehetővé válik, hogy a pénzbírságot és az eljárási költséget a kamara az önálló bírósági végrehajtók útján végrehajtási eljárás keretében megkapja az elmarasztalt szakértőtől.

A 15. §-hoz

Az Ügytv. az ügyvédi kamara közfeladatai között nem tesz említést a kamarának az ügyvédi tevékenységre vonatkozó szakmai szabályalkotási jogköréről. Ez a feladat ugyanakkor a kamara szakmai önkormányzat jellegéből és szabályzatalkotási jogköréből egyértelműen következik.

A 16. §-hoz

Az ügyvédi kamara által lefolytatandó közigazgatási hatósági eljárások köre kiegészül az ügyvédi tevékenység szüneteltetésének engedélyezésére irányuló, valamint az ügyvédjelölt foglalkoztatására jogosult ügyvédek névjegyzékébe való felvételi és törlési eljárásokkal. A törvény az Ügytv.-nek e kamarai eljárásokkal kapcsolatos szabályait módosítja a Kerettörvény és a Ket.-novella rendelkezéseivel való összhang megteremtése céljából. A törvény szerint - eltérően a Kerettörvényben foglalt főszabálytól - ha az ügyvédi kamara az általa lefolytatott közigazgatási hatósági eljárásokban a rá irányadó ügyintézési határidőn belül nem döntött, nem lehet úgy tekinteni, hogy a kérelmezőt megilleti a kérelmezett tevékenység megkezdésének, illetve folytatásának joga.

A törvény szerint az ügyvédi kamarai névjegyzékekbe történő felvételi eljárások lefolytatásáért igazgatási szolgáltatási díjat kell fizetni.

A 17. §-hoz

A törvény módosítja az ügyvédi kamara tagjai közé történő felvétel szabályait. Így a szabad mozgás és tartózkodás jogával rendelkező személyek jogállásának törvényi rendelkezéseivel összhangban indokolt, hogy - a magyar állampolgárok mellett - a kamara tagjai közé ügyvédként felvételre kerülhessenek olyan, a kamarai tagság egyéb feltételeit teljesítő személyek is, akik az Európai Gazdasági Térségről szóló Megállapodásban részes valamely állam állampolgárai. A törvény kizárja továbbá a kamarába való felvételt azok esetében, akiknek a kamarával vagy a Magyar Ügyvédek Biztosító és Segélyező Egyesületével szemben lejárt tagdíjtartozásuk van.

A 18-20. §-hoz

A kamarába történő felvételi eljárás lefolytatása és annak felfüggesztése esetében szükséges a Kerettörvénnyel és a Ket.-novellával való összhang megteremtése (pl. a felvételi eljárásra megállapított határidő rövidítésével). Tekintettel arra, hogy az ügyvéd a tevékenységét a kamara által szervezett eskü letételét követően kezdheti meg, az ügyvéd számára garanciális szabály, hogy részére a kamara elnöke biztosítsa, hogy a kamarába történő felvételét követően az esküt határidőben letehesse és így az ügyvédi tevékenység késedelem nélkül megkezdhető legyen.

A 21-23. §-hoz

Az ügyvédi tevékenység szüneteltetése részletes szabályozásra kerül, valamint a kamarai tagság megszűnésének és a kamara általi megszüntetésének esetei világosan elkülönülnek. A szüneteltetést követően a tevékenység folytatását a kamarának be kell jelenteni, amely ezt a névjegyzékbe bejegyzi, illetve a kamara ilyenkor a tevékenység folytatásának feltételeit ellenőrizheti. A törvény kimondja, hogy a szüneteltetés nem érinti az emiatt a kamarának járó, a szüneteltetési időszakra megállapított tagdíj és a Magyar Ügyvédek Biztosító és Segélyező Egyesületének járó tagdíj megfizetését.

A 24. §-hoz

Az ügyvédi működés alapjául az Ügytv. 22. §-a szerint a megbízás és a kirendelés szolgálhat, amelyek keretében azonban nem helyezhető el a Jst. alapján jogi segítőként közreműködő ügyvéd eljárása. A Jst. által kialakított konstrukció szerint a jogi segítségnyújtó szolgálat és az ügyvéd a jogi segítői tevékenység ellátására határozott idejű szerződést kötnek. A hatósági határozat jogosultja (a támogatásban részesült ügyfél) a névjegyzékben szereplők közül választ és kér fel jogi segítőt az igényelt jogi szolgáltatás teljesítésére. E felkérés és annak elvállalása nem azonosítható az Ügytv.-ben meghatározott megbízással, hiszen e felek között nem jön létre megállapodás sem a megbízási díj, sem a költségek tekintetében, és a jogi szolgáltatás tartalmát (legalábbis annak kereteit) is a jogi segítségnyújtó szolgálat határozata rögzíti. Indokolt ezért a jogi segítőkénti eljárást mint az ügyvédi tevékenység egy sajátos formáját önállóan is rögzíteni az Ügytv.-ben.

A 25. §-hoz

Ha a jogi segítségnyújtási támogatás pártfogó ügyvédi tevékenység biztosítására irányul, általában a támogatásban részesült ügyfél meghatalmazása alapján léphet fel az eljáró ügyvéd (kivételesen kirendelés lehet az eljárás alapja). A megbízó mellett ezért rögzíteni szükséges a támogatásban részesült ügyfél meghatalmazási jogosultságát is.

A 26. §-hoz

A törvény meghatározza a kamarai tagságnak az ügyvéd elleni fegyelmi eljárás során való felfüggesztésének jogkövetkezményét.

A 27. §-hoz

Az Ügytv. 64. § (2) bekezdése szerint, ha a fegyelmi eljárás során az ügyvéd felelősségét megállapították, köteles az eljárás költségét egészen vagy részben megtéríteni; ez utóbbi mértékét ugyanakkor az Ügytv. nem állapítja meg. Ennek rendezése érdekében a törvény lehetőséget ad arra, hogy a fegyelmi eljárás ügyvédre terhelhető költségének mértékét a Magyar Ügyvédi Kamara szabályzatban állapíthassa meg.

A 28. §-hoz

A rendelkezés a Ket.-novellának való megfelelést célozza.

A 29. §-hoz

Az ügyvédi iroda taggyűlése által hozott határozat felülvizsgálati eljárására saját törvényi szabályozást kell alkotni, figyelemmel arra, hogy ez az eljárás nem közigazgatási hatósági eljárás.

A 30-31. §-hoz

A rendelkezések a Ket.-novellának való megfelelést szolgálják, illetve pontosítják az alkalmazott ügyvédek névjegyzékéből való törlés szabályait.

A 32-38. §-hoz

Az Ügytv. IX. fejezete az Európai Gazdasági Térségről szóló Megállapodásban részes tagállamok valamelyikében ügyvédi tevékenység folytatására jogosult személyek magyarországi tevékenység-gyakorlását szabályozza, az irányadó európai uniós irányelveknek megfelelően (a Tanács 77/249/EGK irányelve az ügyvédi szolgáltatásnyújtás szabadsága tényleges gyakorlásának elősegítéséről, valamint az Európai Parlament és a Tanács 98/5/EK irányelve az ügyvédi hivatásnak a képesítés megszerzése országától eltérő tagállamokban történő gyakorlásának elősegítéséről). Az Ügytv. e rendelkezéseit ugyanakkor összhangba kell hozni a Kerettörvény szabályaival is.

A törvény módosítja azt, hogy külföldi EGT-állam állampolgáraként ki végezhet ügyvédi tevékenységet Magyarországon: állandó jelleggel csak az, aki az európai közösségi jogászok területi kamara által vezetett névjegyzékébe felvételt nyert; eseti jelleggel pedig az, aki a Magyar Ügyvédi Kamarához a magyarországi eljárási cselekmény megkezdését megelőzően bejelentést tett (a bejelentés kivételesen, sürgős szükség esetén az eljárási cselekményt követő munkanapon is megtehető). Ez a fenti bejelentés az eseti szolgáltatásnyújtás ellenőrizhetőségét teremti meg azon közösségi jogászok esetében, akik nem kérik felvételüket az európai közösségi jogászok névjegyzékébe. A bejelentés tartalmi elemeit a törvény meghatározza. A Magyar Ügyvédi Kamara az európai közösségi jogász bejelentésében meghatározott adatait külön nyilvántartásba veszi és azt a honlapján megjelenteti, amelyhez a bíróságok, hatóságok és megbízók így hozzáférhetnek. Az európai közösségi jogásszal szemben a bejelentés megtételével ténylegesen is érvényesíthető a fegyelmi felelősségre vonás (vele szemben a kamara a legsúlyosabb fegyelmi büntetésként az ügyvédi tevékenység Magyarország területén történő eltiltást alkalmazhatja).

Az Ügytv. 89/P. §-a rendelkezik a névjegyzékbe vett európai közösségi jogászok ügyvédi kamarai képviseletének kérdéséről, ugyanakkor a 98/5/EK irányelv 6. cikk (2) bekezdésének megfelelő szabályt (a kamarai vezetők választása során szavazati jog biztosítása) nem tartalmaz. A törvény ezt pótolja úgy, hogy a kamarai közgyűlésen az elnökség megválasztása során a kamara névjegyzékébe felvett európai közösségi jogászok is szavazhatnak.

A törvény több helyen terminológiailag pontosítja az Ügytv.-t azzal, hogy az „Európai Gazdasági Térség tagállama” kifejezést az „Európai Gazdasági Térségről szóló Megállapodásban részes tagállam” kifejezésre cseréli.

A 39. §-hoz

A rendelkezés a Ket.-novellának való megfelelést célozza.

A 40-42. §-hoz

A törvény szerint ügyvédjelöltet csak az ügyvédi kamara által - törvényi feltételek teljesítése esetében - erre feljogosított ügyvéd foglalkoztathat. A jogosultság megszerzésének feltétele, hogy az ügyvéd a kérelem benyújtását megelőzően legalább két évig megszakítás (és szüneteltetés) nélkül ügyvédi tevékenységet folytasson, ne álljon fegyelmi büntetés hatálya alatt, továbbá biztosítsa az ügyvédjelölt foglalkoztatásához szükséges, a Magyar Ügyvédi Kamara szabályzatában meghatározott tárgyi feltételeket. Az ügyvédjelölt megfelelő színvonalú alkalmazása és az alkalmazással járó ügyvédi feladatok teljesítése érdekében egy ügyvéd egyszerre legfeljebb három ügyvédjelöltet foglalkoztathat; ez a szabály az ügyvédi irodán belüli alkalmazás esetében is irányadó. Az ügyvéd számára az ügyvédjelölt foglalkoztatásával kapcsolatban előírt kötelezettség, hogy az ügyvédjelöltnek a kamara által szervezett képzésben történő részvétel lehetőségét biztosítania kell.

A 43. §-hoz

A rendelkezés az ügyvédjelöltek névjegyzékéből történő törlés szabályait pontosítja a Ket.-novella és az ügyvédjelölti foglalkoztatásra vonatkozó új rendelkezéseknek megfelelően.

A 44. §-hoz

A rendelkezés a Magyar Ügyvédi Kamara részére biztosítja szabályzatok kiadásának lehetőségét az ügyvédjelöltek képzése és foglalkoztatása tekintetében.

A 45. §-hoz

Az ügyvédi kamara az ügyvédnek az ügyvédjelölt foglalkoztatására való jogosultságát a kamarai tagokról vezetett névjegyzékben feltünteti.

A 46. §-hoz

Az ügyvédjelöltek foglalkoztatására vonatkozó rendelkezések hatályba lépésével kapcsolatban szükséges átmeneti szabályok megállapítása.

A 47. §-hoz

A törvény a kamarai névjegyzékekbe való felvételi eljárások lefolytatásáért igazgatási szolgáltatási díj fizetését írja elő. A részletszabályok meghatározása miniszteri rendeletben történik, melynek érdekében az Ügytv.-ben szükséges felhatalmazó rendelkezést elhelyezni.

A 48-49. §-hoz

A Kvt. a közvetítői névjegyzékbe való felvétel feltételei között nem tartalmazza a közvetítői szakmai képzés elvégzésének követelményét. A törvény annak biztosítása érdekében, hogy az ügyfelek polgári jogi vitájuk feloldásához olyan közvetítőt vehessenek igénybe, aki magas szakértelemmel, közvetítői tapasztalattal rendelkezik és felel a törvényi kötelezettségek (megbízhatóság, pártatlanság, titoktartás követelményeinek) betartásáért, képzési követelményt vezet be. A Kvt. hatálybalépését óta rendelkezésre álló tapasztalatok, illetve a polgári és kereskedelmi ügyekben végzett közvetítés egyes szempontjairól szóló 2008/52/EK irányelv 4. cikkének (2) bekezdése (a tagállamoknak ösztönözniük kell a közvetítők alap- és továbbképzését) is a képzési követelmény megteremtését indokolják.

A képzési követelmény mellet a törvény - a közvetítői névjegyzékbe való felvételi kérelmek egyértelmű elbírálása érdekében - pontosítja a szakmai gyakorlatra vonatkozó felvételi feltételt.

Az 50. §-hoz

A képzési és továbbképzési követelmény bevezetésével összefüggésben szükséges módosítani a közvetítői névjegyzék adattartalmát.

Az 51-54. §-hoz

A rendelkezések a Kerettörvénynek és a Ket.-novellának való megfelelést célozzák. Eltérően a Kerettörvényben foglalt főszabálytól, ha az igazságügyért felelős miniszter a közvetítői névjegyzékbe való felvételi eljárásban az irányadó ügyintézési határidőn belül nem döntött, nem lehet úgy tekinteni, hogy a kérelmezőt megilleti a közvetítői tevékenység megkezdésének, illetve folytatásának joga. Emellett a közvetítői névjegyzékből való törlés szabályai is egyértelműbbé válnak.

Az 55. §-hoz

A közvetítői névjegyzékbe való felvételhez szükséges képzés mellett - meghatározott időközönként, a közvetítői ismeretek folyamatos aktualizálása érdekében - a törvény kiegészíti a Kvt. rendelkezéseit a közvetítő szakmai továbbképzésben történő részvétel kötelezettségével. A továbbképzésre kötelezett természetes személynek az igazságügyért felelős miniszter rendeletében meghatározott képzések valamelyikén kell részt vennie ötéves időközönként.

Az 56. §-hoz

A rendelkezés a Ket.-novellának való megfelelést szolgálja.

Az 57-59. §-hoz

A törvény módosítja a közvetítői névjegyzékben szereplőkkel szemben lefolytatható miniszteri vizsgálat szabályait, egyrészt azok Ket.-novellához történő igazítása, másrészt azok pontosítása érdekében. A vizsgálat keretében ezentúl értékelhető lesz az is, hogy a közvetítő a Kerettörvényben foglalt kötelezettségeit megtartotta-e (hiszen azok is közvetlenül kapcsolódnak a Kvt.-ben foglalt kötelezettségekhez). A közvetítői névjegyzékben szereplők elleni vizsgálat keretében az kerül értékelésre, hogy a névjegyzékben szereplő személy a Kvt.-ben foglalt kötelezettségeit betartotta-e.

Előfordulhat az is, hogy a közvetítő olyan vitarendezésben működik közre, mely esetében a közvetítői eljárásra vonatkozóan megállapított formai feltételek nem állnak fenn. Ilyenkor a közvetítőt kötelezettségszegése esetén nem lehet elmarasztalni, mert az ügyben közvetítői eljárás nem is indult. Ennek ellenére fontos, hogy a közvetítők mindenkor a közvetítés jogintézményének céljával összhangban járjanak el. Ennek érdekében indokolt a Kvt. módosításával az olyan helyzeteket is a vizsgálat körébe vonni, amikor a névjegyzékben szereplő személy jogilag nem szabályozott vitarendezésben vesz részt.

A 60. §-hoz

A rendelkezés a Ket.-novellához való igazodást szolgálja.

A 61-62. §-hoz

Nemzetközi mintákra is tekintettel a törvény megteremti az elektronikus formában lefolytatható közvetítés (ún. online mediáció) lehetőségét. Ennek megfelelően a Kvt. szabályai kiegészítésre kerülnek azzal, hogy a közvetítő felkérése történhet elektronikus levélben is, és a személyes megjelenés követelménye a videókonferencia alkalmazásakor nem érvényesül. A Kvt. módosuló szabályai emellett nem zárják ki azt, hogy a felek a közvetítés eredményeként született megállapodásukat elektronikus aláírással lássák el.

A 63. §-hoz

A törvény a közvetítői névjegyzékbe történő felvételhez szükséges szakmai képzés igazolására két éves időtartamot biztosít a névjegyzékben 2010. január 1. napja előtt már szereplő közvetítők számára. Ezen időtartam eredménytelen leteltét követően a közvetítőt törölni kell a névjegyzékből, a szakmai képzés határidőben történő igazolása esetén pedig az első továbbképzési időszak 2012. január 1. napján kezdődik.

A 64. §-hoz

A törvény pontosítja a közvetítői névjegyzék vezetésére vonatkozó miniszteri rendelet kiadására jogosító felhatalmazó rendelkezést, valamint a szakmai képzés és továbbképzés bevezetésével összefüggésben új felhatalmazó rendelkezéssel egészíti ki a Kvt. szabályait.

A 65. §-hoz

A törvény - a támogatási lehetőségek körét bővítve és a gyakorlati igényekhez igazítva - peren kívüli támogatásként teszi lehetővé folyamatban lévő bírósági eljárásban résztvevő fél számára a tanácsadás, okiratszerkesztés formájában nyújtott jogi szolgáltatás igénybevételét abban az esetben, ha a félnek a bírósági eljárásban nincs pártfogó ügyvédje, és ennek igénye sem merül fel.

A 66-67. §-hoz

Az egyértelmű jogalkalmazási gyakorlat érdekében rögzíti a törvény, hogy részleges költségmentesség engedélyezése esetén a pártfogó ügyvéd díját az állam csak a költségmentesség engedélyezett mértékéig viseli, valamint azt, hogy a kedvezőbb rászorultsághoz fűződő jogosultság egyaránt megilleti a személyes költségmentességben részesített és a tárgyi költségmentes perben fellépő felet.

A 68. §-hoz

A törvény - egységesítve a támogatásra vonatkozó kizárási okokat - megszünteti az indokolatlan különbségtételt a bíróság által költségmentességben részesített ügyfelek, illetve azok között, akiknek a rászorultságát a jogi segítségnyújtó szolgálat állapította meg.

A 69-73. §-hoz

A rendelkezések a közigazgatási hatósági eljárásra vonatkozó rendelkezések pontosításával, a merev jogszabályi hivatkozások kiváltásával a Ket.-novellának való megfelelést szolgálják.

A 74. §-hoz

A támogatás felülvizsgálata keretében teszi lehetővé a törvény, hogy a jogi segítségnyújtó szolgálat módosítsa a támogatást engedélyező határozatát, ha az előlegező típusú kedvezményben (állam általi előlegezést biztosító rászorultság vagy tárgyi költségfeljegyzési jog alapján) részesülő fél az engedélyezést követően igazolja, hogy számára a bíróság az ügyben személyes költségmentességet engedélyezett, illetve a részleges költségmentességben részesített fél utóbb teljes személyes költségmentességben vagy magasabb hányad szerinti részleges költségmentességben részesül.

A 75. §-hoz

A pártfogó ügyvédi képviselet igénybevételi szabályainak módosítása a meghatalmazott jogi segítők, illetve a kirendelt pártfogó ügyvédek bejelentési kötelezettségének egyértelműbb és pontosabb meghatározását célozza. A gyakorlati igényekre reagálva biztosítja a törvény kivételes esetben, hogy a főszabálytól (a meghatalmazás meghiúsulásának és az ebből eredő jogsérelem lehetőségének igazolása) eltérően, a szolgálat pártfogó ügyvédet rendeljen ki, ha már a határozat meghozatalakor előre látható, hogy a fél számára a jogi segítő meghatalmazása nem fog sikerrel járni.

A 76. §-hoz

A visszatérítésre kötelezés körében megjelenő új, méltányossági szabály szerint (részben vagy egészben) mellőzhető a visszatérítésre kötelezés, ha a fél igazolja, hogy a támogatás engedélyezését követően rászorultsága oly módon változott, hogy azok alapján a pártfogó ügyvédi díj az állam általi viselésének lenne helye.

Kiegészíti a törvény a pártfogó ügyvédi díjigény előterjesztésének szabályait arra az esetre, ha az ügyben több pártfogó ügyvéd járt el.

A 77. §-hoz

A törvény a büntetőeljárásban biztosítható támogatás hatályát, megfelelően a polgári eljárásokban nyújtható támogatásokéhoz, a büntetőper jogerős befejezéséig terjedően állapítja meg, míg a rendkívüli perorvoslati és a különleges eljárások során kezdeményezett és a jogi segítségnyújtó szolgálat által engedélyezett támogatás hatálya az adott eljárás jogerős befejezéséig tart.

A 78. §-hoz

A rendelkezés a jogi segítői tevékenység végzését engedélyezéshez köti, mely a Kerettörvény szabályozásával való összhangot teremti meg.

A 79-83. §-hoz

A törvény megszünteti a közjegyzők jogi segítői névjegyzékbe vételi lehetőségét. Ennek oka elsősorban az, hogy a közjegyzők nem a hozzájuk forduló felek jogi tanácsadói, hanem az általuk lefolytatott eljárásokban kioktatási kötelezettségük teljesítésével segítik a feleket jogaik érvényesítésében. A Jst. az ügyvédeknek és a közjegyzőknek is csak olyan szolgáltatás nyújtását teszi lehetővé, amelyre a rájuk vonatkozó törvények alapján egyébként jogosultak; ennek eredményeként a közjegyzők rendkívül szűk körben tudnak szolgáltatást teljesíteni jogi segítőként, a rendszernek ezért leginkább az ügyvédi szakma szolgáltatásaira kell alapoznia. A módosítás nem fogja az ügyfeleket hátrányosan érinteni, mivel a már említett okokból a közjegyzők viszonylag kis számban jelentkeztek a névjegyzékbe, az általuk ellátott ügyfelek pedig a jövőben a többi jogi segítőhöz fordulhatnak. A már megkötött szolgáltatási szerződések a három éves időtartam lejártáig érvényesek.

A szolgáltatási szerződés megszűnése körében rendezi a törvény azt a helyzetet, amikor a szolgáltatási szerződésben meghatározott határozott idő eltelt, de az ezt megelőzően elvállalt pártfogó ügyvédi képviselettel összefüggő ügy még nem fejeződött be. A rendelkezés szerint a jogi segítő eljárási kötelezettsége a támogatás hatályáig fennáll, értelemszerűen a szerződésben foglalt díjazási szabályok szerint.

A 84. §-hoz

Eltérően a Kerettörvényben foglalt főszabálytól, ha a jogi segítségnyújtó szolgálat a jogi segítői névjegyzékbe való felvételi eljárásban az irányadó ügyintézési határidőn belül nem döntött, nem lehet úgy tekinteni, hogy a kérelmezőt megilleti a jogi segítői tevékenység megkezdésének és folytatásának joga.

A 85-87. §-hoz

A törvény módosítja a Pp. 78. § (2) bekezdését, kiegészítve a pártfogó ügyvédi díj viselésére vonatkozó döntéssel azt a felsorolást, amely kérdésekben a bíróságnak a felek kérelmére tekintet nélkül döntenie kell.

A határon átnyúló jogvitákkal összefüggésben, a külön jogszabályban foglaltak szerint külföldön előterjesztett és Magyarországra továbbított költségmentességi kérelmekre vonatkozóan rögzíti a törvény, hogy a bíróság a költségmentességi döntést követően a pártfogó ügyvédi képviselet biztosítására (is) irányuló kérelmet továbbítja a jogi segítségnyújtó szolgálatnak.

A Pp. 87. § (2) bekezdésében meghatározott felsorolás, amely a jogi segítségnyújtó szolgálat számára küldött bírósági tájékoztatás adattartalmát rögzít, kiegészítésre került a pertárgy értékével és a pernyertesség felek közötti arányával, mert ezek a pártfogó ügyvéd díjának megállapítása körében relevánsak.

A 88. §-hoz

Az Irányelv értelmében az ügyintézés egyszerűsítésének elve megköveteli annak biztosítását, hogy az ügyfelek az eljárásokat távolról, elektronikus úton is le tudják folytatni. Ez alapján a szolgáltatási tevékenység megkezdéséhez, engedélyezéséhez az eljárás során - szűk kivételtől eltekintve - személyes megjelenési kötelezettséggel járó feltétel nem írható elő. Erre figyelemmel a törvény az igazságügyi szakértővé váláshoz szükséges feltételek között nem tartja fenn az igazságügyi szakértői eskü letételét; az csak az igazságügyi szakértői testület tagjainak kinevezésénél marad meg, ebben az esetben azonban az eskü letétele a testület valamennyi tagja esetében kötelező lesz.

Ez a § az esküre vonatkozó rendelkezések elhagyásával, hatályon kívül helyezésével kapcsolatos módosítást tartalmazza.

A 89. §-hoz

A Szaktv. módosítása újraszabályozza az igazságügyi szakértői tevékenység folytatására jogosultak körét egyrészt azért, hogy az eseti szakértőre vonatkozó rendelkezések világosabban elkülönüljenek az igazságügyi szakértői tevékenységre feljogosított egyéb személyektől, szervektől tekintettel arra, hogy az eseti szakértő igénybevétele az eljárások során csak kivételes lehetőség. A módosítást másrészt az indokolja, hogy a Kerettörvény szerinti szabad szolgáltatásnyújtás jogával rendelkező vállalkozások is feljogosítottá váljanak az igazságügyi szakértői tevékenység folytatására.

A 90-91. §-hoz

A Szaktv. igazságügyi szakértői névjegyzék vezetésével kapcsolatos szabályozásának módosítását a Kerettörvény és a Ket.-novella rendelkezései indokolják. A Szaktv. hatályos szabályai alapján a névjegyzékbe való felvételi eljárásban az ügyfél csatolja az igazságügyi szakértői tevékenység folytatásához szükséges gyakorlati idő szakirányúságáról szóló külön igazolást, amelyet a törvény értelmében a jövőben - szakhatósági állásfoglalásként - a névjegyzéket vezető hatóság szerez be a döntéséhez. A Szaktv.-ből továbbá elhagyásra kerülnek a Ket.-novellával egyező szabályozást tartalmazó, és az elektronikus ügyintézést kizáró rendelkezések.

A 92. §-hoz

Az igazságügyi szakértői névjegyzékben szereplő szakértők alapvető kötelessége, hogy a kirendeléseknek eleget tegyenek, és ez alól csak meghatározott esetekben van helye kivételnek. Ennek érdekében az igazságügyi szakértő elérhetőségi adatait az igazságügyi szakértői névjegyzék a nyilvános adatok között tartalmazza. Ehhez kapcsolódóan a törvény a hatályos szabályozást azzal egészíti ki, hogy az elérhetőségi címen az igazságügyi szakértő köteles biztosítani a küldemények átvételét.

A 93. §-hoz

Az Irányelv és a Kerettörvény értelmében az igazságügyi szakértői tevékenység folytatásának engedélyezési feltételeit úgy kell kialakítani, hogy azok teljesítése ne akadályozza aránytalanul hosszú ideig a tevékenység megkezdését. Erre figyelemmel a törvény alapján a jogi vizsga letétele nem a névjegyzékbe való felvételt megelőzően, hanem csak ezt követően kötelező. A törvény ezért a jogi vizsga letételének kötelezettségére történő utalással egészíti ki a névjegyzékből való törlés alapjául szolgáló okokat.

Az igazságügyi szakértő halála esetén nem indokolt, hogy az igazságügyi szakértői névjegyzéket vezető hatóság külön határozatot hozzon a névjegyzékből való törlésről, különös figyelemmel arra, hogy az igazságügyi szakértői tevékenység személyhez kötődő jellegű, a szakértő halála miatti törlési eljárásban nincsenek ellenérdekű felek, és a gyakorlatban problémát jelent a határozat kézbesítése is. A Ket.-novella lehetővé teszi, hogy a névjegyzékből való törlésre a névjegyzéket vezető hatóság külön határozata nélkül kerüljön sor, amely alapján a döntés a névjegyzékbe való bejegyzés napján jogerőre emelkedik. A törvény az erre vonatkozó szabályozást emeli be a Szaktv.-be.

A 94. §-hoz

A Szaktv. módosítását a Kerettörvény és a Ket.-novella szabályai indokolják. A törvény meghatározza az igazságügyi szakértői névjegyzékbe való bejegyzési eljárásra irányadó ügyintézési határidőt, és a Ket.-novellára figyelemmel rendelkezik az előzetes szakhatósági állásfoglalás felhasználásának lehetőségéről, amely alapján a névjegyzékbe való felvételi kérelem rövidebb határidőn belül elintézhető. A törvény továbbá - az igazságügyi szakértői tevékenységnek az igazságszolgáltatással való szoros kapcsolatára figyelemmel - kivételt állapít meg a Kerettörvényben foglalt szabály alól, ezért ha az igazságügyi szakértői névjegyzéket vezető hatóság a felvételi eljárásban az irányadó ügyintézési határidőn belül nem döntött, nem lehet úgy tekinteni, hogy a kérelmezőt megilleti az igazságügyi szakértői tevékenység megkezdésének, illetve folytatásának joga.

A 95. §-hoz

A módosítás a merev hivatkozás kiváltására irányuló szabályozást tartalmaz.

A 96. §-hoz

A törvény az Alkotmánybíróság gyakorlatában kialakított elveknek megfelelően pontosítja a Szaktv.-nek a szakértői nyilvántartás vezetésére vonatkozó rendelkezését. Ennek megfelelően a törvény meghatározza, hogy a nyilvántartásnak pontosan milyen adatokat kell tartalmaznia, az adatok megismerésére ki és milyen célból rendelkezik jogosultsággal, és azokat mennyi ideig kezelheti.

A 97. §-hoz

Az eljárási törvények a kirendelés tartalmáról nem rendelkeznek, azonban tekintettel arra, hogy a szakértői munka elvégzéséhez valamennyi eljárás során lényegében azonos információkör szükséges, indokolt, hogy a kirendelő végzés tartalmáról - azaz arról, hogy a szakértőnek milyen adatok alapján, mennyi időn belül, milyen szakkérdésekben kell állást foglalnia - valamennyi eljárásra kiterjedően a Szaktv. rendelkezzen. A törvény az erre vonatkozó szabályokkal egészíti ki a Szaktv.-t.

A szakértői munka kereteinek, a szakértők jogainak és kötelezettségeinek egyértelműbb meghatározása érdekében a törvény pontosítja azokat az esetköröket, melyekről a szakértő köteles tájékoztatni a kirendelőt.

A 98. §-hoz

A szolgáltatások szabad áramlása európai uniós alapelvének teljesebb megvalósítása érdekében a törvény megszünteti, hogy azokban az ügyekben, amelyekben a bizonyításra nem hivatalból kerül sor, a szakértő a díjjegyzékében kizárólag azt a szakértői díjat számíthassa fel, amelyet az előző év december 1. napjáig az igazságügyi szakértői névjegyzéket vezető hatóság részére bejelentett. Ezekben az ügyekben tehát a díjjegyzékkel érvényesíteni kívánt szakértői díjat a szakértő esetenként, szabadon állapíthatja meg, amely alapján a kirendelő dönt a szakértői díj mértékéről. A törvény továbbá lehetővé teszi, hogy a szakértő, amennyiben külön jogszabályok alapján számla kiállítására nem köteles, az általa megadott bankszámlára történő átutalással is hozzá jusson a jogerősen megállapított szakértői díjhoz.

A 99-100. §-hoz

Az igazságügyi szakértői tevékenység engedélyezésének feltételei - az Irányelvben és a Kerettörvényben meghatározott arányosság követelményének megfelelően - úgy módosulnak a törvény szerint, hogy a jogi vizsga letétele az igazságügyi szakértő részére a névjegyzékbe való felvételét követően kötelező, így azt nem kell a felvételi eljárás során teljesítenie, ezért a névjegyzékbe felvételi eljárás időtartama jelentősen lerövidül. A törvény továbbá pontosítja a szakértői alapismereti oktatásra és vizsgára, valamint a szakértő képzési kötelezettségére vonatkozó rendelkezéseket.

A 101. §-hoz

A Szaktv. alapján az igazságügyi szakértő és a társaság nevében annak vezetője a névjegyzékbe vétele előtt kötelezettséget vállal arra, hogy a hatósági kirendelésnek - a jogszabályban meghatározott eseteket kivéve - eleget tesz. Ha az igazságügyi szakértő vagy a társaság ezen kötelezettségének ismételten nem tesz eleget, akkor a Szaktv. 8. §-a (1) bekezdésének f) pontja alapján az igazságügyi szakértőt törölni kell a névjegyzékből.

A Ket. VI. Fejezete alapján a hatóság - a Szaktv. vonatkozásában az igazságügyi szakértői névjegyzéket vezető hatóság - hatósági ellenőrzés keretében ellenőrzi a jogszabályban foglalt rendelkezések betartását. A hatósági ellenőrzés során a hatóság - egyebek mellett - az ügyféltől meghatározott adatok szolgáltatását, iratok bemutatását kérheti vagy egyéb tájékoztatást kérhet. A hatósági ellenőrzés részletes szabályait a Ket. állapítja meg, a törvény csupán a Ket.-novella rendelkezéseire figyelemmel újraszabályozza a Szaktv.-t és kiegészíti a Ket. általános rendszerét a szakértőkre vonatkozó specialitásokkal.

A törvény szerint ha az igazságügyi szakértői névjegyzéket vezető hatóság - pl. a kirendelő hatóság jelzései alapján - úgy látja, hogy az igazságügyi szakértő vagy a társaság a kirendeléseknek nem tesz eleget, hatósági ellenőrzés keretében tevékenységüket megvizsgálhatja, melynek során bekérheti a szakértői tevékenységről vezetett nyilvántartást, amelyet a társaság és az igazságügyi szakértő a Szaktv. új 12/A. §-a alapján köteles a szakértői tevékenységéről vezetni. Az igazságügyi névjegyzéket vezető hatóság a szakértői nyilvántartásban szereplő adatokat az eljárás befejezéséig kezelheti.

A 102-105. §-hoz

A Szaktv. 2006. január 1. napjától lehetővé tette, hogy a névjegyzékbe gazdasági társaságok is kérhessék a felvételüket; az azóta eltelt mintegy két és fél év alatt közel száz cég kapott szakértői jogosultságot. A névjegyzékbe a Szaktv. hatályos rendelkezései alapján csak olyan társaság vehető fel, melynek van igazságügyi szakértői tevékenység folytatására feljogosított tagja vagy alkalmazottja, akinek a szakértői kamarai tagsági viszonya nem szünetel, illetve nincs felfüggesztve, és a tagok több mint 50%-a igazságügyi szakértő.

A gyakorlati tapasztalat azt mutatja, hogy az 50%-os korlát gátolja azoknak a kisebb, már létező (jellemzően családi tulajdonban lévő) cégeknek a piacra jutását, ahol a tulajdonosi körben nincsenek többségben az igazságügyi szakértők. A korlátozás fenntartása mindemellett ellentétes az Irányelvvel is, amely szerint a tagállamoknak - az Irányelv hatálya alá tartozó körben - a társaság tulajdonlására vonatkozó való bármilyen korlát fenntartását el kell törölniük. A társaságok működésére ugyanakkor továbbra is vonatkoznak azok a Szaktv.-ben és más törvényekben meglévő garanciák (összeférhetetlenségi és kizárási szabályok és az, hogy az igazságügyi szakértő a szakvéleményét a saját szakmai és etikai felelőssége mellett adja), melyek a szakmai függetlenséget hivatottak szolgálni.

A törvény - átvéve az Irányelv rendszerét - kimondja, hogy az igazságügyi szakértői névjegyzéket vezető hatóság a társaság működéséhez engedélyezési eljárás keretében járul hozzá, és a társaság - az igazságügyi szakértőhöz hasonlóan - a miniszter rendeletében megállapított szakterületen végezhet igazságügyi szakértői tevékenységet. A névjegyzékből való törlési okok köre kibővül továbbá azzal az esettel, ha a társaság valamennyi tagjának vagy alkalmazottjának a kamarai tagsága szünetel vagy fel van függesztve.

A 106. §-hoz

A törvény - a Kerettörvény szabályaihoz igazodva - rendezi az igazságügyi szakértői tevékenységet folytató külföldi vállalkozások határon átnyúló szolgáltatásnyújtásának kérdését. Ez alapján a vállalkozás az igazságügyi szakértői tevékenységének Magyarországon történő folytatására irányuló szándékát köteles az igazságügyi szakértői névjegyzéket vezető hatóságnak bejelenteni. A bejelentésre vonatkozó általános szabályokat a Kerettörvény tartalmazza. A vállalkozás a bejelentést követően az igazságügyi szakértői tevékenységet kizárólag erre jogosult, azaz a magyar igazságügyi szakértői névjegyzékben szereplő tagja vagy alkalmazottja útján folytathatja.

A 107-108. §-hoz

A Szaktv. alapján igazságügyi szakértői tevékenységet a miniszter - vagy vele egyetértésben más miniszter - által e célra alapított igazságügyi szakértői intézmény is végezhet. A törvény pontosítja a Szaktv. hatályos szövegét azáltal, hogy rögzíti, az intézmény nevében kizárólag igazságügyi szakértő járhat el abban az esetben, ha az intézmény a miniszter rendeletében felsorolt igazságügyi szakértői szakterületek valamelyikén ad véleményt.

A törvény bővíti továbbá az igazságügyi szakértői névjegyzéket vezető hatóság feladatait azzal hogy előírja, a természetes személy igazságügyi szakértők és a társaságok mellett az igazságügyi szakértői intézmények törvényben felsorolt adatairól is nyilvántartást kell vezetnie. A kirendelők és a megbízók minél szélesebbkörű tájékoztatása érdekében az adatok nyilvánosak és azok a világhálón is megjelennek.

A 109. §-hoz

A Szaktv. alapján igazságügyi szakértői tevékenységet igazságügyi szakértői testület (Testület) is végezhet. A Testületet a miniszter - a szakterület ágazati irányításáért felelős miniszter egyetértésével - rendeletben hozza létre; jelenleg egészségügyi, agrár és állategészségügyi területen működnek Testületek, míg pénz- és tőkepiaci, valamint műszaki területen a felállításuk folyamatban van. A Testület 3 vagy 5 fős eseti bizottsága által adott szakértői vélemény nem minősül ún. „felülvéleménynek”, nem jelent a bíróság számára a szakkérdésben kötelezően elfogadandó álláspontot, hanem az egyéb igazságügyi szakértői véleményekkel esik egy tekintet alá. A vélemény testületi jellegéből adódóan ugyanakkor a kirendelő számára mégis fontos orientációt jelent az ügy megítélése szempontjából.

A törvény rendezi a Testület jogállását azáltal, hogy kimondja, a Testület főszabályként jogi személynek minősül, amely a vagyonával önállóan gazdálkodik, üzletszerű gazdasági tevékenységet csak a feladatai ellátásához, vagy ahhoz közvetlenül kapcsolódó mértékben folytathat. A Testület tartozásaiért a saját vagyonával felel, a tagok a Testület tartozásaiért saját vagyonukkal nem felelnek. A törvény ugyanakkor megfelelő szabadságot biztosít a Testületnek arra is, hogy - ha a gazdálkodása a miniszter rendeletében szabályozott egyéb módon is biztosítani tudja, akkor - egyéb formában is működhet.

A törvény - a Ket.-novellára tekintettel - újraszabályozza az igazságügyi szakértők és a társaságok működésének hatósági ellenőrzését. A törvény ugyanezt a változást átvezeti a Testület esetében is, beemelve a Szaktv. rendszerében a Testület működése feletti miniszteri törvényességi felügyelet jogintézményét. A felügyelet célja annak ellenőrzése, hogy a Testület működése az ügyrendjének és a jogszabályoknak megfelel-e, és a kirendelésnek eleget tesz-e. A felügyelet nem terjed ki olyan kérelem vizsgálatára, amelyben foglaltak alapján a bírósági vagy hatósági eljárási törvények alapján jogorvoslatnak van helye, valamint a szakértői vizsgálatra és a szakvélemény tartalmára. A miniszter - ha törvénysértést észlel - a fokozatosság elvét követve több intézkedést is tehet a Testület szabályszerű működésének helyreállítására, végső esetben pedig még a Testület elnökének megbízatását is visszavonja.

A 110. §-hoz

A törvény változatlanul lehetővé teszi, hogy a szakértő a szakértői vélemény elkészítéséhez a névjegyzékben nem szereplő személy segítségét (szakkonzultáns), a szakvélemény előkészítéséhez szakértőjelölt közreműködését, a technikai jellegű tevékenység elvégzésére segédszemélyzetet vegyen igénybe. Változás ugyanakkor, hogy a szakkonzultáns igénybe vételéhez - egy kivétellel - ha a Kormány vagy a miniszter rendelete eltérően nem rendelkezik, a szakértőnek be kell szereznie a - bizonyítási eljárás menetét meghatározó, az egyes bizonyítási cselekményeket elrendelő, és nem utolsó sorban a hivatalbóli bizonyítás esetén a szakértő és a szakkonzultáns díját előlegező - kirendelő hatóság hozzájárulását.

A kivétel a szabály alól az, hogy ha a szakvélemény elkészítéséhez személy vizsgálatára (pl. pszichológus vagy szakorvos bevonására) van szükség, és a kirendelő hatóság a kirendelő határozatban nem írja elő azt, hogy a konkrétan eljáró szakkonzultáns személyéről is dönteni kíván (és nem csak arról, hogy szükség esetén bevonhat-e szakkonzultánst vagy sem), akkor a szakkonzultáns igénybe vételéhez való hozzájárulást megadottnak kell tekinteni. Ennek indoka részben az, hogy jelentős többletterhet (időveszteséget, útiköltséget, stb.) jelentene a vizsgálat alá vont személy számára, ha egy szakértői vizsgálatot félbe kellene szakítani azért, hogy pl. az eljáró igazságügyi orvos megkérdezze a nyomozó hatóságot, hogy egy sebészt bevonhat-e a szakvélemény elkészítésébe; részben pedig az, hogy a szakkonzultáns ilyen esetben tételes díjra (és nem óradíjra) jogosult, melynek összegével a kirendelő hatóság már előre kalkulálni tud.

A törvény ezen túlmenően újraszabályozza a szakértőjelölt eljárását, és a Szaktv. rá vonatkozó szabályozását. A szakértőjelölt esetében ugyanis az Irányelv alapelveire figyelemmel az engedélyezés, a névjegyzék vezetése nem indokolható, mert a szakértőjelölt önálló tevékenységet a Szaktv. értelmében nem végezhet. Ezért a törvény hatályon kívül helyezi az Iszktv. azon rendelkezését, hogy a területi igazságügyi szakértői kamara a szakértőjelöltekről nyilvántartást vezet, helyette a Szaktv. bevezeti a szakértőjelölti igazolványt, amely a szakértőjelölt azonosítására szolgáló adatokat tartalmazza. Az igazolvány kiadásának és formátumának részletes szabályait a Magyar Igazságügyi Szakértői Kamara szabályzata tartalmazza majd. Az igazolvány kiadásának célja, hogy a szakértőjelölt az ügyfelek és a hatóságok, bíróságok előtt is igazolni tudja a szakértői működését, eljárásának, jelenlétének jogalapját. Az igazolvány azonban nem feltétele a szakértőjelölti minőségnek, a szakértőjelölt dönthet úgy is, hogy igazolvány folytatja tevékenységét.

A 111. §-hoz

A törvény új jogintézményként vezeti be a Szaktv.-be a szakértői módszertani levél fogalmát. Az igazságügyi szakértőkről szóló - 2008. december 31. napjával hatályon kívül helyezett - 2/1988. (V. 19.) IM rendelet ismerte a módszertani levelet, melyet a budapesti igazságügyi szakértői intézmények, igazságügyi orvosszakértői területen pedig az Országos Igazságügyi Orvostani Intézet adhatott ki, a szakértői tevékenység egységes és magas színvonalú ellátása érdekében.

A szakmai kollégiumokról szóló 52/2008. (XII. 31.) EüM rendelet szerint az egészségügyi miniszter javaslattevő, véleményező és tanácsadó szakmai testületeként orvosi, gyógyszerészeti és klinikai szakpszichológiai területen szakmai kollégiumok működnek, melyek módszertani leveleket adhatnak ki. A kétféle iránymutatás elkülönítése érdekében a törvény a szakértői módszertani levél fogalmat használja, és kimondja, hogy olyan szakterületen, amelyen az egészségügyért felelős miniszter vagy annak irányítása, felügyelete alatt működő szervezet külön jogszabály alapján módszertani levél kiadására jogosult, nem adható ki szakértői módszertani levél.

A törvény szerint a szakértői módszertani levelet a MISZK elnöksége (a továbbiakban: elnökség) adja ki, a kamarai szakbizottságok valamint a miniszter indítványára. A szakértői módszertani levél célja annak biztosítása, hogy meghatározott szakkérdések eldöntésében, vizsgálatok lefolytatásában a szakértők az ország egész területén azonos elveket, módszereket kövessenek, növelve ezzel is az igazságszolgáltatás, az ítélkezés egységét. A Hivatalos Értesítőben és az Igazságügyi és Rendészeti Minisztérium honlapján közzétett, és így mindenki számára megismerhető szakértői módszertani levél a kirendelő szerv számára tájékoztatásul, a szakértőnek pedig iránymutatásul szolgál azzal, hogy ha az abban foglaltaktól el kíván térni, azt a szakvéleményében indokolni köteles.

A szakértői módszertani levelet egy, az elnökség által felkért bizottság dolgozza ki, és ugyancsak az elnökség kötelezettsége a már közzétett szakértői módszertani levelek szakmai szempontból történő karbantartása és a tudomány mai állását nem tükröző szakértői módszertani levelek visszavonása.

A törvény az átmeneti szabályok között rendelkezik arról is, hogy a törvény hatályba lépését megelőzően kiadott módszertani leveleket az elnökség 2011. január 1-jéig köteles felülvizsgálni, és azokat változatlan tartalommal szakértői módszertani levélként fenntartani vagy visszavonni és szükség esetén helyettük újat alkotni. A szakértői módszertani levél kiadására vonatkozó részletes szabályok megalkotására az Iszktv. kiegészítésével a MISZK kapott felhatalmazást.

A 112-113. §-hoz

A törvény a gyakorlati tapasztalatok, az Irányelv és a Ket.-novella alapján módosítja és pontosítja a Szaktv. felhatalmazó és záró rendelkezéseit, lehetőséget biztosítva például az igazságügyi szakértői kamarának arra, hogy a kamarai tagság szünetelésének engedélyezése, vagy a szakértőjelölti igazolvány kiadása iránti közigazgatási hatósági eljárásban igazgatási szolgáltatási díjat szedjen a kérelmezőktől.

A 114-116. §-hoz

A törvény, a Ket.-novella által megreformált közigazgatási hatósági eljárás szabályai alapján módosítja és kiegészíti a névjegyzékbe való felvétel és szakterület kiterjesztés iránti kérelem tartalmát és mellékleteit annak érdekében, hogy a benyújtott iratok alapján a szükséges gyakorlati idő igazolása iránt az igazságügyi szakértői névjegyzéket vezető hatóság minden szükséges információ birtokában meg tudja keresni az eljáró szakhatóságot.

A törvény pontosítja a névjegyzék adattartalmát, valamint - annak érdekében, hogy az igazságügyi szakértői kamara az általa lefolytatott etikai eljárások során valamennyi szükséges adat birtokában legyen - kiegészíti a névjegyzéket a szakértő ellen indult etikai eljárás során kiszabott etikai büntetés, vagy a felmentés valamint az eljárás megszüntetésének tényével. Ez utóbbi, a névjegyzéket vezető hatóság által az igazságügyi szakértői kamarának továbbított adatkör központi nyilvántartása azért lényeges, mivel az igazságügyi szakértő területi kamarai tagsága - pl. egy esetleges költözés folytán - változhat, és ilyenkor az új területi kamarai etikai tanács nem ismeri a régi területi kamarai etikai tanács által kiszabott büntetéseket, melyek a büntetés kiszabása során a mérlegelés körében fontos információval szolgálhatnak.

A törvény - a Szaktv. új 12/A. §-ához kapcsolódva - kiegészíti a Szaktv.-t egy új, 3. számú melléklettel, amely a szakértői nyilvántartás tartalmát határozza meg.

A 117-128. §-hoz

A 2005. évi CXXXV. törvény (a továbbiakban: Ást.) hatálybalépése óta elegendő gyakorlati tapasztalat áll rendelkezésre ahhoz, hogy finomuljon a törvényi szabályozás annak érdekében, hogy az áldozatok gyorsabban és a felesleges bürokrácia mellőzésével kapjanak segítséget.

Az Ást. kiegészül azzal, hogy kárenyhítésre az a rászoruló áldozat is jogosult, aki a szándékos, erőszakos bűncselekmény következtében meghalt sértett eltemettetéséről gondoskodott.

A törvény az áldozatsegítő szolgáltatások közül az érdekérvényesítés elősegítését kiveszi a közigazgatási eljárás formalizált szabályai alól. A jövőben ilyen ügyekben az ügyfélnek nem kell formanyomtatványt kitöltenie a kérelméhez, s ilyen ügyben az áldozatsegítő szolgálat nem hoz határozatot. Az érdekérvényesítés elősegítését a jövőben az ügyfél formai megkötés nélkül kérheti vagy azt az áldozatsegítő szolgálat hivatalból nyújtja. Az érdekérvényesítés elősegítése tartalmát tekintve más szervek - például önkormányzatok, egészségügyi, szociális, gyermekvédelmi, civil, karitatív és egyházi szervek stb. - eljárásának a kezdeményezését, illetve eljárásuk nyomon követését jelenti, vagyis az áldozatsegítő szolgálattól nem tényállás tisztázást és döntést igényel, hanem a jelzőrendszeri feladata végrehajtását és egyfajta „ügy-menedzselést”. Tartalmilag ez a közigazgatási eljárás formalizált szabályai alól szintén kivett tájékoztatáshoz áll közel, azt egészíti ki a tájékoztatás alapján az ügyfelet megillető jogok érvényesülésének figyelemmel kísérésével.

Az áldozatsegítő szolgáltatások közül a szakjogászi segítségnyújtás esetén megszünteti azt a jelenlegi helyzetet, mely alapján az ügyfélnek kétféle - áldozatsegítési és jogi segítségnyújtási - nyomtatványt is ki kell töltenie. A jövőben ilyen ügyben csak jogi segítségnyújtási kérelmet kell benyújtani.

Egyértelműbbé válik, hogy a pénzbeli támogatás visszatérítési szabálya nemcsak a kárenyhítésre, hanem az azonnali pénzügyi segélyre is vonatkozik.

A törvény az azonnali pénzügyi segély esetében - a jogintézmény specialitása miatt megkívánt gyorsaság miatt - kizárja a kérelemről döntő határozat elleni fellebbezés lehetőségét.

A törvény a kárenyhítés érvényesítési határidejét precízebben határozza meg, gondolva arra az esetre is, amikor a bűncselekmény megváltozott minősítése alapján olyan a bűncselekmény, amely miatt már lehetséges a kérelem előterjesztése.

A 129-130. §-hoz

A Szüt. hatályos rendelkezését pontosítani kell arra tekintettel, hogy jelenleg a Magyar Köztársaság területén letelepedett illetve bevándorolt státuszt szerzett harmadik országbeli állampolgár nem végezhet szabadalmi ügyvivői tevékenységet. Ez azonban ellentétes a harmadik országok huzamos tartózkodási engedéllyel rendelkező állampolgárainak jogállásáról szóló 2003/109/EK tanácsi irányelvvel. Ugyanígy pontosítani kell a kamarai tagság megszűnésének eseteit.

A 131. §-hoz

A Szüt. 6. §-át a tekintetben szükséges módosítani, hogy világossá váljon, hogy - az ügyvivő kötelező kamarai tagsága mellett - egyéni ügyvivőként, ügyvivői irodaként illetve ügyvivői társaságként történő működéshez a kamara engedélye szükséges. Ez tehát nem jelent változást a hatályos rendszerhez képest, csupán egyértelművé teszi, hogy e szervezeti keretek között ügyvivői tevékenységet csak a kamara engedélyével lehet folytatni.

A 132. §-hoz

Az Irányelv alapján meghatározott tevékenység végzését csak akkor lehet konkrét jogi formához kötni, ha az nem diszkriminatív, a szigorítást közérdeken alapuló kényszerítő indok támasztja alá, és a kitűzött cél kevésbé korlátozó intézkedéssel nem elérhető. Jelenleg ügyvivői társaság csak korlátolt felelősségű társaságként működhet, ennek fenntartása azonban nem indokolható, ezért a 6. § (2) bekezdésében a korlátolt felelősségű társaság helyébe gazdasági társaság lép, egyidejűleg pedig értelemszerűen pontosítani kell a 10. § (1) bekezdés c) pontjában meghatározott feltételt is.

A 133. §-hoz

A Szüt. 11. §-ának új (3) bekezdésének beiktatása a Ket. 36. § (2) bekezdésében foglalt szabály konkretizálását szolgálja.

A 134. §-hoz

A szabadalmi ügyvivőjelölt tevékenysége a hatályos szabályozás alapján a kamara névjegyzékbe vételéhez van kötve. A rendelkezés értelmében egyértelművé válik, hogy ez engedélyezésnek minősül, mivel a névjegyzékbe vétel bejelentés esetén is lehetséges.

Pontosítani kell továbbá azt a szabályt is, hogy jelenleg a Magyar Köztársaság területén letelepedett illetve bevándorolt státuszt szerzett harmadik országbeli állampolgár nem végezhetne szabadalmi ügyvivőjelölti tevékenységet. Ez azonban ellentétes a harmadik országok huzamos tartózkodási engedéllyel rendelkező állampolgárainak jogállásáról szóló 2003/109/EK tanácsi irányelvvel. Ugyanígy pontosítani kell az engedély visszavonásának eseteit.

A Szüt. 26. §-a új (9) bekezdésének beiktatása a Ket. 36. § (2) bekezdésében foglalt szabály konkretizálását szolgálja.

A 135-137. §-hoz

A törvény értelmében állandó jelleggel, vagy a Kerettörvényben meghatározott határon átnyúló szolgáltatásnyújtás keretében végzett szabadalmi ügyvivői tevékenység közösségi képviselőként folytatása (más néven az eseti jellegű szolgáltatásnyújtás) bejelentéshez kötött tevékenység lenne.

Jelenleg az eseti jelleggel eljáró ügyvivőnek nem kötelező a névjegyzékbe történő bejelentkezés, erre azonban az Irányelv alapján lehetőség van, és erre tekintettel egységes lesz az eseti, illetve az állandó jelleggel eljáró közösségi képviselőre vonatkozó szabályozás, ezért szükséges módosítani a közösségi képviselők névjegyzékéből törlés eseteit, illetve a fegyelmi felelősségre vonatkozó rendelkezéseket is.

A 138. §-hoz

A rendelkezés a merev jogszabályi hivatkozás kiváltását szolgálja.

-----STARTING---POINT---VEGE---

A 139-145. §-hoz

A hatályba léptető rendelkezések szerint a törvény rendelkezései három ütemben lépnek hatályba: a Kerettörvénynek és a Ket.-novellának való megfelelést célzó szabályait 2009. október 1-jétől, a további rendelkezéseket pedig 2010. január 1-jétől és 2010. július 1-jétől kell alkalmazni.

Főszabály szerint a törvény rendelkezéseit a hatályba lépésüket követően indult vagy megismételt eljárásokban kell alkalmazni. Ettől eltérően a törvény Jst. módosítását célzó rendelkezéseinek többségét a folyamatban lévő ügyekben is alkalmazni kell. A jogbiztonság érdekében a törvény kimondja azt is, hogy - bár a Szaktv. módosítás október 1. napján hatályba lép, de - az idei évre bejelentett szakértői díjat a szakértőnek 2009. december 31. napjáig alkalmaznia kell.

A szövegcserével megoldható módosítások, valamint a hatályon kívül helyező rendelkezések a módosuló törvényi szabályok pontosítását szolgálják elsősorban a Kerettörvénynek és a Ket.-novellának való megfelelés érdekében. Így például a Be.-ből elhagyásra kerülnek azok a rendelkezések, amelyek a szakértő meghallgatásakor a szakértői esküre történő figyelmeztetésre vonatkoznak tekintettel arra, hogy a Szaktv.-ből a törvény - az Irányelv szabályai okán - kiveszi a szakértő eskütételi kötelezettségét. Szövegcserével kerül sor ugyanakkor a Szaktv. azon módosításának végig vitelére a törvény egészén, amely a szakértő fogalmát pontosítja a Szaktv. 2. §-ában.

A törvény rendelkezései - figyelemmel arra, hogy rendelkezései a módosítandó törvényekbe beépülnek - főszabály szerint a legkésőbbi hatályba lépést követő napon, azaz 2010. július 2-án hatályukat vesztik.

A 146. §-hoz

A rendelkezés a jogharmonizációs kötelezettség teljesítésére vonatkozó záradékot tartalmazza.