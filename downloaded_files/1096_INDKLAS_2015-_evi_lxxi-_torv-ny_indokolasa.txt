2015. évi LXXI. törvény indokolása

a 650/2012/EU európai parlamenti és tanácsi rendelet 31. cikke szerinti megfeleltetési nemperes eljárásról, valamint egyes igazságügyi tárgyú törvénymódosításokról

-----STARTING---POINT---ALTALANOS--- 

A 650/2012/EU európai parlamenti és tanácsi rendelet 31. cikke szerinti megfeleltetési nemperes eljárásról, valamint egyes igazságügyi tárgyú törvénymódosításokról szóló törvény (a továbbiakban: törvény) a 650/2012/EU európai parlamenti és tanácsi rendelet (a továbbiakban: Rendelet) alkalmazásának biztosításához szükséges rendelkezéseket, valamint egyéb igazságügyi tárgyú törvénymódosításokat tartalmaz.

A Rendelet célja egyrészt az öröklési ügyekben valamely tagállamban hozott határozatok többi tagállamban való - külön eljárás nélküli - elismerésének, valamint egy végrehajthatóvá nyilvánítási (ún. exequatur) eljárást követően azok végrehajtásának biztosítása, másrészt az igényérvényesítés egyszerűsítése, megkönnyítése a határon átnyúló öröklési ügyekben a Rendelettel bevezetett Európai Öröklési Bizonyítvány (a továbbiakban: EÖB) révén. Az említett célok elérése érdekében a Rendelet az öröklési viszonyok három klasszikus nemzetközi magánjogi kérdéskörét, nevezetesen az öröklési eljárásokra vonatkozó joghatóságot, az öröklési jogviszonyokra alkalmazandó anyagi jogot, valamint az ilyen ügyekben hozott határozatok elismerését és végrehajtását, illetve közokiratok más tagállamokban való elfogadását és végrehajtását szabályozza; ezen kívül bevezet egy új egységes, európai jogintézményt, az EÖB-t. A Rendelet 2012. július 4-én került elfogadásra, szabályai 2015. augusztus 17-től közvetlenül alkalmazandóak; az e napon vagy ezt követően elhunyt személyek utáni öröklési ügyeket a hazai jogalkalmazóknak már a Rendelet szerint kell lefolytatniuk, illetve a Rendelet alapján más tagállamban lefolytatott öröklési ügyekben hozott határozatokat, illetve ott kiállított EÖB-okat végrehajtaniuk. A törvény ennek megvalósítása érdekében vezet be egy új nemperes eljárást, illetve módosít törvényeket a Rendelettel összefüggésben.

A törvény a Rendelettel közvetlenül összefüggő törvénymódosításokon túl egyéb igazságügyi tárgyú törvénymódosításokat is tartalmaz, így - egyebek mellett - a bíróságok időszerű eljárásának biztosítása érdekében a Polgári perrendtartásról szóló 1952. évi III. törvény módosítását. Az időszerű eljárás egyik fontos eleme olyan informatikai háttér kialakítása, mely lehetővé teszi, hogy a bíróságok mind a peres, mind nemperes eljárásokban az eléjük kerülő ügyeket elektronikus úton intézhessék; értve ezalatt a bírósági iratkezelés mellett, a bírósági ügyvitel elektronikus útra terelését és az elektronikus úton való kapcsolattartást is. A módosítás következtében az elektronikus kommunikáció lehetőségét a felek, illetve képviselőik 2015. július 1. napjától immáron nemcsak a törvényszékek elsőfokú hatáskörébe tartozó ügyekben választhatják, hanem a polgári peres eljárás minden szintjén, szakaszában, azaz a perorvoslati eljárásokban is. A törvény a polgári perrendtartásról szóló 1952. évi III. törvény (a továbbiakban: Pp.) elektronikus kommunikációt érintő módosítása mellett több, a bíróságokon felmerülő gyakorlati problémát rendező, rövid, pontosító jellegű módosítást tartalmaz.

A törvény tartalmazza a közjegyzőkről szóló 1991. évi XLI. törvény (a továbbiakban: Ktv.) több irányú módosítását, melyek alapjaiban hatnak ki az eddig közjegyzői nemperes eljárásként nem nevesített közjegyzői tevékenységek - így különösen a közjegyzői okirat-szerkesztés - közjegyzői nemperes eljárásként való definiálására. A törvény tartalmazza a Ktv.-ben szabályozott közjegyzői tevékenységek közjegyzői nemperes eljárásként való meghatározásának kereteit, az irányadó illetékességi szabályokat és az eljárások kérelemhez kötöttségét. Az illetékességi szabályok körében - a fogyasztónak nyújtott hitelről szóló 2009. évi CLXII. törvény és egyes kapcsolódó törvények módosításáról szóló 2014. évi LXXVIII. törvénnyel kapcsolatos gyakorlati tapasztalatok tanulságait levonva, a fogyasztói hiteleket illetően - a törvény különös, a fogyasztó lakó-, illetve tartózkodási helyéhez, vagylagosan az ügylettel érintett ingatlanhoz kapcsolódó illetékességi szabályokat vezet be, egyidejűleg a „fair bank” törvény hatálya alá tartozó, közjegyzői okiratba foglalt ügyletek felmondásához kapcsolódó kizárólagos illetékességet ír elő, mely rendelkezések megsértését - hatékonyságuk biztosítása érdekében - az okirat közokirati minőségétől való megfosztásával szankcionálja a törvény. Mindezek a módosítások a fogyasztók érdekeit szolgálják. A Ktv.-t érintő további lényeges változás, hogy a törvény lehetővé teszi a közjegyzői iroda gazdasági társasággá alakulását, a közjegyzők áthelyezésére vonatkozó moratórium időbeli korlátainak enyhítését, valamint a közjegyzői levéltár által végzett átadás-átvételi eljárás egyszerűsítését, egyidejűleg a kötelező iratleadás határidejének meghosszabbítását. A törvény pontosítja továbbá az okirat felolvasására vonatkozó rendelkezéseket, a nyilatkozat közlésének tanúsításával kapcsolatos szabályokat, valamint a hiteles kiadmány kiadására vonatkozó előírásokat, elvégez továbbá technikai jellegű szövegmódosításokat is.

A törvény emellett több jogállási törvényt is módosít: a bírák jogállásáról és javadalmazásáról szóló 2011. évi CLXII. törvény, a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény, az igazságügyi alkalmazottak szolgálati jogviszonyáról szóló 1997. évi LXVIII. törvény, valamint a közszolgálati tisztviselőkről szóló 2011. évi CXCIX. törvény módosításának célja a magyar igazságszolgáltatás magas színvonalú, az országosan egységes, kiszámítható és időszerű működéséhez szükséges jogi keretek további pontosítása a törvényben foglaltak szerint.

A mindennapi életben egyre nagyobb teret nyernek a különböző fejlett infokommunikációs eszközök és technológiák. Természetes igény, hogy ezek az újfajta kommunikációs formák valamilyen módon, az emberek életét jelentős mértékben érintő területeken, így a közigazgatásban és az igazságszolgáltatásban is megjelenjenek és az arra alkalmas ügyek intézése elektronikus úton is biztosított legyen. A törvény az ügyészség számára - törvény eltérő rendelkezése hiányában - az ügy jellegétől függetlenül biztosítja az elektronikus kommunikáció megvalósításához szükséges szabályozott elektronikus ügyintézési szolgáltatások nyújtását vagy azok igénybe vételének lehetőségét.

-----STARTING---POINT---RESZLETES---

Az 1-9. §-hoz

A 650/2012/EU európai parlamenti és tanácsi rendelettel (a továbbiakban: Rendelet) bevezetett Európai Öröklési Bizonyítvány (a továbbiakban: EÖB) - Rendeletben foglalt - célja, hogy birtokában az örökösök (hagyományosok, végrendeleti végrehajtók vagy hagyatéki gondnokok) egy másik tagállamban hivatkozhassanak jogállásukra vagy gyakorolhassák jogaikat. Vélelmezni kell majd, hogy az EÖB hitelesen bizonyítja az öröklésre alkalmazandó jognak megfelelően megállapított jogállást, jogokat, illetve tényeket. A Rendelet kimondja továbbá, hogy az EÖB olyan okirat, amely - egyebek mellett - érvényes jogcímet képez a hagyatéki vagyontárgyak fekvési helye szerinti tagállamnak az ingatlan-nyilvántartásába, valamint egyes lajstromozott vagyontárgyakra vonatkozó közhitelű nyilvántartásába (a továbbiakban együtt: nyilvántartás) való bejegyzéshez (Rendelet 69. cikk). Ugyanakkor a Rendelet alapján a tagállamok nem kötelezhetők arra, hogy elismerjenek másik tagállamban létező dologi jogi jogintézményeket, ha azok saját jogukban nem ismertek. Ennek következtében előfordulhatnak majd olyan esetek, amikor az öröklésre irányadó más tagállam joga folytán olyan dologi jogra történik hivatkozás, amelyet a hagyatéki vagyon fekvése szerinti állam joga nem ismer, és amelynek a nyilvántartásba történő bejegyzését ezen állam nyilvántartási rendszere sem teszi lehetővé.

Ennek megfelelően a magyar nyilvántartásokat vezető szervek is szembesülhetnek majd olyan esetekkel, amikor a Rendelet alapján az EÖB vagy a Rendelet hatálya alá tartozó határozat (bírósági egyezség), közokirat birtokában olyan dologi jogi jogintézményre hivatkozással kér hazai nyilvántartásba bejegyzést a kérelmező, amely jogintézmény a magyar jogban nem létezik. Az ilyen helyzetek orvoslására vezeti be a Rendelet a 31. cikkében az ún. adaptációt, a különböző tagállami dologi jogok „egymáshoz igazításának” előírását. Ennek lényege, hogy a fekvés helye szerinti tagállam köteles legalább megkísérelni az öröklésre alkalmazandó jog hatálya alatt keletkezett dologi jognak valamely saját dologi jogi jogintézményének (az érintett nyilvántartásba történő bejegyzésre irányadó szabályok egyidejű figyelembevételével) való megfeleltetését. A Rendelet ugyanakkor a tekintetben nem tartalmaz további előírásokat, hogy az egyes tagállamokban mely szerv és milyen eljárásban tehet eleget az említett kötelezettségnek.

Annak érdekében, hogy hazánk is eleget tegyen e megfeleltetési (adaptációs) kötelezettségnek a törvény bevezeti az ún. megfeleltetési nemperes eljárást, amelyre első fokon a Budai Központi Kerületi Bíróság, míg másodfokon a Fővárosi Törvényszék lesz kizárólagosan illetékes. A bíróság, mint az eljárásra hatáskörrel rendelkező szerv kijelölését a következők indokolják. Az adaptáció az adott külföldi öröklési és dologi jognak, valamint a hazai dologi jognak (szükség szerint a nyilvántartások vezetésével kapcsolatos joganyaggal kiegészülve) összehasonlító elemzésével valósítható meg, amire csak olyan szerv lehet alkalmas, amely az említett jogterületeken kimagasló szakértelemmel rendelkezik, valamint birtokában van a szükséges külföldi joganyagnak vagy annak beszerzésére módja és lehetősége van. Ezzel összefüggésben külön ki kell emelni, hogy az EU-n kívüli, harmadik államok dologi jogáról hivatalos tájékoztatás beszerzésére - néhány kétoldalú jogsegélyegyezményünk által biztosított lehetőség kivételével - egyelőre csak a külföldi jogról való tájékoztatásról szóló, Londonban, 1968. június 7. napján aláírt Európai Egyezmény alapján van mód. Ezen egyezmény értelmében igazságügyi hatóságok terjeszthetnek csak elő tájékoztatás iránti megkeresést, így harmadik államok joganyagának beszerzése hivatalosan folyamatban lévő bírósági eljárásokban lehetséges az Igazságügyi Minisztérium - mint a külföldre irányuló megkeresést továbbító szerv - közbeiktatásával. Az új nemperes eljárás a bíróságnál előreláthatóan nem fog számottevő ügyteher-növekedéssel járni, mivel a megfeleltetést is igénylő bejegyzési kérelmek száma nem lesz szignifikáns, hiszen a hazai jogrendszer által nem ismert dologi jogi jogintézmények köre behatárolt.

A törvény szerint a megfeleltetési eljárást az a nyilvántartást vezető szerv kezdeményezi, amelynek eljárása során (a továbbiakban: alapeljárás) a megfeleltetés szükségessége felmerült, de csak akkor, ha amúgy az alapeljárásban nem áll fenn egyéb elutasítási vagy megszüntetési ok, illetve - ha hiánypótlásnak van helye - a hiányokat már pótolták. A bíróság a beérkező megfeleltetési kérelmet megvizsgálja abból a szempontból, hogy azt valóban az arra jogosult és a Rendelettel összefüggő alapeljárásban terjesztette-e elő; amennyiben igen, úgy a bíróság - szükség esetén a vonatkozó külföldi joganyag beszerzését követően - a kérelemben megjelölt külföldi dologi jogi jogintézmény magyar jogban ismert jogintézménynek való megfeleltetéséről határoz. Figyelemmel arra, hogy különösen a nyilvántartást vezető szervek (pl. ingatlan-nyilvántartást vezető Földhivatalok), olyan regisztratív hatóságok, amelyektől idegen az eljárásukban felmerült szakkérdésben másik szerv által hozott döntés mérlegelése, így a törvény azt is kimondja, hogy a bíróság megfeleltetési döntése az azt kérelmező szervre nézve kötelező. Ugyanakkor mind a kérelmező szerv, mind az alapeljárást kezdeményező (öröklési ügyben érintett) személy, fellebbezéssel élhet a megfeleltetési döntéssel szemben. Az említett önálló jogorvoslati jogra figyelemmel az alapeljárásban a megfeleltetéssel összefüggésben már nem terjeszthető elő jogorvoslati kérelem, ezzel is gyorsítva az alapeljárást (külön a megfeleltetési döntéssel szemben - az annak meghozatalához szükséges rendkívül speciális, összehasonlító jellegű jogismeretre is tekintettel - nagy valószínűséggel elenyésző számban kérnek majd érdemi felülvizsgálatot). A törvény 9. §-a rendelkezik a megfeleltetési eljárás költségeinek viseléséről egyértelművé téve, hogy a megfeleltetési eljárás költségét az öröklési ügyben érintettnek kell viselnie. A költségek nem utólag fizetendők, hanem az öröklésben érintettnek azt meg kell előlegeznie az alapeljárásban úgy, hogy letétbe helyezi az előreláthatóan szükséges összeget a nyilvántartást vezető szervnél. Mivel a megfeleltetési eljárást kérelmezőként a nyilvántartást vezető szerv indítja a bíróságnál, így az öröklésben érintett által megelőlegezett költségeket a kérelmező szerv köteles átutalni a bíróság részére.

-----STARTING---POINT---VEGE---

A 10. §-hoz

A törvény a 15. §-hoz fűzött indokolás szerinti nyilatkozat visszavonásához szükséges további rendelkezéseket állapít meg.

A 11. §-hoz

A törvény hatálybalépésére vonatkozó rendelkezéseket tartalmaz.

A 12. §-hoz

A törvény a Rendelethez kapcsolódóan jogharmonizációs záradékot tartalmaz.

A 13. §-hoz

A törvény több törvényt is módosít a Rendelettel összefüggésben, így többek között a nemzetközi magánjogról szóló 1979. évi 13. törvényerejű rendeletet (a továbbiakban: Nmtvr.). A Rendelet kollíziós és joghatósági szabályai univerzális hatályúak, vagyis azok kiterjednek harmadik államokhoz fűződő tényállásokra is. Ennek megfelelően a Rendelet rendelkezései az Nmtvr. vonatkozó szabályai helyébe lépnek, ezért az Nmtvr. öröklési viszonyokra alkalmazandó jogot meghatározó kollíziós, valamint az öröklési eljárásokat érintő joghatósági szabályainak hatályon kívül helyezése szükséges. A Rendelet tárgyi hatálya nem terjed ki a szóbeli végrendeletek alaki érvényességére [Rendelet 1. cikk (2) bekezdés f) pont]. Erre tekintettel a szóbeli végrendeletek alaki érvényességére alkalmazandó jog meghatározása továbbra is tagállami hatáskörbe tartozik, vagyis az arra vonatkozó rendelkezéseket továbbra is az Nmtvr. szabályozza. Erre figyelemmel, ezen jogintézmény tekintetében fennmaradó szabályozási jogkörrel élve az Nmtvr. hatályos szabályainak fenntartása indokolt, kiemelve azt, hogy a kollíziós szabályok már kizárólag a szóbeli végrendelet alaki érvényességére terjednek ki. Ezáltal biztosítottá válik a mozgástér az uniós jog által le nem fedett jogterületek további nemzeti szintű szabályozására. Ez a kodifikációs modell koncepcionálisan illeszkedik a korábban elfogadott uniós jogszabályokkal (ún. Róma I és Róma II rendelet) összefüggésben alkalmazott szabályozási módszerhez. Figyelemmel ugyanakkor arra, hogy szélesebb jogterület esett a korábban elfogadott két rendelet hatályán kívül, jelen rendelet hatálya viszont kizárólag a szóbeli végrendeletet nem fedi le, nem indokolt a rendelet és a belső jog viszonyára utaló, az Nmtvr. 24. §-ához hasonló általános szabály nemzetközi magánjogi kódexbe illesztése, hanem elegendő a Rendelet hatálya alól kivett szóbeli végrendelet alaki érvényességére vonatkozó kollíziós szabályok nevesítése a kódexben. Ez a szabályozási megoldás a jogalkalmazók számára is átlátható helyzetet teremt, hiszen egyértelművé válik, mely jogintézményre nem terjed ki a Rendelet hatálya.

A Rendelet 33. cikke az örökös nélkül elhunyt személyek hagyatékának (uratlan hagyaték) jogi sorsát rendezi a határon átnyúló öröklési ügyekben, minden egyes esetkörre azonban nem nyújt megoldást. Az uratlan hagyatékok jogi sorsának rendezése tekintetében a jogrendszerek között két markánsan eltérő felfogás érvényesül. A kérdést öröklési jogi úton rendező jogrendszerek (mint pl. a magyar jog) szerint az ilyen hagyatékot az állam öröklés címén szerzi meg, mint a szó polgári jogi értelmében vett (szükségképpeni) örökös. Bizonyos jogrendszerek viszont az uratlan hagyaték jogi sorsát az öröklési jogon kívül rendezik: az államkincstárat e jogok szerint egy közjogi természetű tulajdonbavételi igény illeti meg a területén fekvő, örökös nélküli hagyaték tekintetében. Határokon átnyúló öröklési ügyekben az uratlan hagyatékokra vonatkozó kétféle állami tulajdonszerzési jogcím pozitív és negatív értelemben is ütközhet. A pozitív kollízió esetét a Rendelet maga rendezi a 33. cikkében, mégpedig a hagyaték fekvése szerinti tagállam tulajdonbavételi igényének biztosítva prioritást. Nem rendezi azonban a Rendelet a negatív összeütközés esetét, amikor is az öröklésre alkalmazandó jog valamely olyan állam öröklési jogának alkalmazásához vezet, amelynek joga nem ismeri az állam polgári jogi öröklését, hanem kizárólag az államnak a saját területén lévő uratlan hagyatékra vonatkozó - területileg korlátozott - igényét, ám a hagyatéki vagyon más államban található. Az ilyen helyzetek kezelésére így továbbra is a belső jogban kell megoldást találni. Erre figyelemmel szükséges egy olyan szabály Nmtvr-be iktatása, amely kimondja, hogy a negatív összeütközés esetén a magyar jog alkalmazandó, amely alapján a magyar állam szerezheti meg az örökösök nélkül elhalt örökhagyó magyarországi hagyatékát [Nmtvr. 36/A. §].

A 14. §-hoz

A törvény tartalmazza az Egyesült Nemzeteknek az áruk nemzetközi adásvételi szerződéseiről szóló, Bécsben, az 1980. évi április hó 11. napján kelt Egyezménye kihirdetéséről szóló 1987. évi 20. törvényerejű rendelet módosítását, illetve záró rendelkezései között azzal összefüggésben néhány további szabályt. Az említett módosítás indoka, hogy Magyarország a Bécsi Vételi Egyezményhez való csatlakozáskor a 96. cikkel összhangban nyilatkozatot tett, amely szerint, ha valamelyik fél telephelye Magyarországon van, nem alkalmazhatók a Bécsi Vételi Egyezménynek azon rendelkezései, amelyek az adásvételi szerződés megkötését, módosítását, megszüntetését, illetve az ajánlatot, elfogadást vagy szándékot az írásbelitől eltérő más formában is megengedik. Ilyen nyilatkozatot a 96. cikk szerint olyan Szerződő Állam tehet, amelynek jogrendszere az adásvételi szerződés megkötéséhez vagy annak bizonyításához írásbeli alakot követel meg. Annak idején a 7/1974. (X. 17.) KkM rendelet 6. § (1) bekezdése előírta, hogy a külkereskedelmi szerződéseket írásban kell foglalni. Az írásbeli formát előíró rendelkezéseket az Európai Unióhoz való csatlakozással, 2004. május 1-jével a 105/2004. (IV. 27.) Korm. rendelet hatályon kívül helyezte, illetve az új Ptk. is csak meghatározott szerződéstípusok esetében (pl. ingatlan tulajdon-átruházása kapcsán) írja elő a kötelező írásbeli formát; az áruk nemzetközi adásvételére vonatkozó szerződések nem tartoznak ebbe a körbe. Következésképpen jelenleg nincs olyan magyar jogszabályi rendelkezés, amely a Bécsi Vételi Egyezmény hatálya alá tartozó szerződésekre írásbeli alakot követelne meg és amelyre tekintettel Magyarország korábban tett nyilatkozatának fenntartása indokolt lenne. Erre figyelemmel a törvény a nyilatkozat visszavonásához szükséges rendelkezéseket állapít meg, amelyre a Bécsi Vételi Egyezmény 97. cikk (4) bekezdése biztosít lehetőséget.

A 15. §-hoz

A Rendelet értelmében a hatálya alá tartozó öröklési ügyekben hozott tagállami határozatok tekintetében a belföldi végrehajthatóság megállapítására szolgáló külön eljárás - amelyet a hazai jogban a bírósági végrehajtásról szóló 1994. évi LIII. törvény (a továbbiakban: Vht.) XII. fejezete szabályoz - fennmarad, azaz elsőként a határozat, közokirat hazai végrehajthatóságát kell kimondani. A törvény erre tekintettel a Vht. külföldi bírósági határozatok, okiratok végrehajtására vonatkozó XII. fejezetét (210/A. §) egészíti ki azzal, hogy a Rendelet szerinti ezen ügyekben is a Vht. XII. fejezetében foglaltak szerint történik a határozatok végrehajtása. Emellett a törvény megfelelően kiegészíti a Vht.-nak a végrehajtási lap kiállításának alapjául szolgáló okiratokat tartalmazó szakaszának felsorolását a Rendelet szerinti öröklési ügyekben kibocsátott és belföldön végrehajthatónak nyilvánított határozatokkal. Ezekre nézve a törvény a végrehajtást elrendelő bíróság illetékességét az egyéb külföldi határozatok végrehajtása során érvényesülő illetékességi szabályokkal megegyezően határozza meg (a székhelyi bíróság állítja ki a végrehajtási lapot). A Rendelet - egyezően a hasonló tárgyú egyéb uniós jogi normákkal - nemcsak a bírósági határozatokban, hanem a közokiratokban foglalt kötelezettségek esetében is biztosítja a bírósági végrehajtás útján történő behajtást. A törvény a Rendelet 46. cikk (3) bekezdés b) pontjának, 60. cikk (2) bekezdésének, valamint 61. cikk (2) bekezdésének végrehajtása érdekében a Vht. 31/C. §-ában jeleníti meg, hogy melyik bíróság vagy közjegyző feladata a másik tagállamban történő végrehajtáshoz szükséges igazolások kiállítása a hazai bírósági határozatokról, perbeli egyezségekről, illetve közokiratokról erre irányuló kérelem esetén. A Rendelet 46. cikk (2) bekezdése kimondja, hogy a külföldi végrehajtást kérő nem köteles a végrehajtás szerinti tagállamban sem postacímmel, sem felhatalmazott képviselővel rendelkezni, azaz a Vht. 37/B. §-ban foglalt általános szabállyal ellentétben nincs szüksége a külföldi végrehajtást kérőnek kézbesítési meghatalmazottra. A törvény ezért a Vht. 37/B. § (4) bekezdését - , amely azon ügycsoportokat tartalmazza, ahol nem kell kézbesítési megbízottat megjelölni - kiegészíti a Rendelet szerinti végrehajtási ügyekkel. A Rendelet 54. cikk (1) bekezdésében foglaltakra figyelemmel a törvény kiegészíti a Vht.-nak a biztosítási intézkedés elrendelésére irányadó szabályait is.

A 16. §-hoz

A törvény az ingatlan-nyilvántartásról szóló 1997. évi CXLI. törvénybe is iktat néhány kisegítő szabályt annak érdekében, hogy a Rendelet szerinti európai öröklési bizonyítvány vagy egyéb, a Rendelet hatálya alá tartozó határozat (bírósági egyezség), közokirat alapján Magyarországon indítványozott bejegyzési kérelmek elintézése zökkenőmentesen megtörténhessen.

A 17. §-hoz

A törvény több ponton is módosítja a hagyatéki eljárásról szóló 2010. évi XXXVIII. törvényt (a továbbiakban: Hetv.) annak érdekében, hogy ha az öröklési ügy lefolytatására a Rendelet szerint magyar közjegyzőnek van joghatósága, úgy az a Hetv. alapján minél gyorsabban és gördülékenyebben megtörténhessen. A Rendelet alkalmazását követően minden egyes hagyatéki ügyben vizsgálni kell majd a magyar közjegyző joghatóságát, ami az örökhagyó Rendelet szerinti „szokásos tartózkodási helyének” megállapítását feltételezi. A törvény emiatt már a jegyző eljárása során felkutatni és rendelkezésre bocsátani rendeli azokat az adatokat, amelyek birtokában a joghatóság kérdésében dönteni lehet majd. A Rendelet alkalmazásával minden hagyatéki eljárás tulajdonképpen „nemzetközivé” válik, hiszen az örökhagyó, illetve az öröklésben érintettek akaratától is függ majd, hogy mely tagállam bír joghatósággal az adott öröklési ügy tekintetében, illetve, hogy arra mely állam öröklési anyagi joga lesz irányadó. Ennélfogva a magyar közjegyzőknek is több esetben kell majd lefolytatniuk olyan hagyatéki eljárást, amelyben az örökhagyó vagyona nagyrészt külföldön található; az ilyen esetek kezelésére a törvény a külföldi hagyatéki vagyonra vonatkozó rendelkezéseket iktat a Hetv.-be. A külföldi igényérvényesítés (pl. külföldi hagyatéki vagyon felkutatása, biztosítása) megkönnyítése érdekében a törvény bevezet egy új jogintézményt, a hagyatéki eljárási igazolást. Ez az okirat azoknak az öröklésben érdekelteknek nyújthat segítséget, akik valamely külföldi vagyontárgy meglétét és hagyatékhoz tartozását kívánják igazolni, ám ahhoz, hogy pl. a külföldi pénzintézet részükre felvilágosítást, tájékoztatást nyújtson valamilyen módon igazolniuk kell, hogy az örökhagyó hagyatékával összefüggésben eljárás van folyamatban, és ebben az eljárásban érintettek. A törvény a Hetv.-ben külön alcímben tárgyalja az EÖB kiállítása iránti kérelemmel kapcsolatos eljáráshoz szükséges hazai jogalkalmazást segítő kiegészítő szabályokat. A törvény e körben a magyar hagyatéki eljárás sajátosságait (a hagyaték átadására formális eljárás lefolytatását követően kerül csak sor) szem előtt tartva kimondja - egyebek mellett -, hogy a Rendelet szerint arra jogosultak EÖB kiállítását a hagyatéki eljárás jogerős érdemi befejezését követően kérelmezhetik. Az EÖB kiállítására irányuló kérelemnek helyt adó, azt később - a Rendelet biztosította keretek között - megváltoztató, hatályon kívül helyező stb. végzésekkel szembeni jogorvoslat biztosításával kapcsolatos rendelkezéseket szintén beépít a törvény a Hetv.-be.

A 18. §-hoz

A törvény több, a bíróságokon felmerülő gyakorlati problémát rendező, rövid pontosító jellegű módosítást tartalmaz.

A törvény a kézbesítés meghiúsulásának esetei között nem csak a címzett halálát, hanem annak megszűnését is nevesíti.

A törvény előírja, hogy a tárgyalást felfüggesztő határozatnak kötelező tartalmi eleme legyen a bírósági közvetítés lehetőségére való felhívás is. A tárgyalás felfüggesztéséről rendelkező, Pp. 152. § (3) bekezdése a felfüggesztő határozat kötelező tartalmi elemeként írja elő a felek felhívását arra, hogy a közvetítői eljárás igénybevételére kötelező végzés másolatát csatolják a közvetítőhöz intézendő felkéréshez. A rendelkezés azonban nem tesz említést a bírósági közvetítés igénybevételének lehetőségéről, ami nagymértékben hozzájárulhatna ahhoz, hogy hogy a kötelező közvetítői rendszer hatékony, a bírák és ügyfelek által egyaránt elfogadott legyen.

A törvény arra irányul továbbá, hogy ne csak abban az esetben legyen helye felülvizsgálati kérelem előterjesztésének, ha a magyar bíróság joghatósága kizárt, hanem akkor is, ha a keresetlevél idézés kibocsátása nélkül történő elutasítására, illetve a permegszüntetésre azon okból kerül sor, mert a magyar bíróság joghatósága egyetlen joghatósági ok alapján sem megállapítható. A Pp. 130. § (1) bekezdésének a)-h) pontjai ugyanis jogot biztosítanak a felek részére a felülvizsgálati kérelem előterjesztésére olyan ügyekben, amelyekben a bíróság az ügy érdemében történő eljárást meg sem kezdi, ezáltal a feleket a bíróság érdemi döntésétől elzárja, illetve az eljárás későbbi szakaszában a pernek a Pp. 157. § a) és g) pontja alapján történő megszüntetésével a korábbi eljárást meg nem történtté teszi Tekintettel arra, hogy abban az esetben, ha a magyar bíróság joghatósága egyetlen joghatósági ok alapján sem megállapítható, a fél a magyar bíróság előtti igényérvényesítéstől ugyanúgy el van zárva, mint ha a keresetlevél idézés nélküli kibocsátása vagy a permegszüntetés kizárt joghatóság megállapításán alapult volna, indokolt tehát ebben az esetben is e jogorvoslati lehetőséget biztosítani.

A fizetési meghagyás iránti kérelemmel indult eljárásokban a perbehívás határidejének kezdő időpontja értelmében, a perbehívás határidejét az előkészítő iratnak az alperes részére történő kézbesítéstől kell számítani. E jogértelmezésre azért van szükség, mert ha az alperes részére a perbehívásra nyitva álló 30 napos határidőt a fizetési meghagyás kézbesítésétől kellene számítani, az alperes a felperes által perben érvényesített követelésének pontos ténybeli alapját nem ismerné, hiszen az az alperes ellentmondását követően előkészítő irat formájában ekkor még nem kerül előterjesztésre.

A törvény továbbá arra is irányul, hogy a kisértékű perekben a perbehívásra és a perbehívott nyilatkozatára meghatározott határidő a Pp. 58. és 59. §-aiban meghatározott 30 nap helyett 8 nap legyen, tekintettel arra, hogy a kisértékű perekre előírt speciális szabályok nem tarthatóak be, ha a perbehívásra, illetve annak elfogadására az általános szabályokhoz képest nincs arányosan rövidebb határidő meghatározva.

A polgári perben 2013. január 1. napjától mód van arra, hogy a törvényszék elsőfokú hatáskörébe tartozó perekben a felek, illetve a képviselőik elektronikus úton tartsák a kapcsolatot a bírósággal; s ebben az esetben a bíróságnak is elektronikus úton kell a felekkel a kapcsolatot tartania. A bíróság tehát a cégeljárás mellett a polgári per területén is egyre több tapasztalatot, ismeretet szerez az elektronikus kommunikációval, ügyvitellel kapcsolatosan. E tapasztalat, ismeret megszerzése pedig alapvető feltétele annak, hogy a bíróságon az elektronikus út kötelezővé tételével ugrásszerűen megemelkedő elektronikus úton intézendő ügyeket zökkenőmentesen tudja fogadni és kezelni. A módosítás ezért arra irányul, hogy ne 2015. július 1. napjától, hanem csak egy fél évvel később 2016. január 1. napjától szélesedjen az elektronikus útra terelt ügyek köre.

A törvény a Pp. szabályait akként módosítja, hogy a polgári perekben 2015. július 1. napjától kizárólag lehetőségként írja elő az elektronikus kapcsolattartást mind a jogi képviselővel, mind a jogi képviselő nélkül eljáró felek tekintetében. A törvény következtében 2015. július 1. napjától immáron nem csak a törvényszékek és a járásbíróságok előtt folyó elsőfokú ügyekben lesz lehetőség az elektronikus kommunikáció igénybevételére, hanem a polgári per minden szakaszában, ideértve a perorvoslati eljárásokat is. Ezen felül a törvény - a törvényben meghatározott esetekben - 2016. január 1. napját követően teszi kötelezővé az elektronikus kapcsolattartást a polgári perekben. Ezzel párhuzamosan a törvény a bíróságok egymás közötti és a közigazgatási szervekkel, illetve más hatóságokkal történő elektronikus kapcsolattartását is 2016. január 1. napjától teszi kötelezővé.

A törvény továbbá rendelkezéseket tartalmaz a beadványok nem rendszeresített űrlapon történő benyújtása esetére. A felek, illetve a jogi képviselőik beadványaikat az erre rendszeresített űrlapokon terjeszthetik elő. A nem rendszeresített űrlapokon előterjesztett beadvány esetén a Pp. általános szabályai szerint hiánypótlásnak van helye. A rendszeresített űrlapok megváltozásáról és az űrlapok kitöltésének módjáról az Országos Bírósági Hivatal (a továbbiakban: OBH) tájékoztatással látja el a bíróságok központi honlapját.

A 19. §-hoz

Az évi 1,8 millió ügyet számláló közjegyzői nemperes eljárásoknak két nagy csoportja van: egyrészt az ún. külön törvényben szabályozott nemperes eljárások, így például a hagyatéki eljárás, a fizetési meghagyásos eljárás vagy az egyes közjegyzői nemperes eljárásokról szóló 2008. évi XLV. törvényben (a továbbiakban: Kjnp.) szabályozott eljárások, másrészt a közjegyzőkről szóló 1991. évi XLI. törvényben (a továbbiakban: Ktv.) szabályozott eljárások, más néven felek részére végzett közjegyzői tevékenységek (közjegyzői okiratszerkesztés, okirat vagy pénz bizalmi őrzése stb.), mint atipikus nemperes eljárások. Ezzel összhangban foglalt állást a Legfelsőbb Bíróság a 3/2004. Polgári jogegységi határozatában, melyet a Kúria az új Ptk. alkalmazása körében is megfelelően irányadónak tekint (lásd: 1/2014. Polgári jogegységi határozat). Ezekkel a sajátos közjegyzői nemperes eljárásokkal számos rokon vonást mutat néhány atipikus bírósági eljárás, például a bírói aláírás-hitelesítés, a bírósági letétkezelés, a bírósági hiteles iratmásolat-kiadás, hiteles cégkivonat kiadása, bírósági közokirat-készítés.

A módosítás célja a Ktv. pontosításával egyértelművé tenni a Ktv.-ben szabályozott eljárások és a Kjnp. általános szabályainak az egymáshoz való viszonyát annak egyértelmű rögzítésével, hogy a Kjnp. ezekben az eljárásokban is szubszidiárius norma.

A Ktv.-ben szabályozott eljárásokban - részben azok bizalmi jellegéből következően (például: végrendelet-készítés), részben azok rugalmasságából adódóan (például: másolat-hitelesítés) - a főszabály az, hogy az ügyfél szabadon választhat közjegyzőt, aki viszont az illetékességi területén kívül nem járhat el (Ktv. 12. §).

A Ktv. 31/F. § (5) bekezdésének hatályos szabálya, amely megtiltja a közjegyzői iroda gazdasági társasággá vagy más gazdálkodó szervezetté való átalakulását, bizonyos esetekben indokolatlanul szigorú. Közjegyzői iroda működtetése esetén az azt fenntartó közjegyző(k) többnyire jelentős beruházást eszközölt(ek), akár az irodahelyiség, akár a felszerelési tárgyak tekintetében. Ha a közjegyzői iroda a közjegyző szolgálati viszonyának - a rá irányadó öregségi nyugdíjkorhatárnak betöltése vagy a felmentése miatti - megszűnésére tekintettel szűnik meg, de a nyugdíjba vonult közjegyző a meglévő irodai infrastruktúra felhasználásával vállalkozási tevékenységet szeretne folytatni, akkor a hatályos szabályok jelentős és felesleges nehézségeket állítanak az ilyen személy elé. Először ugyanis meg kell szüntetnie a közjegyzői irodát, töröltetnie kell azt a cégjegyzékből, majd pedig új gazdasági társaságot kell alapítania, és kérnie kell annak bejegyzését a cégjegyzékbe. Ez indokolatlan adminisztrációs terhet eredményez mind a volt közjegyző, mind a cégbíróság részére.

Célszerű ezért lehetővé tenni, hogy olyan esetben, amikor a közjegyző szolgálati viszonya a rá irányadó nyugdíjkorhatárnak a betöltésére vagy felmentésére tekintettel szűnik meg, a közjegyzői iroda átalakulhasson korlátolt felelősségű társasággá, vagy több közjegyző tagságával működő közjegyzői irodából a közjegyzői szolgálat megszűnésével érintett tag kiválással korlátolt felelősségű társaságot alapíthasson, e döntések meghozatalára a törvény a közjegyzői szolgálat megszűnésétől számított 90 napos határidőt biztosít. A közjegyzői iroda más esetben vagy más gazdasági társasággá történő átalakulásáról, gazdasági társaság kiválásáról azonban nem dönthet.

A korlátolt felelősségű társasággá történő átalakuláshoz, illetve annak kiválással történő létrehozásához a területi kamara elnökségének a közjegyzői szolgálat 22. § (1) bekezdés a) vagy d) pontjában meghatározott okból történő megszűnéséről kiállított igazolása szükséges.

A törvény módosító rendelkezéseket tartalmaz továbbá a tekintetben, hogy közjegyzőjelöltek aláírásmintáját, mind a közjegyzőjelöltek, illetőleg a közjegyzőhelyettesek névjegyzéke, mind a Magyar Országos Közjegyzői Kamara nyilvántartása tartalmazza.

Az okirat felolvasásával kapcsolatos módosításra a fegyelmi ügyek tapasztalatai alapján garanciális szempontok miatt van szükség: ily módon ellenőrizhetővé válik, hogy a közjegyző mennyi időt fordított az okirat felolvasására, mint a közokirat-szerkesztési eljárás egyik lényeges jogvédelmi cselekményére. Az okirat felolvasása biztosítja ugyanis azt, hogy az ügyfél tudomást szerez arról, milyen jogügyletet köt, milyen kötelezettséget vállal.

A törvény egyértelművé teszi, hogy a közokirat az abban foglalt, vagy a közokiratba foglalt nyilatkozat alapjául szolgáló, illetve az alapján létrejött jogügyletből eredő jogviszony tartalmával kapcsolatos polgári jogi igények érvényesítését nem akadályozza, azaz a közokirat szabályszerű kiállítása nem érinti magával a jogügylettel kapcsolatban érvényesíthető, a Polgári Törvénykönyv vagy más ágazati jogszabályok alapján fennálló anyagi jogi igényeket.

Az egységes joggyakorlat érdekében szükséges kifejezetten rögzíteni, hogy nyilatkozat közlésének tanúsítása esetén a nyilatkozattevő félnek a nyilatkozatát tartalmazó jegyzőkönyvet alá kell írnia. Tekintettel arra, hogy a nyilatkozat címzettje nemcsak természetes személy lehet, a jegyzőkönyvnek a másik fél lakására való továbbítását meghatározó szabály pontosításra szorul akként, hogy a jegyzőkönyvet a másik fél lakóhelyére, illetve székhelyére kell továbbítani.

A gyakorlati tapasztalatok alapján szükséges azt is kimondani a Ktv.-ben, hogy a ténytanúsítványokra vonatkozó törvényi előírások (Ktv. 136-147. §) megsértésével készített tanúsítvány nem minősül közokiratnak.

A köziratokról, a közlevéltárakról és a magánlevéltári anyag védelméről szóló 1995. évi LXVI. törvény (levéltári törvény) előírásaival összhangban teljes, lezárt évfolyamú iratok adhatók le a közlevéltárakba. Ezért nem az egyes iratoknál kell vizsgálni, hogy az ügy konkrétan mikor fejeződött be, és mikor telik le az öt év, hanem azt kell vizsgálni, hogy az adott évkörre letelt-e az öt év. Ha letelt, az évkörön belül minden leadható, ami jogerősen befejezett és további intézkedést nem igényel.

Az iratleadás határidejének 2 helyett 5 éves meghatározását gyakorlati tapasztalatok indokolják. A 2 éven túli iratokat a közjegyzők nagy számban kérik vissza ügyintézésre, póthagyatéki eljárás lefolytatására, ami mind a levéltáraknak, mind a közjegyzőknek jelentős munkaterhet okoz, az eljárások és intézkedések elhúzódását okozza.

A Ktv. nem tartalmaz szabályozást a közjegyzői levéltárnak az őrizetébe utalt Ktv.-n kívül szabályozott nemperes eljárások irataira vonatkozó kiadmányozási jogáról (hiteles másolat kiadási jogáról). Indokolt a hiányosság pótlása.

A közjegyzői levéltár hiánypótlási eljárására vonatkozó szabályozás pontosításra szorul. A törvény jelenlegi formájában nem határozza meg egyértelműen, hogy az okiratok milyen jellegű hiányosságait észleli és jegyzőkönyvezi a levéltár: minden alaki vagy akár tartalmi hibát, vagy csak az eredeti okirat hiányát. A Ktv. 171. § (1) és (2) bekezdései e kérdésben részben ellentmondanak egymásnak. Ugyanakkor a közjegyzői levéltártól nem várható el, hogy minden okirat minden alaki vagy tartalmi hiányosságát vizsgálja és jegyzőkönyvezze, ez a közokiratot készítő közjegyző felelőssége. A levéltárak felelősségi körébe - általánosságban és közjegyzői levéltár esetében is - kizárólag annak vizsgálata tartozik, hogy a leadott, iratjegyzékkel ellátott levéltári anyag hiánytalanul megvan-e, mi az, amit a levéltár a közjegyzőtől átvesz. Ennek megállapítását a levéltár az okiratok és nemperes iratok tételes számbavételével ellenőrzi, melynek keretében a közjegyzői nyilvántartás alapján készített iratjegyzékkel veti össze a leadott iratanyagot. A számbavételről jegyzőkönyv készül, mely tartalmazza a közjegyzői nyilvántartás adataihoz képest esetlegesen hiányzó eredeti okiratok vagy többlet-okiratok megjelölését.

A Ktv. és a Kjnp. egymáshoz való viszonyának tisztázásával egyidejűleg szükséges lex speciálisnak minősülő szabályok megállapítása a Ktv.-ben szabályozott eljárások tekintetében. Ezzel egyidejűleg a Kjnp.-ben is meglévő és alkalmazandó rendelkezések Ktv.-beli duplikátumai mellőzendők (Ktv. hatályos 172. §-a).

A formális kérelem bevezetése a Ktv.-beli eljárások körében több gyakorlati problémát is megoldana. Egyrészt az ügyfelek irányába erősítené a közjegyző eljárásának hatósági jellegét, másrészt lehetővé tenné annak bizonyítását, hogy a közjegyző és az ügyfél közötti eljárási, azaz közjogi jogviszony (lásd: 3/2004. PJE) mikor és milyen tartalommal jött létre.

Abban az esetben, ha a kérelem alapján a közreműködés megtagadásának van helye, a közjegyző végzést hoz [Ktv. 5. § (1) bekezdés]; ha pedig a közjegyző eljárhat, elkészíti az ügyleti okiratot, illetve a tanúsítványt. A formális kérelem bevezetése egyébiránt élő jogintézménnyé tenné a megtagadó végzést, szemben azzal a mai gyakorlattal, hogy az ügyfél nem várja meg a megtagadó végzés meghozatalát és nem fellebbezi meg azt.

A formális kérelem bevezetése ezentúl az adatkezelési kérdéseket is megoldaná: ha később vissza is vonja a fél a kérelmét, nem vitás, hogy a közjegyző jogosult volt a fél adatainak a kezelésére. Jelenleg sok esetben az a kialakult gyakorlat, hogy szóbeli bejelentkezés és e-mailen elküldött tervezetek alapján kezdenek el okiratokat szerkeszteni a közjegyzők, ha pedig az ügyfél meggondolja magát, a közjegyző nem tudja igazolni, milyen jogcímen kezelte a fél adatait, az is nehezen bizonyítható, hogy volt-e valódi, komoly felkérés közjegyzői közreműködésre. A kérelemre vonatkozó alaki és tartalmi részletszabályokat a Ktv. végrehajtási rendelete, a 13/1991. (XI. 26.) IM rendelet állapítaná meg, az írásbeli kérelem formanyomtatványa pedig elérhető lenne a MOKK honlapján.

Azokban az egyszerű, de nagyszámú ügyekben, melyekben a közjegyző előtt megjelenő fél szóbeli kérelme nyomban elintézésre kerül, felesleges adminisztratív teher lenne a formális kérelem előírása. Ezek az eljárások az ún. záradéki tanúsítvány kiállítása iránti ügyek, például a másolat-hitelesítés vagy az aláírás-hitelesítés.

A Ktv.-ben szabályozott eljárásokban - lévén jelentős részben anyagi jogügyletekkel kapcsolatos közjegyzői közreműködésről van szó - meghatalmazottként a jelenlegi gyakorlat szerint bárki eljárhat, aki a Ptk. 6:15. §-a szerint meghatalmazott lehet. Ezt a szabályozást annyiban szükséges szigorítani, hogy a korlátozottan cselekvőképes vagy cselekvőképességében részlegesen korlátozott személy képviseleti jogosultságát az ügyek jellegére tekintettel ki kell zárni.

Figyelemmel arra, hogy a Ktv. az általa szabályozott ügyek jellegére tekintettel szigorúbb titoktartási szabályokat rendel alkalmazni, mint a Pp. és a Kjnp., az iratokba való betekintésre sem alkalmazhatók a megengedőbb szabályok.

A formális kérelem bevezetése magával vonja az eljárás lezárásának a rendezését is arra az esetre, ha az nem a kérelem teljesítésével (okirat elkészítése stb.) vagy megtagadásával végződik. Ha a fél érdekkörében felmerült ok miatt lesz eredménytelen az eljárás (visszavonja a kérelmét, vagy az okirat elkészítésére szánt időpontban nem jelenik meg stb.), a közjegyző fellebbezhető végzéssel befejezetté nyilvánítja az eljárást. A végzés jogerősítése a hagyatéki eljárásban megszokott módon történne [Hetv. 91. § (1) bekezdés].

Tekintettel arra, hogy a közjegyző nem a fél megbízásából jár el, hanem az eljárás nemperes voltából fakadóan a fél kérelmére (lásd: 3/2004. PJE), indokolt a Ktv. hatályos szövegében elforduló, megbízásra utaló szövegrészek erre tekintettel való pontosítása.

Az áthelyezési moratóriumra vonatkozó szabályok enyhítése indokolt, mivel a hatályos szabályozás szerinti 5 év, illetve 3 év túl szigorú. Célszerű lehetővé tenni, hogy az érintett közjegyzők az áthelyezést akkor kérhessék, ha a nyugdíjkorhatár eléréséig több mint 3 év van hátra, illetve a közjegyzővé történt kinevezéstől 2 év már eltelt.

A Ktv. 153. §-ának hatályos szövege nincs összhangban a Ktv. 150. §-ával. Míg a 150. § szerint a közjegyzői okiratról - ha e törvényben vagy az okiratban másképpen nem rendelkeztek - csak az abban félként szereplő személy, törvényes képviselője vagy meghatalmazottja részére adható ki hiteles kiadmány, addig a 153. § szerint hiteles kiadmány bárkinek kiadható, aki az ahhoz fűződő jogi érdekét valószínűsíti. A 153. § tehát lényegében értelmetlenné teszi a 150. § ügyfelek érdekeit védő szigorú szabályát. Indokolt ezért visszatérni a 153. § 2007. július 31-ig hatályban volt szövegváltozatához, amely csupán a tanúsítványok tekintetében teszi lehetővé a jogi érdekét valószínűsítő személynek való kiadmány-adást, az ügyleti okiratok kapcsán pedig a 150. § szigorúbb szabálya lenne alkalmazandó.

A konzuli védelemről szóló 2001. évi XLVI. törvény módosításáról szóló 2012. évi CLXIX. törvény 4. §-a 2013. január 1-jei hatállyal hatályon kívül helyezte a konzuli védelemről szóló 2001. évi XLVI. törvény 14. §-ának a konzuli okiratra vonatkozó rendelkezéseit. 2013. január 1-től tehát a konzuli tisztviselő nem állíthat ki konzuli okiratot. A Ktv. 157. §-át e megváltozott rendelkezésekhez szükséges igazítani.

A törvény tartalmazza a rendeleti szintű szabályozáshoz szükséges felhatalmazó rendelkezéseket is.

A 20. §-hoz

Az ügyvédekről szóló 1998. évi XI. törvény 2013. év végi módosítása az ügyvédi letéttel, illetve a pénzletétek kezelésével, nyilvántartásával kapcsolatos rendelkezései körében a letét lehetséges tárgyainak megjelölésénél a nehezen definiálható „értéktárgy” helyett a „vagyontárgy” gyűjtőfogalom használatát vezette be, ugyanakkor adós maradt az új megjelölés teljeskörű átvezetésével; a törvényben szereplő módosítás ezt pótolja, valamint néhány további szövegpontosítást hajt végre.

A 21. §-hoz

Törvényben meghatározott esetekben a bírósági titkár érdemi ítélkező tevékenység végzésére is jogosult. E feladatok ellátását a bírósági ügyintéző - a bíró munkájához hasonlóan - kell, hogy segítse. Ennek garanciális biztosítéka, hogy meg kell teremteni a bírósági titkárnak a bírósági ügyintéző feletti felügyeleti jogát is.

Az igazságügyi alkalmazottak szolgálati jogviszonyáról szóló 1997. évi LXVIII. törvényben (a továbbiakban: Iasz.) jelenleg hatályos 13. § (5) bekezdése a szakértőjelölt, a tisztviselő és az írnok tekintetében írja elő az ügyviteli vizsga letételnek kötelezettségét. Indokolt a rendelkezés kiegészítése - az Iasz. hatálya alá tartozó - bírósági fogalmazóra és bírósági titkárra való utalással, tekintettel arra, hogy ezen igazságügyi alkalmazottak esetében is nélkülözhetetlen az igazságszolgáltatási és ügyviteli ismeretek elsajátítása, valamint az ezekről az ismeretekről is számot adó ügyviteli vizsga teljesítése.

A törvény pontosítja az igazságügyi alkalmazott szolgálati viszonyának felmentéssel történő megszüntetésének esetköreit. A közszférában valamennyi törvény hatálya alatt kötelező a felmentés, ha azt a 40 éves jogosultsági idővel rendelkező nő kéri, így ezt az Iasz.-ban is ennek megfelelően indokolt szabályozni. A felmentett igazságügyi alkalmazott a felmentési idő lejártát követően nyugellátásban részesül, így részére már nem indokolt végkielégítést fizetni.

A törvény megteremti annak lehetőségét, hogy - a bírákhoz hasonlóan - bírósági titkár is beosztásra kerülhessen az igazságügyért felelős miniszter által vezetett minisztériumba, és egyrészt részt vegyen a minisztérium feladatainak ellátásában, másrészt a későbbi munkája során hasznosítható, az igazságügyi kormányzati munkáról szóló átfogó ismereteket szerezzen. A beosztás időtartama alatt a bírósági titkár felett az igazságügyért felelős miniszter gyakorolja a munkáltatói jogokat (a fegyelmi eljárás elrendelésének és lefolytatásának, valamint az igazságügyi alkalmazotti szolgálati jogviszony megszüntetésének kivételével); a bírósági titkár a minisztériumi tevékenysége során köteles végrehajtani a vezetői intézkedéseket, utasításokat. Garanciális szabály, hogy a bírósági titkárt minisztériumi beosztásának megszűnését követően a minisztériumi tevékenységét megelőző szolgálati helyre kell beosztani. A törvény rendelkezik a beosztott bírákhoz hasonlóan arról is, hogy mely esetekben kell az Iasz.-t alkalmazni az ő tekintetükben.

A törvény megteremti a lehetőséget arra, hogy az OBH elnöke az igazságügyi alkalmazottat, annak hozzájárulásával és a felette munkáltatói jogkört gyakorló bírósági elnök egyetértésével több bíróságot érintő központi igazgatási feladat összehangolt végrehajtása érdekében külön feladattal megbízza. Az igazságügyi alkalmazottak közül sokan rendelkeznek olyan speciális tudással (pl.: informatikai ismeretekkel, magas szintű nyelvtudással), amely a bíróságok központi igazgatásában való részvétel során jól kamatoztatható. A külön feladattal történő megbízás alkalmával ugyanakkor az igazságügyi alkalmazottak olyan igazgatási tapasztalatokat is szereznek, amely későbbi ítélkező munkájuk során nagyobb rálátást biztosíthat a bírósági szervezet egészének működésére.

A törvény a bírósági fogalmazók és bírósági titkárok részére 10%-os mértékű munkaköri pótlékot vezet be 2015. július 1-jétől.

A 22. §-hoz

A törvény kiegészíti a bírói álláspályázatoknál a pályázati rangsor kialakításánál figyelembe veendő szempontokat a bíróságok központi igazgatásáról szóló átfogó ismeretek megszerzése érdekében az OBH-ban eltöltött bírói joggyakorlati idő OBH elnöke általi értékelésével, a központi igazgatási feladatokban való közreműködés OBH elnöke általi értékelésével, valamint a jogszabályok előkészítésére vonatkozó átfogó ismeretek megszerzése érdekében az igazságügyért felelős miniszter által vezetett minisztériumban eltöltött bírói, bírósági titkári joggyakorlati idő miniszter általi értékelésével.

A 23. §-hoz

A törvény az ügyészségi fogalmazók és az alügyészek részére 10%-os mértékű munkaköri pótlékot vezet be 2015. július 1-jétől. A törvény rögzíti azt is, hogy az alügyész beosztási és munkaköri pótléka összesen nem lehet több a Legfőbb Ügyészségen az illetményalap 15 százalékánál. A törvény továbbá szövegpontosító módosításokat tartalmaz az Üjt. tekintetében.

A 24. §-hoz

A törvény Bjt.-t érintő módosítása lehetővé teszi, hogy a jövőben az igazságügyért felelős miniszter által vezetett minisztériumba bírósági titkár is beosztható legyen. Ennek azonban nem csupán a Bjt.-ben, hanem a közszolgálati tisztviselőkről szóló 2011. évi CXCIX. törvényben is meg kell teremteni az alapjait.

A 25. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) és egyes kapcsolódó törvények, valamint a miniszteri hatósági hatáskörök felülvizsgálatával összefüggő egyes törvények módosításáról szóló 2011. évi CLXXIV. törvény megteremtette a szabályozott elektronikus ügyintézési szolgáltatások (a továbbiakban: szeüsz) nyújtásának és igénybe vételének jogszabályi feltételeit. Szeüsz-nek minősül mindaz az elektronikus úton nyújtott e-ügyintézési szolgáltatás, amit a szerv maga nyújt ügyfelei számára, továbbá az is, amit harmadik fél közreműködésével biztosít. A szeüsz általános és jogi feltételeit a Ket. és egyéb jogszabályok egységesen, bármely eljárásban alkalmazható módon határozzák meg.

Az elektronikus kommunikációs formák a közigazgatásban és az igazságszolgáltatásban is egyre nagyobb teret nyernek. Ezért szükséges annak meghatározása, hogy az ügyészség mely szeüsz-ök nyújtására, illetve igénybe vételére jogosult. A közérdekvédelmi szakterületen eljáró ügyész jogkörét és az eljárási szabályokat nem egységesen egy jogi norma, hanem több jogszabály tartalmazza, mégpedig úgy, hogy az ügyészségről szóló 2011. évi CLXIII. törvény (a továbbiakban: Ütv.) meghatározza a jogkör gyakorlásának alapvető feltételeit, az ágazati jogszabályok pedig az ügyészi jogkört biztosítják, az ágazati szabályok rendelkeznek továbbá az elektronikus kapcsolattartás Ütv.-ben előírt rendelkezéseit kiegészítő vagy felülíró részletszabályairól is, a jogterületi jellemzőknek megfelelően.

Fontos az Ütv.-ben annak megjelenítése is, hogy az ügyész az elektronikus kommunikáció során milyen elektronikus aláírás használatára jogosult, illetve, hogy az ügyészség által előállított elektronikus okirat mikor és milyen feltételek mellett minősül közokiratnak.

Az elektronikus ügyintézés egyik lényeges eleme a különböző elektronikus űrlapok használata és más elektronikusan beküldhető egyéb beadványok fogadásának kialakítása, amelyek a kommunikációt végső soron átláthatóbbá, egyszerűbbé és gyorsabbá tehetik.

Az ügyészi szervezethez érkező beadványok címzetthez történő gyors, biztonságos és határidőn belül történő eljutását nagymértékben megkönnyíti az elektronikus űrlap használatának bevezetése. A törvény szerint az elektronikus űrlapok alkalmazására mind a büntetőjogi, mind a közérdekvédelmi szakterületen sor kerülhet, illetve jellegükből adódóan az előbbieken túl az igazgatási tevékenység támogatásában is fontos szerephez juthatnak.

Az ügyészség tevékenységével összefüggő elektronikus űrlap bevezetéséről, annak módosításáról és visszavonásáról a legfőbb ügyész rendelkezik. Az ügyészséggel szolgálati viszonyban nem állók - állampolgárok, ügyfelek, az igazságszolgáltatás és a közigazgatás más szereplői, stb. - részére a legfőbb ügyész által bevezetni rendelt elektronikus űrlapok használata nem kötelező, választásuk szerint a jelenleg rendelkezésre álló kommunikációs csatornákat és formákat továbbra is használhatják. Abban az esetben azonban, ha az ügyészséggel szolgálati viszonyban nem álló űrlapot nyújt be, azt az elektronikus kapcsolattartás vállalásának kell tekinteni. A bevezetni rendelt elektronikus űrlapot, az alkalmazásához szükséges tájékoztatókat, illetve az elektronikus űrlap kitöltésének szabályait az ügyészség honlapján, mindenki számára elérhető módon kell közzétenni. A közzétételi kötelezettség kiterjed a változások - ideértve az elektronikus űrlap módosításáról vagy visszavonásáról szóló tájékoztatók - közzétételére is.

A törvény meghatározza, hogy a bevezetett űrlapokat milyen kommunikációs csatorna felhasználásával lehet benyújtani elektronikus úton az ügyészség részére. A biztonságos elektronikus kézbesítési szolgáltatás fogalmát és jellemzőit a szabályozott elektronikus ügyintézési szolgáltatásokról és az állam által kötelezően nyújtandó szolgáltatásokról szóló 83/2012. (IV. 21.) Korm. rendelet 61-67. §-ai határozza meg. Eszerint a biztonságos kézbesítési szolgáltatás olyan kézbesítési szolgáltatás, amely az elektronikus üzenet kézbesítésével kapcsolatosan együttesen biztosítja az üzenet fogadásának igazolását, a sértetlenséget, az átvevő személyének igazolását, valamint a sikertelen kézbesítés igazolását.

Az elektronikus kommunikáció egyszerűsítése és hitelességének biztosítása érdekében az elektronikus űrlapok bevezetésének lehetősége mellett szükséges meghatározni azokat a formátumokat, amelyek használatával érvényesen lehet a különböző beadványokat elektronikus úton megküldeni az ügyészség részére. Ez azt is jelenti, hogy nem az ügyészség által meghatározott formátumban benyújtott beadványok nem tekinthetőek az ügyészség számára benyújtott beadványoknak. A kötelezően alkalmazandó és informatikailag támogatott feldolgozhatóságú elektronikus formátumokról szóló tájékoztatót az ügyészség honlapján mindenki számára elérhető módon közzé kell tenni.

Az ügyészségek központi honlapjának egyértelmű megjelölése és a továbbiakban használandó rövidítés bevezetése érdekében, a jogszabály koherenciájának biztosítása céljából szükséges az Ütv. 14. § (1) bekezdés i) pontjának - a megnevezés első elfordulásának - szövegcserés módosítása.

A 26. §-hoz

A Polgári Törvénykönyvről szóló 2013. évi V. törvény hatálybalépésével összefüggő átmeneti és felhatalmazó rendelkezésekről szóló 2013. évi CLXXVII. törvényt egy új, 22/A. alcímmel egészíti ki. A módosítás azért vált szükségessé, hogy a közérdekben okozott sérelem megszüntetése érdekében az ügyészt megillető keresetindítási jog a számos sértettet érintő, jelentős mértékű kárt okozó, vagyoni hátrányt vagy vagyoncsökkenést eredményező bűncselekményekkel összefüggésben olyan vagyontárgyakra vonatkozó tulajdonátruházó szerződések érvénytelenségének vagy hatálytalanságának megállapítására is alkalmazható legyen, amely vagyontárgyaknak a sértettek kártérítési és az állam vagyonelkobzási igényének biztosítása céljából a zár alá vételét rendelték el. Az ügyészi keresetindítás által lehetővé válik, hogy a kárigények fedezetéül szolgáló vagyontárgyak feltűnő értékaránytalansággal, ingyenesen vagy hozzátartozó javára való és a büntetőeljárás megindulását megelőző egy éven belül történő átruházása, vagy azok értékét csökkentő dologi jogokkal való megterhelése se lehessen akadálya annak, hogy a zár alá vett vagyontárgyakból kielégíthetők legyenek a tényleges károsultak jogos igényei.

A Polgári Törvénykönyvről szóló 2013. évi V. törvény (a továbbiakban: Ptk.) rendelkezéseit rendeli alkalmazni a Ptk. hatálybalépését megelőzően, de értelemszerűen a behajtási költségátalány intézményének a bevezetését követően kötött azon szerződésekre, amelyekben késedelem esetén a kötelezett, illetve a szerződő hatóság behajtási költségátalány fizetésére köteles. A rendelkezés ezzel egyidejűleg értelmezi is a Ptk. - behajtási költségátalányra vonatkozó - 6:155. § (2) bekezdésében foglalt szabályt. Ennek indoka az, hogy a behajtási költségátalány sui generis jogintézményként ugyan, de lényegében a kárátalány szerepet kívánja betölteni, vagyis mindazon intézkedések költségeinek átalány formájában való megtérítését biztosítja a hitelező számára, amelyek a határidőre való teljesítés elmaradása miatt a követelés érvényesítésével kapcsolatosak. A behajtási költségátalány tehát funkciója szerint a kár egyik elemének, nevezetesen a kárigény érvényesítésével kapcsolatosan felmerült költségek megtérítését szolgálja. Rendeltetését tekintve tehát inkább a szerződésszegéssel okozott kártérítési felelősséggel, mintsem a teljesítés késedelme miatti kamatfizetési kötelezettséggel hozható összefüggésbe. Ez a jellegzetessége alapvetően amellett szól, hogy kárfelelősségi jellegű jogintézmény, amelynek esetében, ahogyan ezt a módosítás egyértelművé teszi, a felelősség alól a Ptk. 6:142. §-a alapján kimentésnek van helye. Erre utal továbbá az is, hogy a Ptk. a késedelmi kamatfizetési kötelezettségtől eltérően a behajtási költségátalány tekintetében nem mondja ki, hogy az ennek megfizetésére irányuló kötelezettség akkor is beáll, ha a kötelezett, illetve a szerződő hatóság a késedelmét kimenti, vagyis e jogintézményt a késedelmi kamatfizetéstől eltérően nem objektív alapú szankcióként rendeli alkalmazni.