1994. évi CV. törvény indokolása

a foglalkoztatás elősegítéséről és a munkanélküliek ellátásáról szóló 1991. évi IV. törvény módosításáról

-----STARTING---POINT---ALTALANOS--- 

A foglalkoztatás elősegítéséről és a munkanélküliek ellátásáról szóló 1991. évi IV. törvény 1991. márciusában történt hatálybalépése óta eltelt időszak alatt a munkaerőpiaci helyzet megváltozott.

A nyilvántartott munkanélküliek számának 1991-től történő emelkedése az 1993. februári 705 ezer fős csúcspontot követően fokozatosan mérséklődött, az elhelyezkedési esélyek romlása miatt azonban a munkanélküliek között egyre nagyobb a már hosszabb ideje munka nélkül lévők, a tartós munkanélküliek aránya.

Jogi szabályozás útján is meg kell teremteni a lehetőséget a munkaerőpiacra történő visszavezetésükre, elő kell segíteni a mielőbbi - akár rövid időre is szóló - munkavállalásukat.

A munkanélküli ellátásokat finanszírozó Szolidaritási Alap pénzügyi helyzete lehetőséget nyújt arra, hogy - az ellátások folyamatos kifizetésének szavatolása mellett - az alap bevételét képező munkaadói járulék mértéke az Érdekegyeztető Tanácsban történt megállapodás alapján csökkenjen.

A foglalkoztatási törvény jelenlegi módosítása csak azokat a legfontosabb szabályokat tartalmazza, melyek 1995. január 1-étől történő bevezetését egyrészt az Érdekegyeztető Tanács megállapodásában foglaltak, másrészt a törvény egyes rendelkezéseinek 1995. évi alkalmazhatósága teszi különösen indokolttá.

-----STARTING---POINT---RESZLETES---

Az 1. §-hoz

A Javaslat áttekinthetőbbé és egyértelműbbé teszi a közhasznú munkavégzés támogatásának szabályait.

A hatályos szabályozás szerint a közhasznú munkavégzés támogatásának egyik feltétele, hogy a munkaadó a foglalkoztatással a foglalkoztatottainak számát a foglalkoztatás megkezdését megelőző havi átlagos statisztikai állományi létszámához képest bővítse. A támogatás e feltételeinek teljesítése a munkaadók számára nehézséget okozott abban a tekintetben, hogy az előző havi átlagos statisztikai állományi létszámba az a munkavállaló is beszámított, akinek foglalkoztatásáért a munkaadó e § alapján támogatásban részesült. Ezért a Javaslat úgy rendelkezik, hogy az ilyen munkavállalót az előző havi átlagos statisztikai állományi létszámba nem kell beszámítani.

A 2. §-hoz

A hatályos szabályozás szerint a munkaügyi miniszter a törvény 14-19. §-ában meghatározott támogatásokkal kapcsolatos eljárási szabályokat állapíthatja meg. A munkaügyi központok gyakorlati tapasztalatai alapján szükséges, hogy a törvény a munkaügyi miniszter számára a jelenleginél szélesebb körben adjon lehetőséget a támogatásokkal kapcsolatos szabályok megállapítására. Ezért a Javaslat felhatalmazást tartalmaz a munkaügyi miniszter számára, hogy meghatározza a támogatások nyújtásának további feltételeit, a támogatások odaítélésének és visszakövetelésének, valamint a Foglalkoztatási Alap kezelésének és a foglalkoztatási válsághelyzetek kezelésére elkülönített pénzügyi keret felhasználásának részletes szabályait, továbbá a képző intézmények kiválasztására vonatkozó szempontokat.

A 3. §-hoz

A hatályos szabályozás szerint a munkanélküli járadékra való jogosultság egyik feltétele, hogy a munkanélküli a munkanélkülivé válását megelőző négy éven belül legalább egy év munkaviszonnyal rendelkezzen. A foglalkoztatási törvény 27. §-ának (1) bekezdése szerint az előbbiekben említett négy évbe bizonyos időtartamok (pl. sorkatonai szolgálat, polgári szolgálat, gyermekgondozási szabadság, stb.) nem számítanak be, azaz ezekkel az időtartamokkal a négy évet meg kell hosszabbítani. A Javaslat ezen időtartamok körét kibővíti a közeli hozzátartozó ápolása, a családi ház építése céljából kapott fizetés nélküli szabadság, továbbá a gyermeknevelési támogatás, valamint az ápolási díj folyósításának idejével.

A 4-5. §-hoz

A hatályos szabályozás szerint meg kell szüntetni a munkanélküli járadék folyósítását - többek között - ha a munkanélküli a munkaügyi központ által felajánlott képzési lehetőséget nem vállalja el. A munkaügyi központ a munkanélküli részére térítési kötelezettséggel járó, illetőleg térítésmentes képzési lehetőséget ajánlhat fel. A Javaslat a hatályos szabályozás által tartalmazott igazságtalanságot szünteti meg azzal, hogy a munkanélküli járadék megszüntetését csak a térítésmentes képzési lehetőség visszautasítása esetén írja elő.

A munkanélküli, a munkanélküli járadék folyósítása mellett, a munkaügyi központ által felajánlott munkahelyen kereső tevékenységet folytathat, ha az ebből származó jövedelem havonta nem éri el a mindenkori minimális bér összegét. A Javaslat a munkanélküli járadék folyósítása mellett folytatott kereső tevékenységből származó jövedelem mértékét csökkenti, és azt a kötelező legkisebb munkabér 50 %-ában határozza meg. Ugyanakkor előírja, hogy a munkanélküli járadék folyósítása esetén kereső tevékenység csak megbízási jogviszony keretében folytatható.

A Javaslat a munkanélküliek elhelyezkedési szándékát kívánja erősíteni azzal a szabállyal, hogy rövid időtartamú legfeljebb 90 napig tartó kereső tevékenység folytatása esetén a munkanélküli járadék folyósításának nem a megszüntetését, hanem szüneteltetését írja elő. Egyidejűleg - a szüneteltetésre vonatkozó szabályok módosításával összhangban - egyértelműen határozza meg, hogy mely szüneteltetési időtartamokat nem kell beszámítani a munkanélküli járadék folyósítási idejébe.

A 6-7. §-hoz

A Javaslat a szociális partnerekkel történt érdekegyeztetés eredményeként megszünteti a költségvetésnek a Szolidaritási Alapban keletkező hiány 10 %-ának pótlására vonatkozó kötelezettségét.

Ugyancsak a szociális partnerekkel történt egyeztetésnek megfelelően a törvényjavaslat a munkaadói járulék mértékét 5 %-ról 4,2 %-ra csökkenti.

A Javaslat speciális szabályt állapít meg a költségvetési szerveket terhelő munkaadói járulék befizetésének módjára vonatkozóan. A költségvetési szervek működése anyagi fedezetének biztosítása végső soron ugyanabból a forrásból, az állami költségvetésből történik. Ebből következően a Javaslat úgy rendelkezik, hogy a költségvetési szerveket terhelő munkaadói járulékot a központi költségvetés - a költségvetési törvényben foglaltaknak megfelelően -átalányösszegben folyósítja.

A 8. §-hoz

A foglalkoztatási törvény szerint a hatálybalépését követően munkanélkülivé vált személy munkanélküli járadékra való jogosultságánál a hatálybalépést követő négy évig (azaz 1995. március 1-éig) járulékfizetési időként a munkanélkülivé válást megelőző négy éven belüli munkaviszony időtartamát kell figyelembe venni. A gyakorlati tapasztalatok azt mutatják, hogy a járulékfizetési idő megállapítása nehézségekbe ütközik, ezért a Javaslat a törvényben meghatározott időtartamot 1996. december 31-ig meghosszabbítja.

-----STARTING---POINT---VEGE---

A 9. §-hoz

A Javaslat annak érdekében, hogy az általa javasolt módosítások gyakorlati alkalmazásának előkészítésére megfelelő idő álljon rendelkezésre, egyes rendelkezéseinek hatálybalépését későbbi időpontban állapítja meg.