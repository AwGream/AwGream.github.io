2015. évi CI. törvény indokolása

a számvitelről szóló 2000. évi C. törvény, valamint egyes pénzügyi tárgyú törvények módosításáról

-----STARTING---POINT---ALTALANOS--- 

A törvény a meghatározott típusú vállalkozások éves pénzügyi kimutatásairól, összevont (konszolidált) éves pénzügyi kimutatásairól és a kapcsolódó beszámolókról, a 2006/43/EK európai parlamenti és tanácsi irányelv módosításáról, valamint a 78/660/EGK és a 83/349/EGK tanácsi irányelv hatályon kívül helyezéséről szóló 2013/34/EU irányelv átültetését szolgálja.

Az új számviteli irányelv jelentősen megemelte az egyes vállalkozási csoportokra vonatkozó értékhatárokat. Ennek megfelelően a módosítás az egyszerűsített éves beszámoló számviteli törvény szerinti értékhatárait több, mint kétszeresére emeli, ezzel lehetővé téve, hogy a számviteli törvény hatálya alá tartozó hazai vállalkozások 97-98 százaléka a jövőben egyszerűsített éves beszámolót készítsen. Szintén módosulnak az anyavállalatra vonatkozó összevont (konszolidált) éves beszámoló készítési kötelezettség alóli mentességre előírt határértékek is, így az adminisztrációs terhek csökkentéseként a jövőben kevesebb anyavállalat köteles összevont (konszolidált) éves beszámolót összeállítani.

A törvény az új számviteli irányelvvel összhangban - további információkat, adatközléseket ír elő bizonyos közép- és nagyvállalkozásokra, valamint a közérdeklődésre számot tartó gazdálkodó egységekre vonatkozóan. Bevezetésre kerül a kormányok részére fizetett összegekre vonatkozó beszámoló (CBCR), amely elősegíti a nyersanyag-kitermelő iparágban működő és a természetes erdők fakitermelésével foglalkozó vállalkozások által az államok részére adott juttatások nyomon követését.

Az új számviteli irányelv nem teszi lehetővé rendkívüli tételek elszámolását, ezért a korábban rendkívüli bevételként vagy rendkívüli ráfordításként meghatározott tételeket tartalmuknak és jellegüknek megfelelően az egyéb, illetve a pénzügyi műveletek ráfordításai, bevételei között kell elszámolni.

A törvény alapján változnak az osztalék elszámolásának a szabályai is. Az osztalék összegét a jövőben a döntés napjával kell megjeleníteni a számviteli nyilvántartásokban, és nem annak az évnek a beszámolójában (eredménykimutatásában), amellyel kapcsolatban azt jóváhagyták. Emiatt a korábbi mérleg szerinti eredmény tétel megszűnik, az eredménykimutatás az adózott eredmény levezetését fogja tartalmazni. Ez a számvitelről szóló törvényen kívül egyéb más pénzügyi törvény módosítását is igényli, azzal, hogy az osztalék elszámolásának új számviteli szabálya a beszámolást érdemben nem érinti.

A gyakorlati tapasztalatok szerint az üzleti vagy cégértékre vonatkozó számviteli szabályokat a vállalkozások gyakran adóelkerülési célokra használják. Ennek a megakadályozása érdekében változnak az üzleti vagy cégértékkel kapcsolatos számviteli szabályok. A törvény alapján a jövőben már nem lehet üzleti vagy cégéréket kimutatni (legyen az akár pozitív vagy negatív) az olyan esetekben, amikor egy társaság egy másik társaság tulajdonosi jogait megtestesítő értékpapírjainak megvásárlása során minősített többséget biztosító befolyást szerzett. E mellett - összhangban az irányelvvel - az üzleti vagy cégérték összegét kötelezően legalább 5 év, de legfeljebb 10 év alatt kell értékcsökkenési leírásként elszámolni.

A módosításokat a 2016. évben induló üzleti évről készített éves beszámolóra, összevont (konszolidált) éves beszámolóra kell először alkalmazni, a 2015. naptári évben induló üzleti évről készített beszámolóra az új előírások még nem alkalmazhatók.

Az adózás rendjéről szóló 2003. évi XCII. törvény (a továbbiakban: Art.) módosítása abból a célból indokolt, hogy az Art. bizonyos részei tekintetében a jelenleg időállapothoz kötött kereskedelmi vámtarifaszámok alkalmazása helyett a mindenkor hatályos állapotnak megfelelő kereskedelmi vámtarifaszámok legyenek az irányadók. Továbbá az Art. módosításra kerül annak érdekében, hogy az online pénztárgép és az állami adóhatóság közötti kommunikációra vonatkozó hatósági árnak nem a legmagasabb árat, hanem a külön jogszabályban rögzített árat kell tekinteni.

A közösségi vámjog végrehajtásáról szóló 2003. évi CXXVI. törvény esetében - a 2015. január 1-től hatályos módosításokkal összefüggésben - gyakorlati tapasztalatok alapján indokolttá vált az utólagos ellenőrzésre vonatkozó rendelkezések pontosítása, kiegészítése, melynek során módosulnak a hatósági döntés megváltoztathatóságára vonatkozó rendelkezések is.

A Magyarország Kormánya és az Amerikai Egyesült Államok Kormánya között a nemzetközi adóügyi megfelelés előmozdításáról és a FATCA szabályozás végrehajtásáról szóló Megállapodás kihirdetéséről, valamint az ezzel összefüggő egyes törvények módosításáról szóló 2014. évi XIX. törvény módosítása a nemzetközi szerződésben szereplő legnagyobb kedvezmény elvét tartalmazó rendelkezésnek való megfelelést szolgálja.

-----STARTING---POINT---RESZLETES---

Az 1. §-hoz

A 2013/34/EU európai parlamenti és tanácsi irányelv (a továbbiakban: irányelv) tartalmazza a számottevő tulajdoni részesedés fogalmát, amely a törvényben jelentős tulajdoni részesedés fogalomként kerül átültetésre. Az  módosításokat az új fogalom bevezetése indokolja.

A törvény módosítja az üzleti vagy cégérték fogalmát. Az irányelv szerint az üzleti vagy cégérték összegét kötelezően legalább 5 év, de legfeljebb 10 év alatt értékcsökkenteni kell, szemben a számviteli törvény aktuális szabályaival, amelyek hasonló leírási korlátot nem fogalmaznak meg. Továbbá az irányelv alapján tett törvény szerint a jövőben a goodwillre elszámolt terven felüli értékcsökkenés nem írható vissza a terven felüli értékcsökkenés elszámolására indokot adó körülmények változása esetén sem, szemben a számviteli törvény aktuális szabályaival, amelyek hasonló korlátot a visszaírásra nem fogalmaznak meg.

Emiatt a továbbiakban nem indokolt a részesedés és üzleti cégértéket kimutatni (legyen az akár pozitív vagy negatív) és értékcsökkenteni olyan esetekben, amikor egy társaság egy másik társaság cégvásárlása során minősített többséget biztosító befolyást szerzett. Az ilyen esetben keletkezett üzleti vagy cégérték keletkezése független volt attól, hogy az adott társaság részvényeit a tőzsdén forgalmazzák, illetve jegyzik-e vagy sem.

A törvény a Magyar Könyvvizsgálói Kamaráról, könyvvizsgálói tevékenységről valamint a könyvvizsgálói közfelügyeletről szóló 2007. évi LXXV. törvény szerinti közérdeklődésre számot tartó gazdálkodó fogalmára utal.

A 2. §-hoz

Az irányelv alapján a kisvállalkozások definíciója módosul és ezzel az egyszerűsített éves beszámolót készítő vállalkozásokra előírt határértékek is változnak.

Az irányelv 36. cikk (7) bekezdése kimondja, hogy a befektetési vállalkozások és pénzügyi holdingvállalkozások nem alkalmazhatják az irányelv szerinti mikrovállalkozásokat érintő mentességeket. A törvény e korlátozás átültetését szolgálja, azáltal, hogy kimondja, hogy ez utóbbi két vállalkozás típus nem készíthet a számviteli törvény szerinti mikrogazdálkodói egyszerűsített éves beszámolót.

A 3. §-hoz

Az irányelv átültetésével összhangban, a számviteli törvényben a következő kategorizálás kerül bevezetésre: kapcsolt vállalkozás, jelentős tulajdoni részesedéssel bíró vállalkozás és egyéb részesedéssel bíró vállalkozás. A befektetett pénzügyi eszközök között a részesedések e három kategóriának megfelelően jelennek meg a mérlegben mérlegtételként. A törvény a fogalom meghatározásokat és a mérlegtételek meghatározását tartalmazza.

A 4. §-hoz

Az irányelv rendelkezése szerint a számviteli törvényben bevezetésre kerül a jelentős tulajdoni részesedési viszonyban lévő vállalkozással szembeni követelés mérlegtétel. A törvény a fogalom meghatározását és a mérlegtétel meghatározását tartalmazza.

Az 5. §-hoz

Az irányelv átültetésével összhangban a számviteli törvényben bevezetésre kerül a jelentős tulajdoni részesedés mérlegtétel. A törvény a fogalom meghatározását és a mérlegtétel meghatározását tartalmazza.

A 6. §-hoz

Az irányelv V. és VI. számú melléklete határozza meg az eredménykimutatás tartalmát, amelyben rendkívüli bevételek és ráfordítások nem szerepelnek. Ebből következően a számviteli törvény eredménykimutatás sémája 2016. évtől rendkívüli bevételeket és ráfordításokat nem tartalmazhat (még összehasonlító adatként sem). Ezért a számviteli törvény által eddig rendkívülinek minősített tételek jellegüknek és tartalmuknak megfelelő átsorolása indokolt az egyéb vagy pénzügyi műveletek bevételei/ráfordításai közé.

E paragrafus az ellentételezés nélküli tartozásátvállalás halasztott ráfordításként történő elszámolásáról és annak feloldási jogcíméről rendelkezik, amelyet a rendkívüli helyett egyéb ráfordításként rendel a törvény elszámolni arra tekintettel, hogy a tartozásátvállalás nem rendszeresen ismétlődő tranzakció, de a normál üzletmenetmenet része, amely nem áru- vagy szolgáltatás értékesítése miatt keletkező ráfordítás, de nem felel meg a pénzügyi műveletek jogcímei egyikének sem. Ennek megfelelően a halasztott ráfordítás megszüntetése egyéb bevételként indokolt az átvállalt kötelezettség pénzügyi rendezésekor.

A 7. §-hoz

Az osztalékfizetési korlát számításának szabályai nem változnak, de elszámolása az arról szóló határozat időpontjában válik esedékessé az eredménytartalékkal szemben. A törvény egyértelművé teszi, hogy az osztalékfizetési korlát számításánál csak a pozitív értékelési tartalékot kell csökkentő tételként figyelembe venni.

A 8. §-hoz

Mivel az adott év adatai alapján megállapított osztalékot a következő évben, az erről szóló határozat napján kell elszámolni, megszűnik a mérleg szerinti eredmény fogalma és az eredménykimutatás utolsó eredménykategóriája az adózott eredmény lesz.

Az osztalék fizetési és osztalékelőleg fizetési korlát számításának szabályai nem változnak. Ugyanakkor az osztalékfizetés korábbi rendszerének fenntartása érdekében indokolt lehetővé tenni a vállalkozások számára a mérlegkészítésig kapott, elszámolt osztalék figyelembevételét az általuk fizetethető osztalékalap meghatározásához.

A törvény egyértelművé teszi, hogy az osztalékfizetési korlát számításánál csak a pozitív értékelési tartalékot kell csökkentő tételként figyelembe venni.

A 9. §-hoz

A törvény a mérleg szerinti eredmény kategóriájának megszűnése miatt egyértelművé teszi a jegyzett tőkének a jegyzett tőkén felüli saját tőke terhére történő emelésének számítási módját.

A 10. §-hoz

A törvény a mérleg szerinti eredmény kategóriájának megszűnése miatt egyértelművé teszi a bizalmi vagyonkezelőnél a kezelt vagyon, a tartalék növekedésének, csökkenésének és kifizethető hozam számításának szabályait.

A 11. §-hoz

Az irányelv rendelkezésével összhangban a számviteli törvényben bevezetésre kerül a tartós kötelezettségek jelentős tulajdoni részesedési viszonyban lévő vállalkozásokkal szembeni mérlegtétel. A törvény a fogalom meghatározását és a mérlegtétel meghatározását tartalmazza.

A 12. §-hoz

Az irányelv szerint az üzleti vagy cégérték összegét kötelezően legalább 5 év, de legfeljebb 10 év alatt értékcsökkenteni kell, szemben a számviteli törvény aktuális szabályaival, amelyek hasonló leírási korlátot nem fogalmaznak meg. Továbbá az irányelv alapján tett törvény szerint a jövőben a goodwillre elszámolt terven felüli értékcsökkenés nem írható vissza a terven felüli értékcsökkenés elszámolására indokot adó körülmények változása esetén sem, szemben a számviteli törvény aktuális szabályaival, amelyek hasonló korlátot a visszaírásra nem fogalmaznak meg.

Emiatt a továbbiakban nem indokolt a részesdés és üzleti cégértéket kimutatni (legyen az akár pozitív vagy negatív) és értékcsökkenteni olyan esetekben, amikor egy társaság egy másik társaság cégvásárlása során minősített többséget biztosító befolyást szerzett. Az ilyen esetben keletkezett üzleti vagy cégérték keletkezése független volt attól, hogy az adott társaság részvényeit a tőzsdén forgalmazzák, illetve jegyzik-e vagy sem.

Annak érdekében, hogy az ilyen módon a törvény módosítás hatálybalépése előtt keletkezett üzleti vagy cégérték indokolatlan értékcsökkentését elkerülhessük, a módosítás eredményeként az e törvény hatálybalépése előtt keletkezett pozitív vagy negatív üzleti vagy cégérték 2015. december 31-én kimutatott összegeit a kapcsolódó részesedések könyv szerinti értékét módosító tételként indokolt elszámolni és az így módosított részesedések értékét ezt követően a befektetések értékelésére vonatkozó általános szabályok szerint értékelni. A törvény szerint részesdés szerzéssel együtt járó cégvásárlás esetén a jövőben sem pozitív, sem negatív üzleti vagy cégérték nem keletkezhet.

A 13. §-hoz

Az irányelv 12. cikk (1) bekezdésével összhangban a törvény rendelkezik arról, hogy a befejezett kísérleti fejlesztés, valamint a befejezett alapítás-átszervezés aktivált értékén kívül az üzleti vagy cégértéket is 5 év vagy ennél rövidebb idő alatt lehet leírni, amennyiben ezek hasznos élettartamát nem lehet megbecsülni.

A 14. §-hoz

A törvény az irányelv alapján kimondja, hogy az üzleti vagy cégérték esetében a terven felüli értékcsökkenés visszaírása nem alkalmazható.

A 15. §-hoz

Az eredménykimutatás tartalma a mérleg szerinti eredmény és a rendkívüli eredmény megszűnése miatt változik. A törvény ennek alapján az eredménykimutatás tartalmának újradefiniálást tartalmazza.

A 16. §-hoz

A törvény alapján törlésre kerül az eredménykimutatás „B” változatának alkalmazhatósága, amely módosítás a számviteli irányelvnek való megfelelést szolgálja.

A 17. §-hoz

Az egyéb bevételek elszámolási jogcímei kibővülnek a korábban rendkívüli bevételeknek minősülő tételekből azon gazdasági eseményekkel kapcsolatos elszámolásaival, amelyek nem kapcsolódnak részesedésekhez, értékpapírokhoz, kölcsönökhöz vagy átalakulásokhoz és a rendszeres üzletmenet részeiként értelmezhetőek.

A 18. §-hoz

Az egyéb ráfordítások elszámolási jogcímei kibővülnek a korábban rendkívüli ráfordításnak minősülő tételekből azon gazdasági eseményekkel kapcsolatos elszámolásaival, amelyek nem kapcsolódnak részesedésekhez, értékpapírokhoz, kölcsönökhöz vagy átalakulásokhoz és a rendszeres üzletmenet részeiként értelmezhetőek.

A 19. §-hoz

Az irányelv alapján a pénzügyi műveletek bevételei és ráfordításai struktúrájának átalakítása indokolt. Amellett, hogy a számviteli törvény korábbi kategóriái megmaradnak, a törvény a kategóriák bővítését tartalmazza aszerint, hogy a gazdasági események részesedésekhez, befektetett pénzügyi eszköznek minősülő értékpapírokhoz vagy hosszú lejáratú kölcsönökhöz kapcsolódnak. A forgóeszközök közé tartozó részesedések, értékpapírok, kölcsönök gazdasági eseményeinek elszámolást a törvény egyéb pénzügyi műveletek közé rendeli elszámolni.

Figyelemmel az irányelv azon rendelkezésére, miszerint engedélyezhető, hogy eszköz- és forrástételek vagy a bevételi és kiadási tételek egymással szemben elszámolhatóak legyenek - ha a nettósított összegek bruttó összegként bemutatásra kerülnek a kiegészítő mellékletben - a részesedésekkel, értékpapírokkal és átalakulásokkal kapcsolatos tételek eredményei (árfolyamnyereségei vagy árfolyamveszteségei) jelennek meg a pénzügyi műveletek egyes kategóriában. Ennek megfelelőn a kiegészítő mellékletben bemutatandó információk köre is bővül a nettósított összegek bruttó összegeinek közzétételével.

A 20. §-hoz

Részesedésekből származó bevételként, árfolyamnyereségként rendeli a törvény bemutatni a korábban rendkívülinek vagy egyéb pénzügyi műveletnek minősülő tételek elszámolási jogcímei közül azokat, amelyek befektetett pénzügyi eszközök közé tartozó részesedésekhez kapcsolódnak. A forgóeszközök között kimutatott részesedésekhez kapcsolódó események eredményeinek elszámolását pénzügyi műveletek egyéb bevételeként vagy ráfordításaként kell elszámolni.

Befektetett pénzügyi eszközökből származó bevételként, árfolyamnyereségként rendeli a törvény bemutatni a korábban rendkívülinek vagy egyéb pénzügyi műveletnek minősülő tételek elszámolási jogcímei közül azokat, amelyek befektetett pénzügyi eszközök közé tartozó értékpapírokhoz, kölcsönökhöz kapcsolódnak. A forgóeszközök között kimutatott értékpapírok, kölcsönök eseményei eredményeinek elszámolását pénzügyi műveletek egyéb bevételeként vagy ráfordításaként kell elszámolni.

A törvény külön részletezi az előzőekből halasztott bevételként elszámolandó tételeket és azok feloldásának eseteit.

A 21. §-hoz

Részesedésekből származó ráfordításként, árfolyamveszteségként rendeli a törvény bemutatni a korábban rendkívülinek vagy egyéb pénzügyi műveletnek minősülő tételek elszámolási jogcímei közül azokat, amelyek, befektetett pénzügyi eszközök közé tartozó részesedésekhez kapcsolódnak. A forgóeszközök között kimutatott részesedésekhez kapcsolódó események eredményeinek elszámolását pénzügyi műveletek egyéb bevételeként vagy ráfordításaként kell elszámolni.

Befektetett pénzügyi eszközökből származó ráfordításként, árfolyamveszteségként rendeli a törvény bemutatni a korábban rendkívülinek vagy egyéb pénzügyi műveletnek minősülő tételek elszámolási jogcímei közül azokat, amelyek befektetett pénzügyi eszközök közé tartozó értékpapírokhoz, kölcsönökhöz kapcsolódnak. A forgóeszközök között kimutatott értékpapírok, kölcsönök eseményei eredményeinek elszámolását pénzügyi műveletek egyéb bevételeként vagy ráfordításaként kell elszámolni.

A 22. §-hoz

Az irányelv alapján az eredménykimutatás nem tartalmaz mérleg szerinti eredményt, mert az adózás szerinti eredmény jelenik meg az eredménykimutatásban utolsó tételként. Ennek megfelelően a számviteli törvényben, ahol korábban a mérleg szerinti eredmény fogalom szerepelt, a szöveg adózott eredményre módosul.

A 23. §-hoz

A törvény rendelkezik arról, hogy a számviteli politikában meghatározott kivételes nagyságú vagy előfordulású bevételek, ráfordítások és költségek összegét, illetve azok jellegét be kell mutatni a kiegészítő mellékletben, továbbá abban a mérleghez és eredménykimutatáshoz kapcsolódó adatokat, magyarázatokat abban a sorrendben kell bemutatni, ahogyan a tételek a mérlegben és az eredménykimutatásban szerepelnek.

A 24. §-hoz

Pontosító előírásokat tartalmaz a befektetett pénzügyi eszközökre vonatkozóan, amelyeket a valós értéküket meghaladó értéken tartanak nyilván, miszerint a kiegészítő mellékletben be kell mutatni azt a bizonyítékot, mely alátámasztja azt a feltételezést, hogy legalább a könyv szerinti érték meg fog térülni.

A 25. §-hoz

Pontosító előírásokat tartalmaz arra vonatkozóan, hogy a kiegészítő mellékletben be kell mutatni a tárgyévben foglalkoztatott munkavállalók bére mellett azok bérjárulékait is, továbbá közzé kell tenni a kibocsátott átváltoztatható és átváltozó kötvények számát és névértékét, valamint az opciós utalvány, opció, illetve hasonló értékpapír vagy jog meglétét, jelezve azok számát és a hozzájuk kapcsolódó jogokat.

Az irányelv alapján rendkívüli tételek elszámolása nem engedélyezett, ezért, a korábban rendkívüli bevételként vagy ráfordításként elszámolt tételeket az egyéb, illetve a pénzügyi műveletek ráfordításaiként, bevételeiként kell kimutatni.

A 26. §-hoz

Az irányelv átültetésével összhangban a kiegészítő mellékletben be kell mutatni az értékpapírok értékesítése, beváltása, törlesztése kapcsán az egymással szemben (nettó módon) elszámolt ráfordítások, illetve bevételek összegét.

A 27. §-hoz

A törvény rendelkezik arról, hogy a kiegészítő mellékletben jogcímenként részletezni kell az igénybe vett szolgáltatások költségeinek jelentős tételeit.

A 28. §-hoz

A törvény szerint az egyszerűsített éves beszámoló mérlege az 1. számú melléklet „A”, illetve „B” változata közül a vállalkozó által választott mérleg nagybetűvel és római számmal jelölt tételeit tartalmazza, valamint az egyszerűsített éves beszámoló eredménykimutatása a 2. vagy a 3. számú melléklet közül a vállalkozó által választott eredménykimutatás nagybetűvel és római számmal jelölt tételét tartalmazza. A fentiek alkalmazásából származó összevont tételek (arab számok) összegét és tartalmát külön-külön be kell mutatni a kiegészítő mellékletben, amennyiben azok jelentősnek minősülnek.

Az egyszerűsített éves beszámolót készítő kettős könyvvitelt vezető vállalkozásokra vonatkozóan az irányelvben meghatározott adatokon, információkon túlmenően nem írható elő további adatközlés (maximum harmonizáció), ezért a kisvállalkozások közösségi szinten egységes kiegészítő megjegyzéseket fognak készíteni, amely tartalmát tekintve szűkebb, mint a korábbi kiegészítő melléklet minimumtartalma. A törvény külön részletezi a kiegészítő mellékletben bemutatandó tételeket.

A 29. §-hoz

Az irányelv alapján az eredménykimutatás nem tartalmaz mérleg szerinti eredményt, csak az adózás szerinti eredmény jelenik meg az eredménykimutatásban utolsó tételként. Ennek megfelelően azon törvényekben, ahol korábban a mérleg szerint eredmény fogalom szerepelt, e szövegrész adózás szerinti eredményre módosul. Ezen túl figyelemmel kell lenni arra, hogy ez az összeg a megállapított osztalékkal nem csökken.

A 30. §-hoz

A törvény alapján megváltoznak az osztalékfizetés számviteli elszámolásának szabályai: osztalék a gazdálkodó tagjai részére az adózott eredmény felosztásáról szóló döntés alapján kifizetni elrendelt, az előző üzleti évi adózott eredménnyel kiegészített szabad eredménytartalék csökkenéseként elszámolt összeg.

A 31. §-hoz

Módosulnak az anyavállalatra vonatkozó összevont (konszolidált) éves beszámoló készítési kötelezettség alóli mentességre előírt határértékek.

A 32. §-hoz

Az osztalékfizetéssel kapcsolatos szabályok változásával összefüggő módosítást tartalmazza.

A 33. §-hoz

A konszolidált eredménykimutatásban bemutatandó adózott eredmény külső tulajdonosokra és anyavállalatra jutó részét meg kell bontani annak érdekében, hogy az eredménykimutatásban és a mérlegben szereplő adózott eredmény összege azonos legyen.

A 34. §-hoz

A számviteli irányelv alapján a kormányok részére fizetett összegekre vonatkozó beszámolót (CBCR) szabályozó részletes előírásokat tartalmazza, valamint a beszámolási kötelezettséggel kapcsolatos fogalom meghatározásokat, mely a törvény szerinti értékhatárokat meghaladó nyersanyag-kitermelő iparágban működő és a természetes erdők fakitermelésével foglalkozó vállalkozásokra vonatkoznak.

A 35. §-hoz

Valamennyi közérdeklődésre számot tartó gazdálkodók könyvvizsgálati kötelezettségéről rendelkezik.

A 36. §-hoz

Az irányelv 34. cikk (1) bekezdése tartalmazza a könyvvizsgáló(k) vagy könyvvizsgáló cég(ek) véleménynyilvánítási, valamint nyilatkozattételi kötelezettségeit. Ennek megfelelően a független könyvvizsgálói jelentésben a könyvvizsgálónak nyilatkozatnia kell arról, hogy tudomására jutott-e bármely lényegesnek tekinthető hibás közlés az üzleti jelentésben és az összevont (konszolidált) üzleti jelentésben, és ha igen, akkor a szóban forgó hibás közlés milyen jellegű.

A 37-39., 42., 46-49., 53-56. §-hoz

Az irányelv átültetésével összhangban módosul a számviteli törvény eredménykimutatásának sémája. A törvény alapján a számviteli törvényben a mérleg szerinti eredmény fogalmat az adózott eredmény fogalom váltja fel.

A 40. §-hoz

A törvény az Európai Unió jogának való megfeleléshez szükséges rendelkezéseket tartalmazza.

A 41. §-hoz

A törvény a módosításokkal összefüggő átmenti rendelkezéseket tartalmazza.

A 43. §-hoz

A számviteli törvény módosításával összefüggő szövegcserés módosításokat tartalmazza.

A 44. §-hoz

A számviteli törvény módosításával összefüggő hatályon kívül helyező rendelkezéseket tartalmazza.

A 45. §-hoz

A törvény szerint azon közkereseti társaság, betéti társaság, amelynek minden tagja korlátolt felelősségű társaság vagy részvénytársaság, nyilvántartási kötelezettségeit nem teljesítheti az egyszerűsített vállalkozói adóról szóló törvény előírásai szerint, hanem kizárólag a számviteli törvény előírásai szerint.

Az 50. §-hoz

A törvény alapján megváltoznak az osztalékfizetés szabályai, melynek következtében az osztalékfizetési korlát Polgári Törvénykönyvben található szabályozását is módosítani szükséges. A törvény szerint az osztalékfizetésről a gazdasági társaság az összeállított éves beszámoló elfogadása során határoz és az osztalékfizetésre az előző üzleti évi adózott eredménnyel kiegészített szabad eredménytartalék áll rendelkezésre, de annak számviteli elszámolása nem annak az évnek a beszámolójában történik, amely elfogadásával arról döntöttek, hanem a döntés évének beszámolójában.

Az 51-52. §-hoz

Tekintve, hogy a Magyar Nemzeti Banknak nem áll fenn társasági adó fizetési kötelezettsége az MNB törvény esetében a törvény az adózott eredmény helyett a tárgyévi eredmény fogalom bevezetését tartalmazza.

Az 57-58. §-hoz

A törvény célja annak egyértelműsítése, hogy vonatkozó paragrafus tekintetében nem a rögzített időállapotnak megfelelő, hanem a mindenkor hatályos kereskedelmi vámtarifaszámok az irányadók.

Az 59. §-hoz

A törvény értelmében a hatósági árnak a rögzített árat kell tekinteni, mivel a pénztárgépek adatkapcsolatát biztosító szolgáltatás esetén, a szolgáltatás sajátosságára tekintettel másként nem biztosítható, hogy minden kötelezett azonos feltételek mellett jusson a szolgáltatáshoz. Így a hatósági árnak a rögzített árat és nem a legmagasabb árat kell tekinteni.

Az adózás rendjéről szóló törvény hatósági árra vonatkozó rendelkezései között rögzíti, hogy a hatósági árnak a szerződés megkötését követően bekövetkező változása esetén a megváltozott hatósági ár az érvényes szerződés részévé válik.

A 60. §-hoz

A felülellenőrzésről szóló jelenlegi jogszabályi hely csak a Vtv. 7/C. § (1) bekezdés b) és c) pontja szerinti utólagos ellenőrzést követően ad lehetőséget a felülellenőrzés lefolytatására. A c) pont szerinti, külkereskedelmi tevékenység ellenőrzésére irányuló ellenőrzés tartalmában megegyezik az elmúlt években lefolytatott utólagos ellenőrzésekkel, de az azonosságot jogi értelemben is kimondó, ezzel a felülellenőrzések számára az előzmény ellenőrzéseket kétséget kizáróan meghatározó rendelkezés megállapítása érdekében szükséges az átmeneti rendelkezések kiegészítése egy olyan rendelkezéssel, mely megfeleltetné a korábbi utólagos ellenőrzéseket a hatályos (1) bekezdés c) pontja szerinti utólagos ellenőrzésnek.

A 61. §-hoz

A szövegcserés módosítások esetében egyrészt a 2015. január 1-jétől hatályos módosításokkal kapcsolatos kisebb módosítási igények jelentkeztek. Ide tartoznak: a részjegyzőkönyv készítésére vonatkozó lehetőség pontosítása, a hatósági eljárás során történő megállapítások megnevezésének pontosítása, a stilisztikai módosítás a határozat és a döntés kifejezések tisztázásával, az elektronikus kezességvállalás lehetőségének beillesztése az írásbeliség alakiságai közé, a vámhatározatok több alkalommal történő módosíthatóságának megteremtése.

A kiszabott vámigazgatási bírsághoz kapcsolódó mérséklés és elengedés vonatkozásában szükségessé vált annak meghatározása, hogy az egyes esetekben mikortól számoljuk azt az időszakot, amely alatt az érintettel szemben vámigazgatási bírság nem került kiszabásra vagy a nyilvántartott vámigazgatási bírságainak összege nem haladja meg az ezen időszakban kiszabott vámtartozás összegének három százalékát.

Ha utólagos ellenőrzést követően - az ellenőrzéssel lezárt vámeljárást vagy ellenőrzéssel lezárt időszakot érintő vámáru-nyilatkozatok tekintetében - kerül olyan új tény, adat a gazdálkodó birtokába, amely a korábbiakban lefolytatott ellenőrzés megállapítását oly módon változtatná meg, amelynek eredményeként részére pótlólagos vámtartozás és nem közösségi adó- és díjtartozás kerülne megállapításra, úgy az ügyfél a megállapítandó vámigazgatási bírság mértéke (a vámhiány 100%-a) okán hátrányos helyzetbe kerülne, illetve nem fűződne érdeke ahhoz, hogy a Vtv. 7/H. § (1) bekezdés b) pontja szerint kezdeményezze az ismételt ellenőrzést. Ezen esetekben indokolt, hogy a gazdálkodó részére az ügyféli kérelem esetén alkalmazandó korrekciós pótlék kerüljön kiszabásra.

A 62. §-hoz

A 2014. évi XIX. törvénnyel kihirdetésre került, a Magyarország Kormánya és az Amerikai Egyesült Államok Kormánya között a nemzetközi adóügyi megfelelés előmozdításáról és a FATCA szabályozás végrehajtásáról szóló Megállapodás (az előbbiekben és a továbbiakban: FATCA Megállapodás) 7. cikk 1. bekezdése alapján Magyarország számára meg kell adni bármely kedvezőbb feltételt az ezen Megállapodás 4. cikkében vagy I. számú Mellékletében foglaltak szerint a Magyar Pénzügyi Intézmények FATCA alkalmazására vonatkozóan, melyet egy másik Partner Joghatóságnak az Egyesült Államokkal aláírt kétoldalú megállapodása biztosít (legnagyobb kedvezmény elve). A 7. cikk 2. bekezdése szerint az Egyesült Államoknak minden ilyen kedvezőbb feltételről értesítenie kell Magyarországot, és az ilyen kedvezőbb feltételek ezen Megállapodás tekintetében automatikusan érvényesek olyan módon, mintha a Megállapodás tartalmazná ezeket és a kedvezőbb feltételeket magában foglaló megállapodás aláírásának napján válnak hatályossá, kivéve, ha Magyarország nem él e kedvezmény alkalmazásának jogával.

Az Amerikai Egyesült Államok 2014. október 7-ei keltezésű levelében értesítést küldött arról, hogy a fentiekben ismertetett kedvezőbb feltételeket tartalmazó kormányközi megállapodást kötött több állammal, köztük a Brit Virgin-szigetekkel, és ezek a kedvezőbb feltételek a FATCA Megállapodás 7. cikke alapján Magyarország számára is alkalmazhatóvá válhatnak.

Ugyanakkor a rendelkezések áttekintését követően megállapítható, hogy az amerikai fél által bemutatott rendelkezések alkalmazása Magyarország számára nem teremt kedvezőbb feltételeket. Az első kedvezőbb feltétel arra az esetre vonatkozik, ha 2014. július 1-én nem állt rendelkezésre az ahhoz szükséges jogszabályi háttér az adott országban, hogy bizonyos pénzügyi számlákra vonatkozó nyilatkozattételi előírásoknak, valamint átvilágítási kötelezettségeknek a jogalanyok megfelelhessenek. Tekintettel arra, hogy Magyarországon 2014. július 1-ére vonatkozóan megteremtette a FATCA Megállapodás hatálya alá tartozó jogalanyokra alkalmazandó, a Megállapodásnak történő megfeleléshez szükséges jogszabályi hátteret, Magyarországon nem állt elő olyan helyzet, hogy 2014. július 1-jére nem feleltünk volna meg a FATCA követelményeknek. Ennek alapján e rendelkezés alkalmazása hazánk esetében nem eredményezne kedvezőbb elbánást, annak elfogadása okafogyott. A második kedvezőbb feltétel tartalma, hogy bizonyos számlákra eltérő átvilágítási eljárások alkalmazását teszi lehetővé az olyan országok számára, ahol a megállapodáshoz kapcsolódó végrehajtási szabályokat nem sikerült időben megalkotni. Figyelembe véve, hogy Magyarországon időben hatályba léptek a megfelelő végrehajtási szabályok, így ennek a feltételnek az alkalmazása is irreleváns.

A FATCA Megállapodás 7. cikke alapján, amennyiben Magyarország nem kíván élni e kedvezmények alkalmazásának jogával, arról értesítenie kell az Egyesült Államokat.

A törvény a Levélváltás hiteles angol nyelvű szövegének és annak hivatalos magyar fordításának szövegét tartalmazza.

-----STARTING---POINT---VEGE---

A 63. §-hoz

Hatályba léptető rendelkezés.

A 64. §-hoz

Jogharmonizációs záradék.