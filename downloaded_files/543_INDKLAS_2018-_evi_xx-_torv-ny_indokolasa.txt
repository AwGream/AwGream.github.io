2018. évi XX. törvény indokolása

a Magyarország Kormánya és a Szingapúri Köztársaság Kormánya közötti légiközlekedési megállapodás kötelező hatályának elismerésére adott felhatalmazásról és kihirdetéséről

Általános indokolás

Jelen törvény szerinti Megállapodással kapcsolatos kétoldalú tárgyalások megkezdésére a Magyar Köztársaság Kormánya és a Bahreini Királyság, az Egyiptomi Arab Köztársaság, az Iraki Köztársaság, India, Szingapúr, a Szíriai Arab Köztársaság, a Török Köztársaság, valamint az Ománi Szultanátus Kormánya közötti kétoldalú légiközlekedési megállapodások létrehozására adott felhatalmazásról szóló 41/2011. (V. 18.) ME határozat adott felhatalmazást, a felek a tervezetet a 2011. november 25-én Budapesten tartott tárgyaláson véglegesítették szakértői szinten.

A Magyarország Kormánya és a Szingapúri Köztársaság Kormánya közötti légiközlekedési megállapodás szövegének végleges megállapítására adott felhatalmazásról szóló 1104/2014. (III. 6.) Korm. határozatban a Kormány felhatalmazta a nemzeti fejlesztési minisztert vagy az általa kijelölt személyt a Megállapodás szövegének - a megerősítés fenntartásával történő - végleges megállapítására. Orbán Viktor miniszterelnök úr szingapúri látogatása során dr. Seszták Miklós miniszter úr írta alá a Megállapodást 2017. szeptember 26-án Szingapúrban.

A Megállapodás nemzetközi szerződésnek minősül, ezért annak létrehozására, végleges szövegének megállapítására, illetve a kötelező hatályának elismerésére a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) rendelkezéseit kell alkalmazni.

A Megállapodás kihirdetése törvénnyel történik. A Megállapodás a hatálybalépéshez szükséges belső jogi követelmények (jóváhagyás) teljesítéséről szóló későbbi diplomáciai úton küldött értesítés kézhezvételétől számított harmincadik napon lép hatályba.

A Megállapodás hatályba lépésével modern keretek között válik lehetővé a két ország bármely nemzetközi kereskedelmi repülőtere között menetrend szerinti, személyszállító és árufuvarozó légijáratok indítása.

A Megállapodás tervezete tartalmazza a tagállamok és az Európai Bizottság által - a tagállamok és harmadik országok közötti kétoldalú légiközlekedési megállapodásokra vonatkozó - közösen kidolgozott és megállapított, többek között a légitársaságok kijelölésére, azok visszavonására vonatkozó záradékokat.

Az előterjesztés összhangban van a tagállamok és harmadik országok közötti légiközlekedési szolgáltatásokra vonatkozó megállapodások tárgyalásáról és végrehajtásáról szóló európai parlamenti és tanácsi 847/2004/EK rendelet rendelkezéseivel.

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés b) és c) pontjai alapján az Országgyűlés ad felhatalmazást a Megállapodás kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. § (1) bekezdés]. Mivel a Megállapodás tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának, illetve (2) bekezdésének megfelelően tartalmazza a belső jogba transzformált Megállapodás hiteles angol nyelvű szövegét és annak hivatalos magyar nyelvű fordítását.

A 4. §-hoz

E Megállapodás belső jogi hatálybalépésének napjáról rendelkezik (amely az Nksztv. 10. § (3) bekezdése értelmében egybeesik a nemzetközi jogi hatálybalépés időpontjával). A hatálybalépés naptári napját külgazdasági és külügyminiszter annak ismertté válását követően a Magyar Közlönyben haladéktalanul közzétett közleményével állapítja meg. A hatálybalépés naptári napját megállapító közleményt hivatalból, a szaktárca külön közbenjárása nélkül adja ki a külgazdasági és külügyminiszter.

Az 5. §-hoz

Az Nksztv. 10. § (1) bekezdés f) pontjának megfelelően tartalmazza a Megállapodás végrehajtásáért felelős megjelölését.

A 6. §-hoz

A Megállapodás hatálybalépésével egyidejűleg szükséges a Szingapúri Köztársaság Kormányával kötött hatályos légiközlekedési egyezmény hatályon kívül helyezése.