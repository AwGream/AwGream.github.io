2009. évi CXLVIII. törvény indokolása

a pénzügyi közvetítőrendszer felügyeletének hatékonyabbá tételéhez szükséges egyes törvénymódosításokról

-----STARTING---POINT---ALTALANOS--- 

A törvény célja, hogy egyrészt megerősítse a pénzügyi közvetítőrendszer mikro- és makroprudenciális felügyelését, valamint az érintett szervezetek eszközrendszerét, másrészt az, hogy a Pénzügyi Szervezetek Állami Felügyelete a jelenleginél erősebb fogyasztóvédelmi szerepet kapjon.

Ennek keretében a törvény értelmében:

- a makro- és mikroprudenciális felügyelés, ellenőrzés összehangolása, adott esetben jogszabályalkotás kezdeményezése érdekében a pénz- tőke- és biztosítási piac szabályozásáért felelős miniszter, a Magyar Nemzeti Bank elnöke és a Pénzügyi Szervezetek Állami Felügyeletének elnöke részvételével felállításra kerül a Pénzügyi Stabilitási Tanács,

- átfogó felülvizsgálatra került a Pénzügyi Szervezetek Állami Felügyeletének jogállása,

- kiszélesedik a Magyar Nemzeti Bank pénzügyi stabilitási feladatköre, valamint

- erősödik a Pénzügyi Szervezetek Állami Felügyeletének fogyasztóvédelmi szerepköre.

-----STARTING---POINT---RESZLETES---

Az 1. § -hoz

Az illetékekről szóló 1990. évi XCIII. törvény módosításához

Indokolt, hogy az illetékkötelezettség általános szabályai alól a PSZÁF és a fogyasztóvédelmi hatóság fogyasztóvédelmi eljárása kivonásra kerüljön, és illetékmentesnek minősüljön.

A köztisztviselők jogállásáról szóló 1992. évi XXIII. törvény módosításához

A 2. §-hoz

A törvény pontosítja a Pénzügyi Szervezetek Állami Felügyeletével kapcsolatos előírásokat.

Az Önkéntes Kölcsönös Biztosító Pénztárakról szóló 1993. évi XCVI. törvény módosításához

A 3. §-hoz

A törvény a fogyasztóvédelemről szóló 1997. évi CLV. törvény egyidejű módosításával - amely szerint a jövőben valamennyi, a pénzügyi szektort érintő fogyasztóvédelmi jellegű kérdésben a Pénzügyi Szervezetek Állami Felügyelete jár el - az ágazati jogszabályokban, így az Önkéntes Kölcsönös Biztosító Pénztárakról szóló 1993. évi XCVI. törvényben helyezi el a panaszkezelésre vonatkozó rendelkezéseket.

A 4. §-hoz

A törvény egyértelműsíti, hogy a megtévesztés tilalmát előíró rendelkezések megsértésekor versenyérintett ügyekben a Gazdasági Versenyhivatal jár el, minden egyéb esetben pedig a Pénzügyi Szervezetek Állami Felügyelete.

A hitelintézetekről és a pénzügyi vállalkozásokról szóló 1996. évi CXII. törvény módosításához

Az 5. §-hoz

Pontosítja a minősített befolyással rendelkező tulajdonosokra vonatkozó követelményeket.

A 6. §-hoz

A törvény a szavatoló tőke számításra vonatkozó módosítással összhangban a Felügyelet engedélyéhez köti az alapvető vagy járulékos kölcsöntőkének minősülő kötvények idő előtti visszavásárlását.

A 7-9. §-hoz

A törvény a tulajdonosokkal, vezető állású személyekkel szemben követelményként határozza meg a jó üzleti hírnevet, továbbá ennek igazolására vonatkozó szabályokat.

A 10. §-hoz

A törvény összhangba hozza az 1996. évi CXII. törvény titokvédelmi szabályait az államtitok és a szolgálati titok védelméről szóló jogszabály előírásaival.

A 11-15. §-hoz

A törvény megerősíti a Felügyelet előretekintő jogosítványait. Ennek részeként pontosítja a helyreállítási terv elfogadásának körülményeit, nyilvánosan működő részvénytársaságok esetén lerövidíti a közgyűlés összehívásának határidejét, továbbá bővíti azoknak az eseteknek a körét, amikor kötelező felügyeleti biztost kirendelni.

A 16-17. §-hoz

A pénzügyi intézmény köteles az ügyfeleket tájékoztatni, ha magatartási kódexnek vetette alá magát.

A 18. §-hoz

A 2. §-sal megegyezően a panaszkezelésre vonatkozó szabályokkal egészíti ki az 1996. évi CXII. törvényt.

A 19. §-hoz

A törvénynek megfelelően nem lehet alapvető vagy járulékos kölcsöntőkének tekinteni az olyan hitelviszonyt megtestesítő értékpapírt, amely a kibocsátó által visszavásárlásra került.

A rendelkezés az időközben kiadott új irányelvet jeleníti meg jogharmonizációs záradékként.

A magánnyugdíjról és a magánnyugdíjpénztárakról szóló 1997. évi LXXXII. törvény módosításához

A 20. §-hoz

A törvény az 2. §-sal megegyezően a panaszkezelésre vonatkozó szabályokkal egészíti ki a magánnyugdíjról és a magánnyugdíjpénztárakról szóló 1997. évi LXXXII. törvényt.

A 21. §-hoz

A törvény egyértelműsíti, hogy a megtévesztés tilalmát előíró rendelkezések megsértésekor versenyérintett ügyekben a Gazdasági Versenyhivatal jár el, minden egyéb esetben pedig a Pénzügyi Szervezetek Állami Felügyelete.

A fogyasztóvédelemről szóló 1997. évi CLV. törvény módosításához

A 22-37. §-hoz

A törvény a Pénzügyi Szervezetek Állami Felügyeletéről szóló 2007. évi CXXXV. törvény 4. §-ában meghatározott szervezetek és személyek tekintetében a Pénzügyi Szervezetek Állami Felügyelete számára biztosítja a felügyeleti hatáskört valamennyi fogyasztóvédelmi jellegű rendelkezés kérdésében. Ezzel összhangban a jövőben a fogyasztóvédelemről szóló 1997. évi CLV. törvény hatálya nem terjed ki e szervezetek és személyek körére, a békéltető testületekre és a békéltető testületi eljárásra vonatkozó rendelkezések kivételével.

Az Európai Unió 2001 óta működteti a FIN-Net hálózatot, amelynek célja és feladata az Európai Gazdasági Térségben a határokon átnyúló pénzügyi jogviták alternatív vitarendezés keretében történő gyors és hatékony megoldása. A FIN-Net hálózatban jelenleg 22 EGT-államból találhatók regisztrált alternatív vitarendezési testületek. A működési mechanizmus szerint a FIN-Net-ben részt vevő tagok - amelyek megfelelnek a fogyasztói jogvitákban hatáskörrel rendelkező alternatív vitarendezési eljárásokban alkalmazandó alapelvekről szóló, 1998. március 30-i 98/257/EK bizottsági ajánlásban (a továbbiakban: 98/257/EK ajánlás) rögzített szervezeti és eljárási alapelveknek - részint tájékoztatják a határokon átnyúló jogvitában érintett fogyasztót a szolgáltató székhelye szerinti tagállamban működő FIN-Net tagokról, másrészt a szolgáltató tagállamában eljárnak a jogvita rendezése érdekében.

Magyarország felé is egyre határozottabban fogalmazódik meg az igény az Európai Bizottság részéről a FIN-Net hálózathoz történő csatlakozásra. A Bizottság elvárását az Európai Unió jogalkotási tendenciája is megerősíti: az újabban elfogadott ágazati irányelvekben kifejezetten megjelenik, hogy a pénzügyi jogviták gyors és hatékony megoldása érdekében a tagállamoknak megfelelő alternatív vitarendezési fórum működéséről szükséges gondoskodniuk, illetve a határokon átnyúló jogviták kezelése érdekében elő kell segíteniük az alternatív vitarendezési fórumok együttműködését.

A békéltető testületek, mint a fogyasztó jogviták peren kívüli rendezésére általános határkörű fórumok, amelyek mind felépítésüket, mind pedig eljárási szabályozásukat tekintve megfelelnek a 98/257/EK ajánlásnak, alkalmasak a FIN-Net-hez való csatlakozásra. A békéltető testületek immár közel egy évtizedes működése, az ennek nyomán kialakuló ismertség és növekvő elfogadottság indokolttá teszi, hogy a vonatkozó uniós jogi elvárásnak e testület igénybevételével tegyünk eleget.

Figyelemmel arra, hogy a FIN-Net-ben országonként jellemzően egy-két fórum vesz részt, továbbá a határokon átnyúló pénzügyi tárgyú jogviták számára, egy békéltető testületet indokolt kiválasztani a hálózathoz való csatlakozás céljára. (Emellett megmarad a lehetőség arra, hogy ha időközben speciális ágazati vitarendezési fórum kerülne felállításra, az is csatlakozhasson a hálózathoz.) A módosítás a FIN-Net-ben való részvételre a fővárosi békéltető testületet jelöli ki.

A módosítás megteremti e csatlakozás törvényi feltételeit, figyelemmel a FIN-Net tagokra vonatkozóan a hálózat alapító okiratában (Memorandum of Understanding on a Cross-Border Outof-Court Complaints Network for Financial Services in the European Economic Area) előírt kötelezettségekre.

A Magyar Nemzeti Bankról szóló 2001. évi LVIII. törvény módosításához

A 38. §-hoz

A törvény pontosítja a Magyar Nemzeti Bank feladatát, ezáltal biztosítva az összhangot az Európai Unióról szóló szerződés 105. cikkének (5) bekezdésében foglaltakkal.

A 39. §-hoz

A Nemzeti Bank elnöke a pénzügyi stabilitás támogatásához kapcsolódó kiegészített feladatköréből adódóan javaslatot tehet a Kormánynak rendeletalkotásra vagy törvény kezdeményezésére, akár a nyilvánosság útján. A pénzügyminiszter 15 napon belül köteles tájékoztatást adni a megtett intézkedésekről vagy az ellenvéleményéről.

Az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény módosításához

A 40-43. §-hoz

A panaszkezelésre, ügyfélszolgálatokra vonatkozó rendelkezések ágazati törvényekben történő megjelenítése, valamint a Pénzügyi Szervezetek Állami Felügyeletének új fogyasztóvédelmi hatósági jogköre miatt módosítani kell a 2001. évi CVIII. törvényt.

A biztosítókról és a biztosítási tevékenységről szóló 2003. évi LX. törvény módosításához

A 44. §-hoz

A törvény a 2. §-sal megegyezően a panaszkezelésre vonatkozó szabályokkal egészíti ki a 2003. évi LX. törvényt.

A 45. §-hoz

A Bit. szabályait módosítja a Pénzügyi Szervezetek Állami Felügyelet intézményi változásainak következetes átvezetése érdekében.

A 46. §-hoz

A törvény módosítja a felügyeleti díjfizetés szabályait, megszünteti a függő biztosításközvetítők felügyeleti díjfizetési kötelezettségét. A független biztosításközvetítők esetén a továbbiakban a biztosításközvetítő által igénybe vett biztosításközvetítést végző személyek után kell majd díjat fizetni.

A 47. §-hoz

A panaszkezelésre vonatkozó szabályok változása miatt szükséges pontosítás.

A központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény módosításához

A 48. §-hoz

A törvény szerint a Pénzügyi Szervezetek Állami Felügyelete autonóm államigazgatási szerv.

A foglalkoztatói nyugdíjról és intézményeiről szóló 2007. évi CXVII. törvény módosításához

A 49. §-hoz

A törvény a 2. §-sal megegyezően a panaszkezelésre vonatkozó szabályokkal egészíti ki a foglalkoztatói nyugdíjról és intézményeiről szóló 2007. évi CXVII. törvényt.

A Pénzügyi Szervezetek Állami Felügyeletéről szóló 2007. évi CXXXV. törvény módosításához

Az 50-51. §-hoz

A törvény megváltoztatja a Pénzügyi Szervezetek Állami Felügyeletének jogállását, amely a kormányhivatal helyett autonóm államigazgatási státuszt kap. Ennek megfelelően kizárólag az Országgyűlésnek tartozik beszámolással.

Az 52. §-hoz

A 924/2009/EK európai parlamenti és tanácsi rendeletnek történő megfelelést szolgálja.

Az 53. §-hoz

A módosítás jogharmonizációs pontosítást tartalmaz.

Az 54. §-hoz

A törvény a szolgáltatók működésének átláthatóságát, transzparenciáját a pénzügyi szervezetek Állami felügyeletén keresztül is biztosítja. Így valamennyi a Psztv. 4. §-ában meghatározott szervezet és személy tekintetében valamennyi felügyeleti határozat nyilvánossá válik.

Az 55. §-hoz

A módosításnak megfelelően a Pénzügyi Szervezetek Állami Felügyeleténél megszüntetésre kerül a jelenlegi Felügyeleti Tanács, valamint a hivatalt irányító főigazgatói, főigazgató-helyettesi funkció, amellyel a Felügyelet vonatkozásában is érvényesül az egyszemélyi vezetés, ezen módon is biztosítva az egyértelmű felelősségi viszonyokat. Az elnököt a miniszterelnök javaslatára a köztársasági elnök nevezi ki hat évre.

Az 56. §-hoz

A jelenleg háromoldalú megállapodás alapján működő Pénzügyi Stabilitási Bizottság helyett a törvény szerint létrejön egy Pénzügyi Stabilitási Tanács (a továbbiakban: Tanács), melynek elsődleges szerepe a makro- és mikroprudenciális felügyelés, ellenőrzés összehangolása, adott esetben jogszabályalkotás, valamint intézkedés - akár nyilvánosság útján történő - kezdeményezése. A Tanács e mellett pénzügyi stabilitási szempontból értékelné a PSZÁF jogalkalmazói tevékenységét, illetve eljárást is kezdeményezhetne a PSZÁF-nál, de ez nem jelentené annak irányítását.

A Tanácsban tag a pénz- tőke és biztosítási szektor szabályozásáért felelős miniszter, az MNB elnöke és a PSZÁF elnöke, akik a Tanács elnöki tisztségét évente felváltva töltik be.

Az 57. §-hoz

A törvény a köztisztviselők jogállásáról szóló 1992. évi XXIII. törvénytől eltérően határozza meg a Pénzügyi Szervezetek Állami Felügyeleténél közszolgálati jogviszonyban álló személyek illetményének meghatározására vonatkozó szabályokat. E mellett a jövőben a nem alaptevékenységet végző alkalmazottak a Munka Törvénykönyvének hatálya alá tartoznak.

Az 58. §-hoz

A törvény kiegészíti a Pénzügyi Szervezetek Állami Felügyeletével közszolgálati jogviszonyban álló személyekre vonatkozó összeférhetetlenségi szabályt azzal, hogy ezen személyek a megbízatásuk megszűnését követően vezető állású személyeknél egy évig, egyéb személyeknél hat hónapig ne tölthessenek be olyan vállalkozásoknál munkaviszonyt, tisztséget, amely vállalkozások jogát vagy jogos érdekét a Pénzügyi Szervezetek Állami Felügyeletének döntése a megbízás megszűnését megelőző három évben érintette.

Az 59. §-hoz

Egyrészt pontosítások bevezetése szükséges az egyes bírságok szabályozásának elhelyezése okán, másrészt a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény bírságszabályainak átvétele okán a bírság-felhasználási szabályainak átvétele is szükséges.

A 60. §-hoz

A Pénzügyi Szervezetek Állami Felügyelete hatásköreinek bővítése és a fogyasztóvédelmi eljárás, mint újfajta hatósági eljárás bevezetése okán szükségessé válik a mögöttes szabályozás részletesebb kifejtése.

A 61. §-hoz

A törvény az engedélyezési, felügyeleti ellenőrzési és piacfelügyeleti eljárás ügyfélfogalmának további fenntartása mellett a fogyasztóvédelmi eljárásában tágabb fogalmat kíván bevezetni. E tekintetben a közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezéseinek ügyfélfogalma irányadó.

A 62. §-hoz

A törvény a szolgáltatók működésének átláthatóságát, transzparenciáját a pénzügyi szervezetek Állami felügyeletén keresztül is biztosítja. Így valamennyi a Psztv. 4. §-ában meghatározott szervezet és személy tekintetében valamennyi felügyeleti határozat nyilvánossá válik.

A 63. §-hoz

Mivel a felügyelet döntése közigazgatási határozatnak minősül az a Polgári Perrendtartásról szóló 1952. évi III. törvény XX. Fejezete alkalmazásával bíróság előtt megtámadható.

A 64. §-hoz

A törvény szerint a Felügyelet adatot igényelhet a bűnügyi nyilvántartási rendszerből. Az adatigénylés kizárólag azon személy vonatkozásában áll fenn, aki a Psztv. 4. §-ában meghatározott jogszabályok szerint igazolni köteles, hogy a tevékenységére vonatkozó jogszabályban meghatározott bűncselekményi kör tekintetében nem szerepel a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény (a továbbiakban: Bnytv.) 7. § a)-c) pontjában meghatározott bűnügyi nyilvántartásban.

A 65. §-hoz

Biztosítani szükséges az egyes hatósági eljárások és az arra alkalmazandó szabályok elhatárolását. Fogyasztóvédelmi eljárás során hozott határozatok végrehajtásának ellenőrzésére a fogyasztóvédelmi eljárás szabályait szükséges alkalmazni.

A 66. §-hoz

A Pénzügyi Szervezetek Állami Felügyelete a jövőben abban az esetben is beavatkozhat, ha egyes tevékenységek végzése, bár konkrét jogszabályokat nem sért, a pénzügyi közvetítőrendszer egészének működése szempontjából a stabilitást veszélyeztető jelentős kockázattal jár.

Ennek eszközeként a Felügyelet jogosult arra, hogy ágazati szinten és átmeneti időre valamely tevékenység végzését korlátozza, feltételhez kösse, vagy tiltsa, ha az adott tevékenység végzése jelentős kockázatokkal jár és megalapozottan feltételezhető, hogy számos ügyfél, hitelező érdeke sérül, vagy csökken a pénzügyi közvetítőrendszer működésének átláthatósága.

A 67. §-hoz

A törvénynek megfelelően a jövőben a Pénzügyi Szervezetek Állami Felügyelete által a felügyelt intézményekre, azok vezető állású személyeire kiszabható bírságok egységesen kerülnek meghatározásra.

A 68. §-hoz

A törvény hatósági eljárássá minősíti a Pénzügyi Szervezetek Állami Felügyeletének korábbi bejelentéssel kapcsolatos eljárását. Ezzel a Pénzügyi Szervezetek Állami Felügyeletének fogyasztóvédelmi feladatai megerősödnek, sokkal hatékonyabban tud fellépni az egyedi jogsértések előfordulása esetén. A Psztv. 4. §-ában meghatározott jogszabályokban foglalt fogyasztóvédelmi rendelkezések megsértése ellen hatékony fellépést biztosít, ide nem értve az egyedi szerződések létrejöttére, érvényességére, joghatásaira és megszűnésére vonatkozó rendelkezéseket amelyek tekintetében a bíróság jár el. E körbe átvételre kerültek a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény intézkedésére vonatkozó rendelkezései. A törvény ugyanakkor csak az egyedi polgári jogi igények elbírálását zárja ki a Felügyelet fogyasztóvédelmi eljárási köréből, a Felügyelet más jogosítványa, így példaként az általános szerződési feltételek és üzletszabályzatok ellenőrzésére figyelemmel nem érinti az azzal összefüggő jogosítványát, hogy a fogyasztók polgári jogi igényének érvényesítése iránt eljárást indítson a bíróság előtt.

A 69. §-hoz

A törvény összhangban az ingatlan-nyilvántartásról szóló 1997. évi CXLI. törvény 70. §-a (2) bekezdésének e) pontjával a Pénzügyi Szervezetek Állami Felügyelete piacfelügyeleti munkája hatékonyságának növelése érdekében lehetővé teszi a lekérdezést természetes személyazonosító adatok alapján is.

A 70. §-hoz

A törvény a jogosulatlan szolgáltatással érintett ügyfelek érdekében teszi lehetővé, hogy a Pénzügyi Szervezetek Állami Felügyelete ez esetben is alkalmazhasson biztosítási intézkedést, valamint egységesen szabályozza a piacfelügyeleti eljárásnál alkalmazható bírságolást.

A 71. §-hoz

A törvény meghatározza, hogy a Felügyelet meddig kezelheti a bűnügyi nyilvántartási rendszerből igényelt adatokat.

A 72. §-hoz

A törvénynek megfelelően, ha a felügyeletidíj-bevétel a Pénzügyi Szervezetek Állami Felügyelete feladatai ellátásához szükséges kiadásait meghaladja, akkor a többletet az érintett intézmények a tárgyévet követő második évben a díjfizetésüknél arányosan érvényesíthetik.

A 73. §-hoz

A törvény pontosítja a közérdekű keresetindítással összefüggő rendelkezéseket.

A 74. §-hoz

Jogharmonizációs záradékot érintő pontosítás.

A 75. §-hoz

A 924/2009/EK európai parlamenti és tanácsi rendeletnek történő megfelelést szolgálja.

A befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény módosításához

A 76. §-hoz

A törvény az 2. §-sal megegyezően a panaszkezelésre vonatkozó szabályokkal egészíti ki a 2007. évi CXXXVIII. törvényt.

A 77. §-hoz

A törvény egyértelműsíti, hogy a megtévesztés tilalmát előíró rendelkezések megsértésekor versenyérintett ügyekben a Gazdasági Versenyhivatal jár el, minden egyéb esetben pedig a Pénzügyi Szervezetek Állami Felügyelete.

A 78. §-hoz

A törvénynek megfelelően nem lehet alapvető vagy járulékos kölcsöntőkének tekinteni az olyan hitelviszonyt megtestesítő értékpapírt, amely a kibocsátó által visszavásárlásra került.

A fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény módosításához

A 79-81. §-hoz

A törvény összhangban a Pénzügyi Szervezetek Állami Felügyeletének a fogyasztóvédelem területén betöltendő hangsúlyosabb szerepével, rendelkezik arról, hogy a tisztességtelen piaci magatartások tanúsítása esetén megfelelő hatáskörrel rendelkezzen. Kiemelkedő jelentőségű, hogy ezen jogköre a magatartási kódexben foglalt kötelezettségek megsértése esetén is fennálljon.

A gazdasági reklámtevékenység alapvető feltételeiről és egyes korlátairól szóló 2008. évi XLVIII. törvény módosításához

A 82-83. §-hoz

A törvény összhangban a Pénzügyi Szervezetek Állami Felügyeletének a fogyasztóvédelem területén betöltendő hangsúlyosabb szerepével, rendelkezik arról, hogy a reklámszabályok megsértése esetén megfelelő hatáskörrel rendelkezzen. Kiemelkedő jelentőségű, hogy ezen jogköre a magatartási kódexben foglalt kötelezettségek megsértése esetén is fennálljon.

-----STARTING---POINT---VEGE---

Átmeneti és záró rendelkezésekhez

A 84-88. §-hoz

Hatálybaléptető és átmeneti rendelkezések.

A 89. §-hoz

Jogharmonizációs záradék.