2003. évi LXXV. törvény indokolása

a Románia Közép-európai Szabadkereskedelmi Megállapodáshoz történő csatlakozásáról szóló Megállapodás kihirdetéséről

Indokolás

A Románia Közép-európai Szabadkereskedelmi Megállapodáshoz történő csatlakozásáról szóló megállapodást (a továbbiakban: Csatlakozási Megállapodás) 1997. április 12-én, Bukarestben írták alá. A Csatlakozási Megállapodás az 1995. évi XIII. törvénnyel kihirdetett Közép-európai Szabadkereskedelmi Megállapodás (a továbbiakban: CEFTA) rendelkezéseit módosítja, illetve egészíti ki Románia CEFTA-csatlakozásának feltételeivel.

A 14. cikkben foglalt rendelkezések szerint a Csatlakozási Megállapodás az aláíró országok belső jogrendjével összhangban lefolytatott jóváhagyási eljárás befejezéséről szóló utolsó értesítés Letéteményes által történő kézhezvételétől számított 30. napon lép hatályba, rendelkezései azonban 1997. július 1-jétől kerülnek ideiglenes alkalmazásra. Figyelemmel az ideiglenes alkalmazásra, a Megállapodás teljes terjedelmében megjelent a Magyar Közlöny 1997. évi 55. számában.

A Csatlakozási Megállapodást az Országgyűlés 81/1997. (IX. 26.) OGY határozatával erősítette meg.

A Letéteményes feladatait ellátó Lengyel Köztársaság Külügyminisztériumának értesítése szerint a Megállapodás 2002. június 9-én hatályba lépett. Ennek figyelembe vételével azt törvénnyel ki kell hirdetni.