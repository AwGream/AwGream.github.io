2015. évi CLXXVIII. törvény indokolása

a nemzetközi pénzügyi beszámolási standardok egyedi beszámolási célokra történő hazai alkalmazásának bevezetéséhez kapcsolódó, valamint egyes pénzügyi tárgyú törvények módosításáról

-----STARTING---POINT---ALTALANOS--- 

A számvitelről szóló törvény módosításához

A számviteli törvény jelen módosítása az IFRS-ek egyedi beszámolási célra történő alkalmazása miatti kiegészítő rendelkezéseket tartalmazza.

Az IFRS-ek rendszere egy önálló, a világon széles körben alkalmazott számviteli szabályozási rendszer, amely a helyi számviteli szabályozástól jellemzően abban tér el, hogy inkább elvi megközelítést alkalmaz, semmint konkrét, speciális vagy taxatívan megfogalmazott szabályokat. Jellemzője a pénzügyi szemlélet, és a befektető-központú információ-szolgáltatás, amelynek alapján a standardalkotók meghatározták a megjelenítendő eszközök és kötelezettségek körét, és az értékelési szabályokat. Ebből következően a számviteli törvényben az IFRS-ek egyedi beszámolási célú alkalmazása miatt csak azon területek szabályozására kell kitérni,

a) amelyek a helyi szabályozási sajátosságokból következnek (például leltározás, bizonylatolás, könyvvizsgálat, letétbe helyezés és közzététel),

b) amelyekre az IFRS-ek nem térnek ki (például átalakulás, egyesülés, szétválás), de a magyar jogrendbe történő beillesztésük szükséges,

c) amelyekre más, a számviteli fogalmakat használó jogszabályokkal történő harmonizáció érdekében van szükség, ha az IFRS-ek előírása azok bemutatását illetően eltér a helyi jogszabályok elvárásaitól (például saját tőke),

d) amelyek olyan számviteli fogalmak, amelyeket az IFRS-ek esetenként más megnevezéssel vagy tartalommal használnak (például mérleg, eredménykimutatás).

A törvény szerint a bevezetés hatóköre és időütemezése gazdálkodó típusonként eltérő és csak bizonyos vállalkozók számára lesz kötelező, míg a választhatóság lehetősége több, különböző típusú gazdálkodót érint. A több lépcsőben történő bevezetés indoka elsősorban az alkalmazásra történő elegendő felkészülési idő biztosítása mind az érintett gazdálkodók, mind pedig a hatóságok számára.

A helyi adókról szóló törvény módosításához

A törvény értelmében a helyi adókról szóló 1990. évi C. törvény helyi iparűzési adóra vonatkozó szabályai módosulnak, tekintettel arra, hogy az adónem fogalmi rendszere szoros kapcsolatban van a számviteli elszámolási szabályokkal, sőt a számviteli bizonylatok, az analitikus nyilvántartások, a főkönyvi számlák valójában a helyi iparűzési adó alap-nyilvántartásának tekinthetők. A törvénymódosítás legfőbb szempontja az volt, hogy a vállalkozók adópozíciója ne változzék azért, mert az adóalany egyedi beszámolóját a magyar számviteli szabályok vagy az IFRS-ek szerint készíti, azaz az IFRS-ekre való áttérés a helyi iparűzési adó szempontjából is semleges maradjon.

A társasági adóról és osztalékadóról szóló törvény módosításához

Adózás szempontjából a szabályozás úgy kerül kialakításra, hogy egyszerre teljesüljön az IFRS-eket alkalmazók kifejezetten ezen alkalmazásból fakadó pótlólagos adminisztrációs terheinek minimálisan elégséges szinten tartása és az IFRS-ek alkalmazását választók és nem választók közötti eltéréseknek az optimálisan elégséges szinten tartása. Ezen kettős szempontrendszer szerint kialakított szabályozást - az IFRS-ekre való áttérés egyik kiemelt területe annak adóbevételekre gyakorolt, előzetesen pontosan nem számszerűsíthető hatása miatt - a költségvetési hatások és kockázatok csökkentése érdekében esetenként újszerű garanciális elemek beépítésével kell kiegészíteni.

A társasági adóról és osztalékadóról szóló 1996. évi LXXXI. törvény módosítása mindezek mellett a számviteli törvény 2016. január 1-jétől hatályba lépő módosításainak való megfelelést is szolgálja tartalmi változás nélkül.

Egyéb törvények módosításához

A törvény tartalmazza továbbá az IFRS-ek egyedi beszámolási célra történő bevezetése miatti ágazati jogszabályok módosítását.

A reklámadóról szóló 2014. évi XXII. törvény módosítását indokolja, hogy az adó alapját képező nettó árbevétel fogalma a számviteli törvényre mutat vissza.

-----STARTING---POINT---RESZLETES---

Az 1. §-hoz

A törvény meghatározza a nemzetközi számviteli standardok és az IFRS-ek fogalmát, továbbá az IFRS-ek alkalmazása szempontjából definiálja a „kisebb méretű hitelintézet” fogalmát.

A 2. §-hoz

A törvény egyértelműen meghatározza, hogy az éves beszámolójukat az IFRS-ek szerint összeállító gazdálkodóknak nem kell alkalmazniuk a számvitelről szóló 2000. évi C. törvény (a továbbiakban: számviteli törvény) felhatalmazása alapján elfogadott sajátos számviteli szabályokat tartalmazó kormányrendeletek előírásait.

A 3. §-hoz

A törvény rögzíti, hogy mind az egyedi, mind az összevont (konszolidált) éves beszámoló - legyen az akár a helyi szabályozás szerinti vagy IFRS-ek szerinti beszámoló - számviteli törvény előírásainak megfelelő összeállítása és nyilvánosságra hozatala a gazdálkodó vezetésének a feladata.

A 4. §-hoz

A törvény meghatározza az IFRS-ek egyedi beszámolási célra történő bevezetésének hatókörét és időütemezését a következők szerint:

A Magyar Nemzeti Bank által felügyelt intézmények kivételével 2016. január 1-jétől tulajdonosi döntés alapján a következő vállalkozások választhatják egyedi beszámolási célra az IFRS-eket

a) azon vállalkozások, amelyek értékpapírjait az Európai Gazdasági Térség (a továbbiakban: EGT) bármely államának szabályozott piacán forgalmazzák,

b) azon vállalkozások, amelyek közvetlen vagy közvetett anyavállalata az összevont (konszolidált) beszámolóját az IFRS-ek szerint készíti el,

c) a koncessziós tevékenységre jogosult vállalkozások, valamint a koncessziós társaságok.

Kötelezően alkalmazniuk kell 2017. január 1-jétől az IFRS-eket egyedi beszámolás céljára:

a) azon vállalkozásoknak, amelyek értékpapírjait az EGT bármely államának szabályozott piacán forgalmazzák,

b) a hitelintézeteknek és a hitelintézetekkel egyenértékű prudenciális szabályozásnak megfelelő pénzügyi vállalkozásoknak, a szövetkezeti hitelintézetek integrációjában részt vevő szövetkezeti hitelintézetek, és a számviteli törvény szerint meghatározott kisebb méretű hitelintézetek, valamint a Takarékbank Zrt. és a Magyar Export-Import Bank Zrt. kivételével.

Tulajdonosi döntés alapján választhatják az IFRS-eket 2017. január 1-jétől

a) azon vállalkozások, amelyek közvetlen vagy közvetett anyavállalata az összevont (konszolidált) beszámolóját az IFRS-ek szerint készíti el,

b) a biztosítók, a Szolvencia II. szabályozás alá nem tartozó biztosító egyesületek kivételével,

c) a Magyar Nemzeti Bank felügyelete alá tartozó, az előzőekben nem említett intézmények, a nyugdíjpénztárak, egészségpénztárak és önsegélyező pénztárak kivételével,

d) az előzőekben nem említett, könyvvizsgálati kötelezettség alá eső vállalkozások,

e) tekintettel arra, hogy az EU bármely tagállamában található vállalkozás fióktelepe a 154/A. § (1) bekezdése alapján mentesül a könyvvizsgálati kötelezettség alól, a törvény külön rendelkezik arról, hogy ennek ellenére az ilyen fióktelepek is választásuk alapján alkalmazhatják egyedi beszámolási célra az IFRS-eket.

Kötelezően alkalmazniuk kell legkésőbb 2018. január 1-jétől az IFRS-eket a szövetkezeti hitelintézeteknek és a szövetkezeti hitelintézetek integrációjában részt vevő egyéb hitelintézeteknek, továbbá a törvény szerint meghatározott kisebb méretű hitelintézeteknek, valamint a Takarékbank Zrt.-nek és a Magyar Export-Import Bank Zrt.-nek is, azzal, hogy a 2017. január 1-jei alkalmazás is megengedett.

Nem alkalmazhatják egyedi beszámolási célra az IFRS-eket az állami vagy önkormányzati vagyonkezelést végző vállalkozók, a nonprofit gazdasági társaságok, pénztárak, alapítványok, egyesületek, társasházak, ügyvédi irodák, egyesülések, szociális szövetkezetek, vízitársulatok stb.

Az IFRS-ek szerint beszámolót készítőknek az IFRS-ek által nem szabályozott kérdésekben a számviteli törvény szabályait kell alkalmazniuk, az IFRS-ekkel összhangban. Ilyenek többek között a bizonylatolásra, a leltározásra, a könyvvizsgálatra, a letétbe helyezésre és a közzétételre vonatkozó előírások, amelyekről az IFRS-ek nem rendelkeznek.

A törvény szerint, ha egy másik jogszabály speciális, számviteli nyilvántartásokhoz kapcsolódó kötelezettséget ír elő egy gazdálkodó számára, akkor azt az IFRS-ek szerint beszámolót készítőknek is alkalmazniuk kell. Ilyen például a távhőszolgáltatásról vagy az elektronikus adatközlésről szóló törvény alapján a beszámolóban szereplő adatok bizonyos szempontok szerinti szétválasztása vagy a tevékenységek költségeinek és bevételeinek elkülönített nyilvántartása és bemutatása.

Az 5. §-hoz

A törvény pontosítja az összevont (konszolidált) éves beszámoló IFRS-ek szerinti elkészítésének szabályait, továbbá megerősíti, hogy az IFRS-ek szerint összeállított éves beszámoló, összevont (konszolidált) éves beszámoló könyvvizsgálatával, csak IFRS minősítéssel rendelkező kamarai tag könyvvizsgáló, könyvvizsgáló cég bízható meg.

A 6. §-hoz

A 2016. január 1-jétől kezdődő üzleti évtől megváltoznak az osztalékfizetés elszámolási szabályai: azt a kifizetésről szóló döntés időpontjában kell előírni kötelezettségként az eredménytartalékot csökkentő tételként. Emiatt az eredménytartalék igénybevételének szabályai is módosulnak.

A 7. §-hoz

A forgóeszközök között kimutatott befektetési jegyek hozamát - függetlenül attól, hogy az árfolyamnyereségből, kamatból vagy osztalékból származik - minden esetben kamatként kell elszámolni. A törvény szerinti kiegészítésre azért kerül sor, hogy egyértelművé váljon, a forgóeszközök között kimutatott befektetési jegyek hozamának elszámolása a befektetett pénzügyi eszközök között kimutatott befektetési jegyek hozamának elszámolásával azonosan, kamatként történik.

A 8. §-hoz

Több jogszabály is használ olyan fogalmat, amely a számviteli beszámolókban megtalálható, például: saját tőke, jegyzett tőke, mérlegfőösszeg, adózott eredmény stb. Előfordul, hogy az IFRS-ek ezekre vagy más megnevezést használnak, vagy nem definiálják azokat. Annak érdekében, hogy más jogszabályokat az IFRS-eket alkalmazók tekintetében ne legyen szükséges módosítani, a törvény értelmező rendelkezésekben határozza meg az IFRS-ek szerint összeállított beszámolóban szereplő néhány alapvető számviteli fogalom tartalmát.

Az IFRS-ek nem adnak definíciót a saját tőke egyes elemeire. Annak érdekében, hogy a saját tőke elemei külön-külön is egységesen értelmezhetőek legyenek az IFRS-ek szerint beszámolót készítők esetében is, továbbá, hogy a más jogszabályokban a saját tőkével kapcsolatban előírt szabályok az IFRS-ek szerint beszámolót készítők esetében is egységesen legyenek értelmezhetők, a törvény a kiegészítő megjegyzések részeként saját tőke megfeleltetési tábla készítését írja elő.

A saját tőke megfeleltetési táblát a kiegészítő megjegyzések részeként minden olyan esetben el kell készíteni, amelynek során a magyar jogrendszerben a kettős könyvvezetésre kötelezett társaságok valamilyen esemény miatt, valamilyen szintű beszámolásra kötelezettek. Ilyen esetek azok, amelyekre a magyar szabályozás közbenső mérleg készítésének kötelezettségét határozza meg, illetve az átalakulások, egyesülések, szétválások.

Fontos hangsúlyozni, hogy a megfeleltetési tábla összeállítása az IFRS-ek szerinti beszámoló saját tőkéjének értékelését nem érinti, az kizárólag az egyéb hazai előírásoknak való megfeleltetést szolgálja.

Az IFRS-ek alkalmazására való átállás szándékát az áttérést megelőző 90 nappal minden adózónak be kell jelentenie Az állami adóhatóság, valamint a Központi Statisztikai Hivatal számára, és amennyiben az adózó a Magyar Nemzeti Bank felügyelete alá is tartozik, akkor a Magyar Nemzeti Bank számára is. (A 2016. évben IFRS-eket alkalmazók számára a bejelentés időpontja az áttérést követő 15 napon belül kell, hogy megtörténjen.)

Az áttérésről szóló bejelentést megelőzően az áttérni szándékozó gazdálkodó IFRS-ek alkalmazására vonatkozó felkészültségét a törvény szerinti tartalommal, IFRS minősítéssel rendelkező kamarai tag könyvvizsgálónak vizsgálnia kell, melynek eredményéről könyvvizsgálói jelentést kell kibocsátania. Ezt a jelentést az áttérni szándékozónak a hatóságok számára tett bejelentéshez mellékelnie kell.

Az áttérés napja az első IFRS-ek szerint készült éves beszámoló üzleti évének első napja, amely nem azonos az IFRS 1 A Nemzetközi Pénzügyi Beszámolási Standardok első alkalmazása című standard szerinti áttérés időpontjával.

A törvény részletesen megfogalmazza a számviteli törvény szerinti éves beszámolásra történő áttérés (visszatérés) szabályait. Erre a saját döntést vagy az áttérést (visszatérést) kötelezővé tevő esemény bekövetkeztét követő üzleti évtől kerülhet sor.

Saját döntés alapján ez legkorábban öt lezárt üzleti év után történhet meg, illetve a közvetlen vagy közvetett anyavállalat személyében bekövetkezett változás esetén is van lehetősége a vállalkozónak az áttérésre (a visszatérésre).

Kötelezően át kell térnie (vissza kell térnie) a hazai számviteli szabályozás hatálya alá annak a gazdálkodónak, amely már nem tartozik abba a gazdálkodói körbe, amelyre az IFRS-ek alkalmazásának hatóköre kötelezően vagy választhatóan kiterjed (például mert egy hitelintézet tevékenységi engedélyét visszavonták).

Ugyancsak kötelező az áttérés (a visszatérés) a hazai számviteli szabályozás hatálya alá a végelszámolás, a felszámolás, illetve a kényszertörlési eljárás esetén a végelszámolás, a felszámolás, illetve a kényszertörlési eljárás kezdő időpontjával.

Az áttéréskor (a visszatéréskor) nyitómérleget és nyitó leltárt kell készíteni, a törvény szerinti korrekciós tételek végrehajtásával, amelyek célja az IFRS specifikus elszámolások miatt kimutatott eszközök és kötelezettségek megszüntetése a saját tőke elemeivel szemben (például: effektív kamatszámítás módszerének hatásai). A „rendezés” során a korrekciók számát minimálisra szűkítette a törvény, meghagyva változatlanul az IFRS-ek szerinti beszámoló számviteli törvény szerint is értelmezhető adatait.

A törvény egyértelműen meghatározza, hogy az áttérés (a visszatérés) esetében készítendő mérlegben az eszközök és források bekerülési értéke azok könyv szerinti értéke kell, hogy legyen. Ez alól kivételt jelentenek az IFRS-ek szerinti immateriális javak, tárgyi eszközök, befektetési célú ingatlanok és követelések, melyek esetében a bekerülési érték részeként, az azokra az áttérés (a visszatérés) időpontjáig elszámolt terv szerinti, terven felüli értékcsökkenést és értékvesztést is figyelembe kell venni.

A hazai számviteli előírások hatálya alá történő áttérés (visszatérés) üzleti évének mérlegében összehasonlító adatként az áttérés (a visszatérés) napjára készített nyitómérleg adatai szerepelnek. Mivel az áttéréskor (a visszatéréskor) az eredménykimutatás rendezésére ésszerű és racionálisan végrehajtható megoldás nem adható, ezért annak adatait a törvény szerint nem szükséges átrendezni. Az eredménykimutatás adatainak összehasonlíthatóságát az áttérés (a visszatérés) utáni első üzleti év beszámolójának kiegészítő mellékletében kell biztosítani úgy, hogy számszerűen és szövegesen be kell mutatni az áttérés (a visszatérés) miatti lényeges módosító tételek hatásait.

A törvény szerint az áttéréskor (a visszatéréskor) még le nem zárt lízingszerződések, beruházási szerződések, valamint értékesítési ügyletre vonatkozó szerződések esetében a nyitómérlegben nem kell módosító tételeket elszámolni, azokat a szerződések megszűnéséig vagy lejártáig az IFRS-ek szerint kell továbbra is minősíteni és értékelni.

Amennyiben a vállalkozó a nyitómérlegben értékelési tartalékot mutatott ki, akkor annak kivezetését a törvény rendelkezései szerint kell elszámolni.

Az átalakulásokról (ideértve az egyesülés vagy szétválás esetét is) az IFRS-ek egyáltalán nem rendelkeznek, viszont a hazai jogrend ilyen esetekre részletes szabályokat fogalmaz meg. A törvény fontos szempontja az átalakulásban résztvevő vállalkozások működése folytonosságának a biztosítása a végleges vagyonmérleg időpontjáig, továbbá a fennmaradó vállalkozásé azt követően is.

A szabályozás szerint elkerülhető, hogy a korábban IFRS-ek szerint beszámolót készítő vállalkozás saját döntése alapján idő előtt, spekulációs céllal visszatérhessen a hazai számviteli szabályozás hatálya alá.

A törvény szerint a számviteli törvény jelenleg érvényes, az átalakulásokra, egyesülésekre, szétválásokra vonatkozó vagyonmérleg-készítési előírásait az IFRS-ek szerinti beszámolót készítőkre is alkalmazni kell. Mivel a vagyonmérleg fogalma az IFRS-ek szerint nem értelmezhető, ilyen esetekben átfogó jövedelemkimutatást, kiegészítő megjegyzéseket, cash flow kimutatást, saját tőke mozgástáblát is tartalmazó beszámoló nem készül, csak pénzügyi helyzet kimutatás, azaz mérleg.

Ha az átalakulással érintett gazdasági társaságok között van IFRS-ek szerint beszámolót készítő, akkor

a) összeolvadás esetén: a megszűnő gazdasági társaságnak át kell térnie a hazai számviteli szabályozás szerinti beszámolókészítésre,

b) beolvadás esetén: ha a beolvadó (azaz megszűnő) az átvevő gazdasági társaságétól eltérő számviteli szabályozás szerint készítette beszámolóját az átalakulás előtt, akkor a beolvadónak át kell térnie a beolvasztó gazdasági társaság által alkalmazott beszámoló készítési szabályokra.

Az IFRS-ek nem kezelik átalakulásként azt a helyzetet, amikor egy kisebb vállalkozásba olvad be egy nagyobb vállalkozás, mert ebben az esetben a kontrollt nem a beolvasztó, hanem a beolvadó vállalkozás fogja gyakorolni. A hazai társasági jogi szabályozás miatt, az ilyen eset továbbra is átalakulásként kezelendő azzal, hogy a jogelőd (azaz beolvadás esetén a beolvasztó) nem értékelheti át eszközeit.

Ugyancsak nem átalakulás az IFRS-ek szerint, amikor csak társasági forma váltás történik. Ezt a helyzetet az IFRS-ek olyan adminisztratív eljárásként kezelik, amely gyakorlatilag csak a vállalkozás nevének a megváltozása. Ezt a helyzetet a magyar társasági jogi szabályozás miatt a törvény továbbra is átalakulásként kezeli azzal, hogy ebben az esetben sem lehet számviteli rendszert változtatni. (Vagyis a jogutód csak olyan számviteli szabályrendszert alkalmazhat, amit a jogelődje alkalmazott.)

Az IFRS-ek szerinti beszámolót készítő gazdasági társaságnak, ha átalakul (ideértve az egyesülést és szétválást is) a számviteli törvénynek az ilyen esetre vonatkozó, már hatályban lévő rendelkezései szerinti szabályokat alkalmazva vagyonmérleg(tervezet)et és vagyonleltár(tervezet)et kell készítenie, melynek során a következő elveket kell figyelembe vennie:

a) Ha az átalakulás során az IFRS-ek értékelési elvei szerint készül a vagyonmérleg, akkor az értékelési tartalék, értékhelyesbítés és valós értékelés tartalék bemutatásának tiltása nem értelmezhető, továbbá szerepelhet a vagyonmérlegben az OCI (egyéb átfogó jövedelem), mint saját tőke elem. Az IFRS-ek sajátos értékelési szabályaiból következően a valós értékelés értékelési tartaléka és az OCI lehet negatív, azok fedezetére nem kell más tőkelemből pozitív összegeket átcsoportosítani sem a vagyonmérleg-tervezetben, sem a végleges vagyonmérlegben.

b) Tekintettel arra, hogy a hazai szabályozás speciális előírásokat fogalmaz meg a tekintetben, hogy átalakulás esetén melyik résztvevő értékelheti át eszközeit és melyik nem, az IFRS-eket alkalmazók számára külön előírást határoz meg a törvény. Esetükben lehetőség van arra, hogy az IFRS-ek szerinti sajátos értékelési szabályok szerint járjanak el az átalakulás során úgy, hogy amennyiben bármely eszköz átértékelése válik szükségessé, akkor azt a különbözetet átértékelési különbözetként kezeljék.

Az átalakulás során az átértékelést az IFRS-ek szerint beszámolót készítő akkor alkalmazhatja, ha az egyébként az IFRS-ek szerint erre lehetősége van.

Amennyiben az IFRS-ek szerint átalakulás nélkül egyébként is kötelező az átértékelés, akkor az az átalakulás során sem tiltható meg még a beolvasztó gazdasági társaság esetében sem.

Az átalakulás során a vagyonmérleg(tervezet)ben kimutatott átértékelési különbözetet az IFRS-ek szabályai szerint kell elszámolni. Ebből következően az általános szabályoktól eltérően az ilyen okból keletkező átértékelési különbözetet nem kell megszüntetni a vagyonmérleg(tervezet)ben, hiszen nem önkéntes döntés alapján alkalmazott értékelési elv miatt keletkezett, hanem az IFRS-ek alkalmazásából adódott.

Nem alkalmazhatja a vagyonértékelést az IFRS-ek szerint vagyonmérleget készítő gazdasági társaság, ha az átalakulással érintett gazdasági társaságok között van IFRS-ek szerint beszámolót készítő, a következő esetekben:

a) összeolvadás esetén: a megszűnő gazdasági társaságnak át kell térnie a hazai szabályozás szerinti könyvvezetésre;

b) beolvadás esetén: ha a beolvadó (azaz megszűnő) az átvevő gazdasági társaságétól eltérő számviteli szabályozás szerint készítette beszámolóját az átalakulás előtt, akkor a beolvadónak át kell térnie a beolvasztó gazdasági társaság által alkalmazott beszámoló készítési szabályok.

Az átalakulással létrejövő gazdasági társaság vagyonmérleg tervezetének harmadik oszlopában a jegyzett tőke nem haladhatja meg a saját tőke megfeleltetési táblában bemutatott saját tőkének a jegyzett, de be nem fizetett tőkével növelt, pótbefizetés és fejlesztési tartalék miatti lekötött tartalék összegével és a várható vagyonvesztés összegével csökkentett összegét.

Mivel az IFRS-ek szerint készített vagyonmérlegben lekötött tartalék nem mutatható ki, így a várható vagyonvesztés összegére sem képezhető az általános szabályok szerint a vagyonmérlegben fedezet, de azt figyelembe kell venni a jegyzett tőke megállapításánál és a vagyonmérleg mellékleteként összeállítandó saját tőke megfeleltetési táblában is.

Ha a végleges vagyonmérlegben a vagyonmérleg mellékleteként készülő saját tőke megfeleltetési táblában bemutatott saját tőkének a jegyzett, de be nem fizetett tőkével növelt összege nem éri el a jegyzett tőke összegét, akkor kötelező a jegyzett tőkét leszállítani.

Az általános szabályoktól eltérőn az IFRS-ek szerint beszámolót készítő nem alkalmazhatja a következő általános átalakulási szabályokat:

a) Az összevont átértékelési különbözet elszámolási szabályát, hiszen az IFRS-ek szerint beszámolót készítő éves beszámolójában a vállalkozás folytatásának elve szerinti működésben folyamatosan keletkeznek ilyen különbözetek.

b) Az átalakuló és átalakulással létrejövő társaság saját tőke elemeinek tételes felsorolására vonatkozó szabályok, mert abban OCI (egyéb átfogó jövedelem) is kimutatható saját tőke elemként, sőt az negatív is lehet. Erre az összegre azonban nem szükséges más tőkeelemből átcsoportosítani összeget.

c) Az IFRS-ek szerint készített vagyonmérlegben lekötött tartalék nem képezhető, de a vagyonmérleg(tervezet) mellékleteként készülő saját tőke megfeleltetési táblában azt ki kell mutatni az általános szabályok szerint.

d) Fontos szabály, hogy az előzőekben részletezett negatív tőkeelemek fedezetére is át kell csoportosítani más tőkeelemből, akár a jegyzett tőke leszállításával is, kivéve az IFRS-ek alkalmazásából adódó speciális esetlegesen negatív tőkeelemeket, mint valós értékelés értékelési tartaléka és OCI.

A törvény szerint amennyiben az átalakulás kiválással történt és a vállalkozó élt az átértékeléssel, akkor az átértékelési különbözetet a többi tőkelemtől elkülönítetten kell kimutatnia.

Az IFRS-ek abból az alapelvből indulnak ki, hogy érvényesül a vállalkozás folytatásának elve, ezért nem írnak elő konkrét szabályokat arra az esetre, ha ez az alapelv nem teljesül. Így ebben az esetben a gazdálkodó vagy a helyi speciális céghelyzeti szabályokat követi, vagy ennek hiányában a saját döntése alapján határozza meg a számviteli politikát.

A végelszámolás, a felszámolás, illetve a kényszertörlési eljárás során kiemelt jelentősége van a hitelezők védelmének. Tekintettel arra, hogy a végelszámolási, a felszámolási, illetve a kényszertörlési eljárás is azonos abban, hogy a beszámoló összeállításának célja a fennálló kötelezettségek és követelések pontos bemutatása, a vállalkozás jogutód nélküli megszűnése és a felosztható vagyon megállapítása, a törvény szerint indokolt előírni a korábban az IFRS-ek szerinti éves beszámolót készítők számára a hazai számviteli szabályozásnak megfelelő beszámolást, azaz a hazai előírásokra történő visszatérést.

A törvény kimondja, hogy amennyiben egy IFRS-eket egyedi beszámolási célra alkalmazó, anyavállalatnak minősülő vállalkozó összevont (konszolidált) éves beszámoló készítésére is kötelezett, akkor ez utóbbit is az IFRS-ek szerint kell elkészítenie.

A pénzügyi intézmények, befektetési vállalkozások és biztosítók által a Magyar Nemzeti Bank számára készítendő rendszeres (havi illetve biztosítók és pénzügyi vállalkozások esetében negyedéves) adatszolgáltatás teljesítése érdekében kötelezően elő kell írni, hogy rendszeres zárásokat készítsenek.

Ugyancsak az adatszolgáltatásban szereplő adatok összehasonlíthatósága érdekében kötelező előírni, hogy a pénzügyi intézmények és a biztosítók devizás tételeiket minden hónap, illetve a rendszeres zárás utolsó napján és a fordulónapon a hó végi Magyar Nemzeti Bank által közzétett árfolyamon értékeljék.

A 9. §-hoz

A törvény egyértelművé teszi a vagyonmérleg könyvvizsgálatának célját. Erre különösen azért van szükség, mert az IFRS-ek szerint a vagyonmérleg(tervezet) célja és fogalma az IFRS-ek szabályai alapján nem értelmezhető.

A 10. §-hoz

A törvény szerint a számviteli törvény vonatkozó előírása kiegészült azon jogszabályra történő utalással, amelynek alapján átalakulás esetén a jegyzett tőkét kötelező leszállítani.

A 11. §-hoz

A törvény az IFRS-ek szerint összeállításra kerülő éves beszámolók, összevont (konszolidált) éves beszámolók könyvvizsgálatával összefüggő pontosítást tartalmaz az új fogalmi meghatározások szerint.

A 12. §-hoz

Az EU által kibocsátott számviteli irányelv implementálása miatt a 2016. évi üzleti évtől változnak az üzleti vagy cégérték (goodwill) értékcsökkenésének elszámolási szabályai. A 2015. üzleti évben és azt megelőzően lehetőség volt arra, hogy amennyiben az üzleti vagy cégérték értéke a használat során nem csökkent, illetve annak hasznos élettartama nem volt megbecsülhető, arra terv szerinti értékcsökkenést ne számoljon el a vállalkozó. Ez esetben minden év fordulónapjára vonatkozóan vizsgálni kellett a terven felüli értékcsökkenés elszámolásának szükségességét és annak eredménye alapján terven felüli értékcsökkenést kellett elszámolni, amennyiben az év végi értékelés alapján az szükségessé vált.

A 2016. január 1-je után induló üzleti évtől az üzleti vagy cégérték (goodwill) értékét ilyen esetben legalább 5 év, de legfeljebb 10 év alatt kell leírni.

A törvény szerint a 2016. január 1-je előtt keletkezett üzleti vagy cégérték (goodwill) esetében alkalmazhatóak a 2016. üzleti évtől hatályos értékcsökkenési leírási szabályok, de ez nem kötelező: a vállalkozó folytathatja a korábban megkezdett leírási szabályokat is.

Tekintettel arra, hogy a konszolidáció során keletkezett aktív tőkekonszolidációs különbözet értékcsökkenésére az üzleti vagy cégértékre (goodwillre) vonatkozó leírási szabályok alkalmazandók, a 2016. január 1-je előtt keletkezett aktív tőkekonszolidációs különbözet esetében is ugyanígy kell eljárni.

A törvény szerint, amennyiben egy 2016. január 1-je előtt történt részesedésvásárlás során keletkezett üzleti vagy cégérték (goodwill) részesedéssel történő összevezetése a részesedés bármely okból történő megszűnése (például átalakulás) miatt 2016. január 1-je utáni induló üzleti évben már nem lehetséges, akkor a korábban ilyen okból keletkezett üzleti vagy cégérték (goodwill) értéke továbbra is üzleti vagy cégértékként mutatható ki és leírására a vállalkozó döntése alapján a már megkezdett értékcsökkenési leírási szabály vagy a 2016. üzleti évtől hatályos (legalább 5 év, legfeljebb 10 év) leírási szabály alkalmazható.

Azon részesedések esetében, amelyekhez negatív üzleti vagy cégérték tartozik és azt arra tekintettel össze kell vezetni a részesedés értékével, hogy 2016. január 1. után történő részesedés vásárlásakor már nem keletkezik üzleti vagy cégérték, de az összevezetés után is negatív üzleti vagy cégérték marad fenn, akkor annak értékelésére a vállalkozó alkalmazhatja a 2016. január 1-je előtt érvényben lévő szabályokat is.

A törvény átmeneti rendelkezése fogalmazza meg az egyes gazdálkodókra vonatkozó eltérő hatálybalépési időpontokat bizonyos érintett gazdálkodói körre.

Az IFRS-ek szerinti beszámoló készítési szabályokat egyedi beszámolási célokra első alkalommal a 2016. évben induló üzleti évben lehet alkalmazniuk

a) azon vállalkozóknak, amelyek értékpapírjait az Európai Gazdasági Térség (a továbbiakban: EGT) bármely államának szabályozott piacán forgalmazzák, valamint

b) azon vállalkozóknak, amelyek közvetlen vagy közvetett anyavállalata az összevont (konszolidált) beszámolóját az IFRS-ek szerint készíti el.

Kizárólag ezen gazdálkodóknak az IFRS-ekre történő átállási szándékukat az áttérés napját követő 15 napon belül kell megtenniük, az ezt követő évekre előírt áttérés napját megelőző 90 napos szabállyal szemben.

Az IFRS-ek hatálya kötelező alkalmazással vagy a vállalkozó döntése alapján a 2017. évben induló üzleti évtől több gazdálkodóra is kiterjed a következők szerint:

a) Kötelező az IFRS-ek alkalmazása

aa) azon vállalkozások számára, amelyek értékpapírjait az EGT bármely államának szabályozott piacán forgalmazzák,

ab) a hitelintézetek és a hitelintézetekkel egyenértékű prudenciális szabályozásnak megfelelő pénzügyi vállalkozások számára, a szövetkezeti hitelintézetek integrációjában részt vevő szövetkezeti hitelintézetek, valamint a Takarékbank Zrt. és a Magyar Export-Import Bank Zrt. kivételével;

b) Választható az IFRS-ek alkalmazása

ba) a biztosítók számára, a Szolvencia II. szabályozás alá nem tartozó biztosító egyesületek kivételével,

bb) az MNB felügyelete alá tartozó más intézmények számára, a pénztárak kivételével,

bc) az előzőekben nem említett, könyvvizsgálati kötelezettség alá eső társaságok számára,

bd) azon külföldi székhelyű vállalkozások számára, amelyek a 154/A § (1) bekezdése alapján mentesülnek a könyvvizsgálati kötelezettség alól.

Ezt követően a 2018. évben induló üzleti évtől kötelező az IFRS-ek egyedi beszámolási célokra történő alkalmazása a szövetkezeti hitelintézetek integrációjában részt vevő szövetkezeti hitelintézetek és egyéb hitelintézetek, továbbá egyes kisebb méretű hitelintézetek, valamint a Takarékbank Zrt. és a Magyar Export-Import Bank Zrt. számára is, azzal, hogy a 2017. üzleti évi alkalmazás is megengedett.

A 13. §-hoz

A törvény az osztalék elszámolására a 2016. üzleti évtől alkalmazandó új előírással való összhang megteremtését szolgálja a cash flow-kimutatás tekintetében.

A 14. §-hoz

A törvény néhány pontosító rendelkezést tartalmaz több témában:

A tőkepiacról szóló 2001. évi CXX. törvénynek (a továbbiakban: Tpt.) az egyes törvényeknek a pénzügyi közvetítőrendszer fejlesztésének előmozdítása érdekében történő módosításáról szóló 2015. évi LXXXV. törvénnyel történő évközi módosítása 2016. január 1-jei hatállyal megszünteti az elszámolóház, illetve az elszámolóházi tevékenységet végző szervezet fogalmát, és bevezeti a „központi értéktár, központi szerződő fél, valamint a központi értéktári tevékenység, központi szerződő fél tevékenység” fogalmakat. A Tpt. módosítása miatt a számviteli törvényben szükségessé vált módosításokat tartalmazza.

A tárgyi eszközök, immateriális javak értékesítésével összefüggő módosítás az IFRS-ekkel való összhang megteremtését szolgálja.

Az osztalékfizetés szabályai 2016. évben induló üzleti évtől változnak: a fizetendő osztalékot eredménytartalék csökkentő tételként és kötelezettségként kell elszámolni az arról szóló tulajdonosi döntés időpontjában. Emiatt a törvény szerint az osztalékot kapó tulajdonos esetében nem a mérlegkészítésig, hanem a mérlegfordulónapig ismertté vált osztalék elszámolása lehetséges bevételként.

A törvény szerint egységessé vált az egyes beszámolótípusok közötti áttérés időpontja. A jelenlegi szabályozás szerint mikrogazdálkodói beszámolásra a harmadik üzleti évben már áttérhet az olyan vállalkozó, amely a mikrogazdálkodói beszámolót alkalmazhatóságát eldöntő három mutatóérték közül legalább kettőnek megfelel két egymást követő évben. Egyszerűsített éves vagy éves beszámolók alkalmazása esetében hasonló feltételek teljesülése esetén (három mutatóértékből legalább kettőnek való megfelelés két egymást követő évben) a jelenlegi előírások szerint csak a második üzleti évi beszámoló elkészítését követő, azaz a negyedik évben van lehetőség. A törvény egységesítette az áttérés szabályait aszerint, hogy a két egymást követő évi megfelelés után már a harmadikban lehetséges legyen az áttérés bármely beszámolási forma választása esetén, a feltételeknek történő megfelelés alapján. Ezzel egységessé vált az áttérés lehetősége bármely beszámoló készítés esetében.

A törvény szerint a 133. § (7) bekezdés tartalma érdemben nem változott, csak az IFRS-ek fogalom átvezetését tartalmazza.

A törvény szerint pontosításra kerül a kormányok részére fizetett összegekről szóló összevont jelentés készítésének kötelezettségére vonatkozó rendelkezés.

A törvény egyértelműen rögzíti, hogy egyesülés vagy beolvadás esetén a követelések, kötelezettségek és időbeli elhatárolások mellett az egymással szembeni kötelezettségekre képzett céltartalékokat is figyelembe kell venni a halmozódások kiszűrése során.

A 15. §-hoz

A törvény új, az egyedi beszámolóját az IFRS-ek szerint készítő vállalkozóra vonatkozó alcímmel egészíti ki a helyi adókról szóló 1990. évi C. törvény (a továbbiakban: helyi adókról szóló) helyi iparűzési adót érintő szabályait. Az alcím szerinti rendelkezések - a törvény értelmében - két csoportra oszthatók.

A beiktatandó §-ok egy része a helyi iparűzési adó alapjának egyes komponenseit, kiemelten a nettó árbevétel fogalmát rögzítik. Az egyedi beszámolásra IFRS-eket alkalmazók esetén a nettó árbevétel fogalma - hasonlóan a hatályos szabályozáshoz - eltérő a pénzügyi szektorba tartozó vállalkozások (hitelintézetek, pénzügyi vállalkozások, biztosítók, befektetési vállalkozások) és a többi, nem pénzügyi vállalkozás számára.

A törvény szerint az általános szabályok szerinti nettó árbevétel fogalma alapvetően az IAS 18 Bevételek című standard szerint bevételként elszámolt bevételből indul ki. E bevétel-fogalom azonban jellemzően szűkebb tartalmú, mint a magyar számviteli szabályozás szerinti nettó árbevétel. Többek között nem foglalja magában a nem szokásos tevékenység keretében eladott termékek, nyújtott szolgáltatások árbevételét, továbbá külön szabályok vonatkoznak a beruházási szerződések teljesítése nyomán előálló bevételekre. Mindemellett az IFRS-ek szerint bizonyos ügyletek kapcsán bevételt nem kell (nem lehet) elszámolni (a csere egyes esetei), illetve a bevételt csökkenteni kell (pl.: kötbér, vevőknek adott engedmények).

A magyar számviteli szabályozás szerinti árbevétel a felek közötti szerződéses ellenértékről kiállított és a vevő által elfogadott ellenértéket tekinti árbevételnek, melynek megváltoztatására csak a számla korrekciója esetén van mód.

A törvény e különbségeket tünteti el, amikor a főszabály szerinti nettó árbevétel bizonyos tételekkel való növelését írja elő.

A törvény fenntartja a hatályos szabályokból is következő csökkentő tételeket, így a jogdíjjal és felszolgálási díjjal való nettó árbevétel-csökkentést. További csökkentő tétel a törvény szerint, a vállalkozónak az IFRS-ek alkalmazásával a saját célú és használatú ingatlan eladása esetén vagy állami támogatás folyósítása esetén elszámolt adóköteles bevétel, tekintve, hogy e bevételek a hatályos szabályok szerint sem tartoznak a nettó árbevételbe. A hatályos szabályozástól eltérően nem rendelkezik ugyanakkor a törvény a jövedéki adó, regisztrációs adó csökkentéséről, mert az IFRS-ek szerint ezen adókat a bevétel nem tartalmazhatja.

Az árbevétel szabályozásához képest kisebb az eltérés a magyar számviteli szabályok és az IFRS-ek között az eladott áruk beszerzési értéke, az anyagköltség és a közvetített szolgáltatások fogalma tekintetében. A törvény e kisebb fogalmi eltérésekből eredő különbségeket is közömbösíti.

A nettó árbevételből levonható az alkoholos italok utáni népegészségügyi termékadó összege. Ennek oka az, hogy ezen termékek után korábban magasabb összegű jövedéki adót kellett fizetni és a jövedéki adó összegét le lehetett vonni a nettó árbevételből.

A törvény szerint külön szabály biztosítja azt, hogy az IFRS-ek alkalmazására való áttérés miatt ne álljon elő az a helyzet, hogy valamely, egyébként az áttérés évét megelőző adóévben adóköteles bevétel ne tartozzék az iparűzési adó alapjába, illetve ne álljon elő ugyanazon bevétel kétszeres (áttérés évét megelőző és az áttérés évére vonatkozó) adóztatása sem. A törvény - ellenkező előjellel - szintén korrekciót ír elő a nettó árbevétel-csökkentő tételekre.

A törvény szerint a helyi adókról szóló törvénybe illesztendő új alcím többi rendelkezése garanciális szabályokat tartalmaz arra, hogy a költségvetési bevételekben ne okozzon visszaesést az, ha a vállalkozó az IFRS-ek alkalmazására áll át. Ennek fontos eleme, hogy az áttérés adóévének adóalapja és az áttérés adóévét követő adóév adóalapja nem lehet kisebb, mint az áttérés évét megelőző adóév adóalapja. Tekintettel a vállalkozási tevékenységet befolyásoló, a vállalkozó döntésétől függetlenül előforduló esetleges külső körülményekre, a szabályozás tartalmaz egy kimentési lehetőséget is a vállalkozó számára a minimum-adóalap alkalmazása alól. A vállalkozónak ugyanis - erre irányuló kérelem előterjesztése esetén - lehetősége lesz bizonyítani, hogy az IFRS-ek figyelmen kívül hagyásával, vagyis a magyar számviteli szabályok alapján kiszámolt adóévi adóalap kevesebb, mint a minimum-adóalap. Ez esetben az adóhatóság elfogadhatja az utóbbi, kisebb összeget az átmeneti adóév adóalapjaként.

További garanciát jelent az önkormányzatok likviditásának megőrzése szempontjából, hogy az áttérés adóévét követő évben kezdődő előlegfizetési időszakban fizetendő adóelőleg sem lehet kisebb, mint az áttérés évében kezdődő előleg-fizetési időszak adóelőlege.

Szintén a költségvetési bevételek biztosítása érdekében irányozza elő a törvény az áttérni szándékozó vállalkozások külön, a jogszabály-előkészítésnél hasznosuló adatszolgáltatási kötelezettségét.

A 16. §-hoz

A helyi adókról szóló törvény értelmező rendelkezéseinek törvény szerinti kiegészítése - összhangban a számviteli törvény azonos elnevezésű fogalmaival - rögzíti, mit kell nemzetközi számviteli standardok, továbbá IFRS-ek alatt érteni, annak érdekében, hogy meghatározható legyen: mely vállalkozóra terjed ki a helyi adókról szóló törvény új alcímének szabályrendszere.

A 17. §-hoz

A törvény rögzíti, hogy az éves beszámolóját, a könyvviteli zárlatát az IFRS-ek szerint összeállító adózónak a társasági adóról és az osztalékadóról szóló 1996. évi LXXXI. törvényt (a továbbiakban Tao. törvény) az IFRS-ek rendelkezéseire figyelemmel, azokkal összhangban kell értelmezni, kivéve, ha a Tao. törvény valamely rendelkezése kifejezetten utal a számviteli törvény valamely rendelkezésének alkalmazásra. Ebben az esetben az IFRS-ek helyett a számviteli törvény rendelkezését kell alkalmaznia az adózónak. Ilyen kifejezett rendelkezés például, hogy a számviteli törvény fogalmait kell alapul venni egy követelés behajthatatlan követeléssé történő minősítés során. Hasonlóan a számviteli törvény előírásaitól a megbízható és valós összkép biztosítása érdekében történő eltérésre vonatkozó rendelkezéshez a törvény rögzíti, hogy az IFRS-ek rendelkezéseitől a valós bemutatás (fair presentation) érdekében való eltérés (IAS 1 A pénzügyi kimutatások prezentálása című standard 19. pontja) nem eredményezheti az adókötelezettség változását.

A 18. §-hoz

A társasági adózásban jelenleg alkalmazott árbevétel fogalom lényegét tekintve hasonló a helyi adókról szóló törvényben definiáltak szerinti árbevétellel, ezért ezen hasonlóság egységes fenntartása az IFRS-ek szerinti beszámolást alkalmazó adózók esetében továbbra is indokolt. A törvény a helyi adókról szóló törvény nettó árbevétel fogalmára történő közvetlen hivatkozást vezet be, azzal, hogy általános esetben a jogdíj összege növeli az árbevételt az adósemlegesség érdekében, míg az IFRS-ek szerinti beszámolást alkalmazó hitelintézeteknél, biztosítóknál, pénzügyi vállalkozásoknál, befektetési vállalkozásoknál a helyi adókról szóló törvény módosított árbevétel fogalma alkalmazandó.

Az IFRS-ek szerinti és a számviteli törvény szerinti eredménykimutatás, továbbá a bevétel fogalmi különbözősége miatt a törvény rögzíti, hogy az éves beszámolóját, a könyvviteli zárlatát az IFRS-ek szerint összeállító adózónál az adóévre vonatkozó beszámolóban az adózás előtti eredmény javára (bevételként, nyereségjellegű különbözetként) kimutatott összeg minősül a Tao. törvény alkalmazásában összes bevételnek, ideértve a megszűnt tevékenységek eredmény javára elszámolt bevételét is.

A 19. §-hoz

Az IFRS-ek szerinti beszámolót készítő adózók társasági adóalapjának megállapítására az általános szabályok vonatkoznak azzal, hogy a törvény külön fejezetben rögzíti az IFRS-ek szerinti beszámolót elkészítő adózókra vonatkozó különös, az általános szabályokat kiegészítő vagy ahhoz képest teljesen új rendelkezéseket. Ugyanezen elv vonatkozik azon adózókra, amelyek az adóévre vonatkozó beszámoló készítésére az adóévről készítendő bevallás határidejéig nem kötelezettek és ezért könyvviteli zárlatuk szolgál kiindulópontul az adóalap megállapításához (például külföldi vállalkozás fióktelepnek nem minősülő magyarországi telephelye esetében).

A 20. §-hoz

A számviteli törvény alapján [84. § (2) bekezdés b) pont és 84. § (7) bekezdés v) pont] 2016-tól a pénzügyi műveletek bevételei között árfolyamnyereségként kell kimutatni a gazdasági társaság tulajdonosánál (tagjánál) a gazdasági társaságba bevitt részesedés nyilvántartás szerinti (könyv szerinti) értékének és a létesítő okiratban meghatározott értékének a különbözetét, amennyiben a létesítő okiratban meghatározott érték a több. A 2013/34/EU irányelvhez kapcsolódó számviteli változások miatt a Tao. törvény érintett rendelkezései harmonizálása vált szükségessé. A módosítás tartalmi változást nem jelent.

A 21. §-hoz

A 2013/34/EU irányelvhez kapcsolódóan 2016-tól az immateriális jószág nem pénzbeli vagyoni hozzájárulásként történő kivezetése esetén a számviteli törvény 77. § (3) bekezdés k) pontja alapján az egyéb bevételek között kell kimutatni a gazdasági társaság tulajdonosánál (tagjánál) az immateriális jószág nyilvántartás szerinti értékének és a létesítő okiratban meghatározott értékének a különbözetét (nettó nyereségét), amennyiben a létesítő okiratban meghatározott érték a több. Az immateriális jószág értékesítésére vonatkozó, a számviteli törvény értékesítésre vonatkozó 77. § (3) bekezdés e) pontja és 81. § (3) bekezdés c) pontja nem változott. Mindezek alapján a Tao. törvény érintett rendelkezése harmonizálása vált szükségessé. A módosítás tartalmi változást nem jelent.

A 22. §-hoz

Figyelemmel a számviteli törvény 2016. január 1-től hatályba lépő 84. § (2) bekezdés c)-f) pontjaira, és a 84. § (7) bekezdés v) pontjára a Tao. törvény érintett rendelkezése harmonizálása vált szükségessé. A módosítás tartalmi változást nem jelent.

A 23. §-hoz

A számviteli változások miatt a Tao. törvény érintett rendelkezései harmonizálása vált szükségessé. A módosítás tartalmi változást nem jelent.

A 24. §-hoz

18/A. § (1) bekezdéshez:

A törvény II/A. fejezete tartalmazza a kifejezetten az IFRS-ek szerinti adózókra vonatkozó különös és eltérő rendelkezéseket. Az IFRS-ek szerinti adózó társasági adókötelezettségét a Tao. törvény rendelkezései szerint, a II/A. fejezetben foglalt eltérések figyelembe vételével határozza meg.

18/A. § (2) bekezdéshez:

A számviteli törvény 114/A. § 8. pontja definiálja az adózás előtti eredmény fogalmát, amelyet az IFRS-ek szerint adózónak adózás előtti eredményként, kiinduló adatként kell figyelembe venni a társasági adóalap számítása során, azzal, hogy a társasági adó kötelezettségét a folytatódó és a megszűnt tevékenységek figyelembevételével kell meghatározni (IFRS 5 Értékesítésre tartott befektetett eszközök és megszűnt tevékenységek című standard).

18/A. § (3) bekezdéshez:

Az IFRS-ekben a könyvvezetés pénzneme („funkcionális pénznem”), illetve a beszámoló készítés pénzneme („prezentációs pénznem”) eltérhet egymástól, a könyvvezetésre a funkcionális pénznemben kerül sor, majd az alapján kerülnek összeállításra a beszámoló adatai (IAS 21 Az átváltási árfolyamok változásainak hatásai című standard). A funkcionális pénznem meghatározására és megváltoztatására vonatkozó szabályok eltérnek a magyar számviteltől, amely szerint egyetlen és azonos pénznemben kell elvégezni a könyvvezetést és megjeleníteni a beszámolót. A funkcionális és prezentációs pénznem lehetséges eltérésének kezelése céljából a törvény rögzíti, hogy az adóalap számítás során a funkcionális pénznemben feltüntetett adatokat kell figyelembe venni. Amennyiben ez a forinttól eltérő pénznem, akkor a Tao. törvény 5. § (8) bekezdésének megfelelő alkalmazásával kell elvégezni a forintra történő átszámítást.

18/A. § (4) bekezdéshez:

Az IFRS-ekben az eredmény elszámolás technikája, terminológiája (nyereség, veszteség nettósított kimutatása) eltérhet a számviteli törvény szerinti bevétel/ráfordítás megközelítéstől. Ezért az IFRS-ekben használt nyereség/veszteség elszámolás technika értelmezhetősége érdekében külön rendelkezés szól arról, hogy ahol a Tao. törvény bevételként, ráfordításként elszámolt összegekről rendelkezik, ott az IFRS-ek szerinti beszámolót összeállító adózó értelemszerűen az adózás előtti eredmény javára, terhére elszámolt összegeket veszi figyelembe.

18/B. § (1) bekezdés a) pontjához:

Az IFRS-ek szerint adózónál a vállalkozó számviteli politikája szerint a helyi iparűzési adó és az innovációs járulék az egyéb ráfordítás soron, vagy a nyereségadó-ráfordítások soron (az adózás előtti eredmény alatt) kerül bemutatásra (IAS 12 Nyereségadók című standard). A nyereségadó-ráfordításként történő elszámolás esetén az adózás előtti eredményt nem csökkenti a helyi iparűzési adó és az innovációs járulék. Az adósemlegesség érdekében ezért az IFRS-ek szerint beszámolót készítőknél az adózás előtti eredmény csökkentése szükséges a helyi iparűzési adó és az innovációs járulék tényleges nyereségadó-ráfordításként elszámolt adóévi összegével.

18/B. § (1) bekezdés b) pontjához:

A Tao. törvény 22/C. §-a szerinti látvány-csapatsport támogatás és a 22. §-a szerinti kultúra-támogatás az IFRS-ek szerint beszámolót készítő adózó döntése alapján egyéb ráfordításként vagy a nyereségadó-ráfordításként mutatható ki (IAS 12 Nyereségadók című standard). A számviteli törvény alapján az egyéb ráfordítások között kell elszámolni a költségek (a ráfordítások) ellentételezésére - visszafizetési kötelezettség nélkül - belföldi vagy külföldi gazdálkodónak - az üzleti évhez kapcsolódóan - adott támogatás, juttatás összegét. Az adósemlegesség érdekében az IFRS-ek szerint beszámolót készítőknél emiatt adózás előtti eredményt csökkentő tétel előírása szükséges. A csökkentés értelemszerűen nem vonatkozik a kiegészítő támogatás, kiegészítő sportfejlesztési támogatás összegére, hiszen ezen kapcsolódó támogatás adóévi adózás előtti eredmény terhére elszámolt összege a Tao. törvény 3. számú melléklet A) rész 12. pontja alapján az adóalapban nem elismert tétel.

18/B. § (1) bekezdés c) pontjához és (2) bekezdés a) pontjához:

Az IFRS-ek szerint a Tao. törvény 22/B. §-a szerinti fejlesztési adókedvezmény, mint ún. beruházási adókedvezmény (ITC) állami támogatásként vagy halasztott adóként is elszámolható (IAS 12 Nyereségadók című standard, IAS 20 Állami támogatások elszámolása és az állami közreműködés közzététele). Az állami támogatásként való elszámolás esetén követelés és az adókedvezmény igénybe vételekor bevétel kerül elszámolásra. Ezért az adósemlegesség érdekében indokolt az adózás előtti eredmény javára elszámolt adóévi összeg adóalap csökkentő tételként történő előírása.

Amennyiben a korábban az állami támogatásként kimutatott és igénybe vett fejlesztési adókedvezmény összege az adókedvezmény igénybe vételét követően csökken (például jogosulatlanul igénybe vett támogatás esetén), akkor a fejlesztési adókedvezménynek az adózás előtti eredmény csökkentéseként elszámolt összegét ellenirányú adóalap növelő tétellel indokolt korrigálni.

18/B. § (1) bekezdés d) pontjához és (2) bekezdés b) pontjához:

Az IFRS-ek szerint a számviteli politika változását jellemzően visszamenőlegesen kell alkalmazni (IAS 8 Számviteli politika, a számviteli becslések változásai és hibák című standard). Ez azt jelenti, hogy az előző éveket érintő módosítások hatása nem a tárgyévi eredményben jelenik meg (mint ahogyan a számviteli törvény szerint), hanem az eredménytartalékot módosítja. Ezért az adósemlegesség érdekében az IFRS szerint beszámolót készítő adózó adózás előtti eredményében meg nem jelenő összeget indokolt az adóalapban megjeleníteni. Az eredménytartalék csökkenéseként elszámolt, a változást megelőző adóévekre vonatkozó, a társasági adó figyelembe vétele nélkül számított összeg a változás adóévében az adóalapban csökkentő tételként jelenik meg. Míg az eredménytartalék növekedéseként elszámolt összeggel a változás adóévében az adózás előtti eredményt növelni kell.

18/B. § (1) bekezdés e) pontjához és (2) bekezdés c) pontjához:

Az IFRS-ek szerint a saját részvény, a saját üzletrész értékesítésének, nem pénzbeli hozzájárulásként történő átadásának az eredményét közvetlenül a saját tőkében kell bemutatni (IAS 32 Pénzügyi instrumentumok: bemutatás című standard), míg a számviteli törvény szerint azt az eredménykimutatás részeként kell elszámolni. Ezért az IFRS-ek szerint beszámolót készítők esetében, az adósemlegesség érdekében az adózás előtti eredményt csökkenti a jogügylet során közvetlenül a saját tőke adóévi csökkenéseként elszámolt veszteség, illetve az adózás előtti eredményt növeli a közvetlenül a saját tőke adóévi növekedéseként elszámolt nyereség.

18/B. § (1) bekezdés f) pontjához és (2) bekezdés e) pontjához:

Az IFRS-ek szerint beszámolót készítő adózóknál a kamatozó részvényre, a visszaváltható részvényre, az elsőbbségi részvényre tekintettel kifizetett összeg kamatráfordításként kerül elszámolásra (IAS 32 Pénzügyi instrumentumok: bemutatás című standard, IAS 39 Pénzügyi instrumentumok: megjelenítés és értékelés), míg a számviteli törvény e kifizetést osztaléknak minősíti. Az eltérés miatt szükséges az adóalapot növelni az adóévi kamatráfordításként elszámolt összeggel. Ugyanakkor a későbbi adóévekben a korábban az adózás előtti eredményt növelő tételként figyelembe vett összegből az adózás előtti eredmény javára elszámolt adóévi összeg csökkentésként kerül előírásra.

18/B. § (1) bekezdés g) pontjához és (2) bekezdés f) pontjához:

A fejlesztési támogatások egy viszonylag szűk körét jelentik a mezőgazdasági támogatások, amelyeket a számviteli törvény szerint külön jogszabály rendelkezései alapján a tőketartalékkal szemben kell elszámolni [Szt. 36. § (1) bekezdés f) pontja]. Az IFRS-ek szerint ez a tétel eredménynövelő tételként kerül kimutatásra (IAS 20 Állami támogatások elszámolása és az állami közreműködés közzététele című standard, IAS 41 Mezőgazdaság című standard), ennek következtében az adósemlegesség érdekében az IFRS-ek szerinti adózás előtti eredmény korrekciója szükséges. Csökkentő tételként kell figyelembe venni a mezőgazdasági támogatásoknak az adózás előtti eredmény javára elszámolt adóévi összegét, amennyiben a pénzmozgással, illetve az eszközmozgással egyidejűleg más jogszabály a tőketartalékba helyezett pénzeszközök, átvett eszközök értékét más adózó esetében a tőketartalék növekedéseként rendeli elszámolni. Ezen elszámolt összegre tekintettel későbbiek során az adózás előtti eredmény terhére elszámolt adóévi összeg az adóalapot növeli.

18/B. § (2) bekezdés d) pontjához, (1) bekezdés h) pontjához:

A munkavállalói részvényprogramok IFRS-ek és számviteli törvény szerinti kezelése eltérő. Az IFRS-ek szerint folyamatosan az évek alatt elszámolható költség a saját tőkével szemben a részvényben nyújtandó juttatás kezdeti valós értékének arányos része jelenik meg (IFRS 2 Részvényalapú kifizetés című standard), a számviteli törvény szerint ilyen esetben nem kerül kimutatásra ráfordítás. Az egyensúly megteremtése céljából az IFRS-ek szerint beszámolót készítő adózó ezért adóalap növelő tételként veszi figyelembe a munkavállalóknak nyújtott, tőkeinstrumentumban kiegyenlített részvényalapú kifizetési ügyletekre az adózás előtti eredmény terhére elszámolt adóévi összeget, illetve csökkentő tételként veszi figyelembe a munkavállalóknak nyújtott, tőkeinstrumentumban kiegyenlített részvényalapú kifizetési ügyletekre az adózás előtti eredmény javára elszámolt adóévi összeget.

18/B. § (2) bekezdés g) pontjához:

Az IFRS-ek szerint az összetett pénzügyi instrumentumokat, például átváltoztatható kötvényeket részben tőkében, részben kötelezettségként számolják el. Az elszámolás technikájából fakadóan külön korrekció nélkül az IFRS-ek szerinti adózó adózás előtti eredménye állandó jelleggel kevesebb lenne, mint a számvitel törvény szerinti elszámolás esetén. Emiatt növelő tételként kell figyelembe venni a kibocsátónál az összetett pénzügyi instrumentum kötelezettség komponenséhez kapcsolódóan, az adózás előtti eredmény terhére az instrumentum névleges kamatát meghaladóan elszámolt összeget.

18/C. § (1) bekezdés a) pontjához:

Az IFRS-ek szerint beszámolót készítő adózónál a 18/B. § (1) és (2) bekezdése szerint megállapított összeg az az adózás előtti eredmény, amely a számviteli törvény szerinti adózás előtti eredményhez közelített összeget célozza. Ezen korrigált adózás előtti eredménynek az általános előírások szerinti csökkentő és növelő (a Tao. törvény 7. § és a 8. §-ában meghatározott) tételekkel történő módosításának különös szabályairól rendelkezik a 18/C. §. Az IFRS-ek szerint a (belföldi) tulajdonos társaságnak történő ingyenes juttatásokat a juttató nem az adózás előtti eredmény csökkenéseként számolja el (IAS 1 A pénzügyi kimutatások prezentálása című standard, IAS 32 Pénzügyi instrumentumok: bemutatás című standard). Az adósemlegesség érdekében a Tao. törvény 3. számú melléklet A) rész 13. pontjával analóg módon ebben az esetben az IFRS szerint beszámolót készítő adózó adóalapot csökkentő tételt érvényesíthet. Az adóalap-csökkentés feltétele, hogy az adózó rendelkezzen a juttatásban részesülő azon tartalmú nyilatkozatával, amely szerint a juttatás adóévében a juttatást az adózás előtti eredményében bevételként elszámolta és az adózás előtti eredménye e juttatás következtében elszámolt bevétel nélkül számítva nem lesz negatív, amelyet a beszámoló elkészítését követően nyilatkozat útján igazol.

18/C. § (5) bekezdéséhez:

A számviteli törvénytől bekerülési értékre vonatkozó előírásaitól eltérően az IFRS-ek szerint a leszerelési költség az eszköz bekerülési értékének része, amely többlet az értékcsökkenésen keresztül az adózás előtti eredményt csökkentő hatásként jelentkezik (IAS 16 Ingatlanok, gépek, berendezések című standard, IAS 37 Céltartalékok, függő kötelezettségek és függő követelések című standard). Az adósemlegesség érdekében a törvény kimondja, hogy a tárgyi eszköz társasági adó szerinti bekerülési értékét a jövőbeni leszerelési költségekre tekintettel megállapított összeg figyelembe vétele nélkül kell megállapítani, tehát az adóalapban a mellékletek szerint elismert értékcsökkenés összege úgy kerül megállapításra, mint a nem IFRS szerint beszámolót készítő adózóknál. Az adózó ezen eszközök bekerülési értékét és számított nyilvántartási értékét (adó szerinti értékét) elkülönítetten tartja nyilván.

18/C. § (1) bekezdés b) pontjához, (2) bekezdéséhez, (4) bekezdéséhez:

Az IFRS-ek első alkalmazására vonatkozó standard főszabály szerint olyan beszámoló elkészítését írja elő, amely (néhány kivételtől eltekintve) olyan értékeket tartalmaz, mintha a gazdálkodó mindig az IFRS-ek szerint vezette volna a könyveit (IFRS 1 A nemzetközi pénzügyi beszámolási standardok első alkalmazása című standard). A gazdálkodónak az áttéréskor a saját tőkével szemben kell megjelenítenie a különbségeket, amelyeket az IFRS-ek szerint készített beszámoló kiegészítő mellékletében tételesen és részletes magyarázattal együtt be kell mutatni. Ennek megfelelően az IFRS-ek szerinti beszámolóra áttérő adózóknak az áttérést megelőző időszak alapulvételével ki kell számítaniuk a magyar számviteli rendszer és az IFRS-ek szerinti eltéréséből fakadó ún. áttérési különbözetet. Adóalap módosító tételen keresztül semlegesítendő áttérési különbözet azoknak a tételeknek a nyomán keletkezik, amelyeket az IFRS-eket alkalmazók számára kidolgozott, speciális adózási szabályok nem kezelnek. Az áttérési különbözetet tehát a kétszeres adóztatás, illetve a kétszeres nem-adóztatás elkerülése érdekében szükséges kezelni, azzal, hogy nem valósítja meg a rendelkezés célját, ha az adózó e pont alapján csökkenti az adóalapot annak ellenére, hogy a Tao. törvény más rendelkezése (külön jogcím) alapján az adóalap csökkentése lehetséges, azonban azzal nem él az adózó, mert nem teljesíti annak feltételét vagy választása szerint nem alkalmazza.

A rendelkezés, a számviteli törvény 114/C. §-ával összhangban rögzíti, hogy az áttérés évének azt az évet kell tekinteni, amelyben az eredmény-kimutatást az IFRS-eken alapulva állítja össze az adózó. Adóalap csökkentő tételként kell figyelembe venni az IFRS-ekre történő áttérés következtében az áttérés adóéve első napján fennálló, a számviteli törvény szerinti saját tőke az IFRS-ek szerinti saját tőke közötti különbözetben vagy átsorolás miatt megjelenő egyedi mérlegtételek veszteségjellegű különbözetének összegéből azon részt, amely az áttérés adóévében vagy az azt követő adóévekben az adózás előtti eredmény növekedéseként kerül elszámolásra, kivéve azon tételeket, amelyeket az adózó e törvény más rendelkezése alapján az adóalap megállapítása során figyelembe vesz.

Ennek párjaként a korrigált adózás előtti eredményt növeli az IFRS-ekre történő áttérés következtében az áttérés adóéve első napján fennálló számviteli törvény szerinti saját tőke és az IFRS-ek szerinti saját tőke közötti különbözetben vagy átsorolás miatt megjelenő egyedi mérlegtételek nyereségjellegű különbözetének összegéből azon rész, amely az áttérés adóévében vagy az azt követő adóévekben az adózás előtti eredmény csökkentéseként kerül elszámolásra, kivéve azon tételeket, amelyeket az adózó e törvény más rendelkezése alapján az adóalap megállapítása során figyelembe vesz. Ezzel analóg módon csökkentő tételként kell megjeleníteni a veszteséget.

A csökkentő tétel az adózó választása alapján vagy az áttérés adóévében egy összegben, vagy az áttérés évében és a követő két adóévben három egyenlő részletben érvényesíthető. A növelő tételt az áttérés évében és a követő két adóévben három egyenlő részletben kell figyelembe venni. További speciális rendelkezés hiányában, és mivel az áttérési különbözet miatti módosítás egy normál adóalap módosító tétellel kerül előírásra, ezért a korábbi adóévekről származó elhatárolt veszteség, az adókedvezmények érvényesítése is a hatályos általános rendelkezések alapján alkalmazható.

18/C. § (3) bekezdéséhez, (4) bekezdéséhez:

Az IFRS-ekről a számviteli törvény szerinti beszámolóra történő visszatérés a számviteli törvény a 114/D. §-ában előírt speciális rendelkezések figyelembe vételével történik. Ezen rendelkezések értelmében a tőkével szemben kerülnek elszámolásra olyan tételek, amelyek kifutása visszatérés hiányában az adózás előtti eredményen keresztül történt volna, vagy fog történni. Ezért az IFRS-ekre történő áttérés esetében analóg módon a visszatérési különbözetet a kétszeres adóztatás, illetve a kétszeres nem-adóztatás elkerülése miatt szükséges kezelni. Ennek megfelelően az adózás előtti eredményt csökkentő/növelő tételeket az áttérés analógiájára kell megállapítani. A visszatérés adóéve a számviteli törvény 114/D. § (3)-(4) bekezdése szerinti a visszatérés időpontját magában foglaló adóév.

A csökkentő tétel az adózó választása alapján vagy az áttérés adóévében egy összegben, vagy az áttérés évében és a követő két adóévben három egyenlő részletben érvényesíthető. A növelő tételt az áttérés évében és a követő két adóévben három egyenlő részletben kell figyelembe venni. További speciális rendelkezés hiányában, és mivel az áttérési különbözet miatti módosítás egy általános értelemben vett adóalap-módosító tétellel kerül előírásra, ezért a korábbi adóévekről származó elhatárolt veszteség, az adókedvezmények érvényesítése is a hatályos rendelkezések alapján alkalmazható.

18/C. § (6) bekezdéséhez:

Az IFRS-ek szerint az átértékelési modell és a valósérték modell alkalmazásával értékelt eszközök esetében az átértékelt összeg lesz az eszköz értékcsökkenésének az alapja (IAS 16 Ingatlanok, gépek, berendezések című standard), míg a magyar számviteli szabályok szerint az analóg tétel (elszámolt értékhelyesbítés) nem módosítja az eszköz számviteli szabályok szerinti bekerülési értékét. Az adó-semleges adókezelés érdekében az IFRS-ek szerint beszámolót készítő adózó ezen eszközök (tárgyi eszközök és immateriális javak vagy a valósérték-modellben elszámolt befektetési célú ingatlanok, biológiai eszközök és mezőgazdasági termékek) bekerülési értékét (amelyre a társasági adó szerinti értékcsökkenés az adóalapban figyelembe vehető) a valósérték változásaiból fakadó módosítások figyelembe vétele nélkül állapítja meg. Az adózó ezen eszközök bekerülési értékét és számított nyilvántartási értékét elkülönítetten tartja nyilván.

18/C. § (7) bekezdéséhez, (8) bekezdéséhez:

A befektetési célú ingatlanok, a biológiai eszközök és a mezőgazdasági termékek valósérték-modell alapján történő értékelése alapján az IFRS-ek szerint nem számolható el terv szerinti értékcsökkenés, míg a valós érték változásából adódó különbözet az IFRS-ek szerinti adózás előtti eredményt módosítja (IAS 40 Befektetési célú ingatlan című standard). Annak érdekében, hogy ezen eszközök esetében (csak) a társasági adó szerinti értékcsökkenés legyen érvényesíthető az adózás előtti eredményt csökkentő tétel a valósérték növekedése miatt az adózás előtti eredmény javára az adóévben elszámolt összeg, az adózás előtti eredményt növelő tétel a valósérték csökkenése miatt az adózás előtti eredmény terhére az adóévben elszámolt összeg.

A törvény kimondja, hogy a valósérték-modell esetében az adózó alkalmazhatja a társasági adó szerinti értékcsökkenést függetlenül attól, hogy az adózás előtti eredmény terhére nem számolt el értékcsökkenést, de csak abban az esetben, ha a bekerülési érték modell szerinti értékelés alapján az adott eszközre terv szerinti értékcsökkenést lehetett volna elszámolni.

18/C. § (9) bekezdéséhez:

A törvény rögzíti, hogy az értékcsökkenés miatti korrekciók alkalmazásában az IFRS-ek szerinti adózónál a „forgóeszközök közé való átsorolásnak” kell tekinteni a tartalmában annak megfeleltethető, az eszköz értékesítésre tartott eszközzé történő minősítését. (IFRS 5 Értékesítésre tartott befektetett eszközök és megszűnt tevékenységek című standard).

18/C. § (10) bekezdéséhez:

Az IFRS-ek szerint az apportként kapott eszköz a létesítő okiratban meghatározott érték helyett (magasabb) piaci értéken is felvehető. A törvény kimondja, hogy az értékcsökkenésre vonatkozó adóalap csökkentés figyelembe vétele során az alapításkor, a tőkeemeléskor a jegyzett tőke fedezeteként, továbbá a jegyzési, a kibocsátási érték és a névérték különbözeteként, a jegyzett tőkén felüli tőke fedezeteként nem pénzbeli (vagyoni) hozzájárulásként átvett (kapott) eszköz esetében a létesítő okiratban, annak módosításában, illetve a közgyűlési, az alapítói, a taggyűlési határozatban meghatározott értéket kell bekerülési értéknek tekintetni.

18/C. § (11) bekezdéséhez:

A törvény rögzíti, hogy a terven felüli értékcsökkenés miatti korrekciók alkalmazásában az IFRS-ek szerinti adózónál a terven felüli értékcsökkenési leírásnak kell tekinteni a tartalmában annak megfeleltethető értékvesztés összegét. (IAS 36 Eszközök értékvesztése című standard).

18/C. § (12) bekezdéséhez, (13) bekezdéséhez:

Az IFRS-ek és a számviteli törvény között a céltartalékok tárgyát, elszámolási technikáját illetően számos különbség áll fenn, melyekre vonatkozóan az adósemlegesség érdekében speciális rendelkezések beiktatására kerül sor. Az IFRS-ek szerint beszámolót készítő adózók esetében ezért növelő tételként kell figyelembe venni a beruházási szerződésekből várható veszteségekkel, egyes meghatározott munkavállalói juttatások miatt kimutatott kötelezettségekkel, a Tao. törvény 8. § (1) bekezdés a) pontjának megfeleltethető céltartalékokkal és a készpénzben teljesített részvény-alapú kifizetési ügyletek miatt kimutatott kötelezettségekkel kapcsolatban az adóévi adózás előtti eredmény terhére elszámolt ráfordítást. A szabályozás azt a célt szolgálja, hogy a hitelintézetek és pénzügyi vállalkozások eddigiekben elismert céltartalékai továbbra is elismert ráfordításnak minősüljenek. Az adózás előtti eredményt csökkenti ezen kötelezettségnek az adóévben bekövetkező csökkenése és bármely olyan céltartalék összegének a tárgyidőszaki csökkenése, amelyből származó ráfordítás eszköz bekerülési értékét képezte, ha a céltartalék tárgyidőszaki csökkenése a kötelezettség kiegyenlítése miatt következett be és nem az adott eszköz bekerülési értékének csökkenéseként került elszámolásra. (IAS 37 Céltartalékok, függő kötelezettségek és függő követelések című standard)

18/C. § (14) bekezdéséhez:

Az IFRS-ek a lekötött tartalék terminológiáját nem ismerik, ugyanakkor a magyar számviteli és adózási szabályozásban (például a fejlesztési tartalékkal kapcsolatban) ez a fogalom megjelenik. Erre tekintettel a törvény kimondja, hogy társasági adóalap megállapítása során az eredménytartalékot, a lekötött tartalékot a számviteli törvény 114/B. § (4) bekezdés e), h) pontja figyelembe vételével kell meghatározni. Az eredménytartalék fogalmát is a számviteli történ releváns szabálya szerint kell értelmezni.

18/C. § (15) bekezdéséhez:

A számviteli törvény 114/B. §-a a saját tőkéhez kapcsolódóan, a számviteli törvény 35. §-ához igazodó tartalommal saját fogalmi meghatározást ad. Ez a fogalom alkalmazandó az alultőkésítési szabály vonatkozásában.

18/C. § (16) bekezdéséhez:

Az összetett pénzügyi instrumentumok esetében az adóalap növelése a 18/B. § (2) bekezdés g) pontja alapján minden esetben megtörténik, függetlenül attól, hogy az adózó saját és idegen forráseloszlása miatt az alultőkésítési szabály alkalmazásával esetleg nem áll fenn az adóalap növelési kötelezettség. A kétszeres adóztatás elkerülése érdekében az adóalap növelőként már figyelembe vett kamatösszeget és a mögöttes tőke/kötelezettségállományt az alultőkésítés miatti növelő tétel számítása során figyelmen kívül kell hagyni.

18/C. § (17) bekezdéséhez:

A társasági adózásban az adóalap-csökkentő tételek egy része az adózás előtti eredményhez kötött korláttal vehető igénybe. Figyelemmel arra, hogy az IFRS-ek szerinti beszámolót készítő adózóknál a korrigált adózás előtti eredmény jelenti a más adózók adózás előtti eredményének megfeleltethető összeget, ezért a törvény kimondja, hogy az adóalap kedvezmények korlátjaként a korrigált adózás előtti eredményt kell figyelembe venni az IFRS-ek szerint beszámolót készítő adózónál.

18/C. § (18) bekezdéséhez:

A IFRS-eket alkalmazó adózó esetében a végelszámolás, a felszámolás kezdő napját megelőző nappal lezáruló adóévben (ha végelszámolás, felszámolás nélkül szűnik meg jogutód nélkül, az utolsó adóévben) az áttérési különbözet elhalasztott összege egy összegben esedékessé válik.

18/C. § (19) bekezdéséhez:

Az IFRS-eket alkalmazó adózó a kísérleti fejlesztés aktivált értékének a számviteli törvény III. fejezete szerinti beszámolóról (könyvvezetésről) az IFRS-ek szerinti beszámolóra (könyvvezetésre) történő áttérés miatti kivezetése ellenére jogosult a Tao. törvény 7. § (1) bekezdés t) pontjában és a 7. § (17)-(18) bekezdéseiben foglalt rendelkezéseket alkalmazni olyan módon, mintha az áttérés nem történt volna meg.

18/C. § (20) bekezdéséhez:

A módosítás kimondja, hogy a számviteli törvény III. fejezete szerinti beszámolóról (könyvvezetésről) az IFRS-ek szerinti beszámolóra (könyvvezetésre) történő áttérés következtében elszámolt alapkutatás, alkalmazott kutatás, kísérleti fejlesztés közvetlen költsége, vagy a kísérleti fejlesztés aktivált értéke (szellemi termék) alapján a 7. § (1) bekezdés t) pontja és a 7. § (17)-(18) bekezdései szerinti adózás előtti eredmény nem csökkenthető, mert nem valósítja meg a szabály, az adóelőny célját.

A törvény sajátos rendelkezést fogalmaz meg az áttéréskor a tőkében (és nem az eredményben) megjelenő áttérési különbözet adóalapban történő figyelembe vételével kapcsolatosan.

Az esetlegesen megjelenő növekményt választás alapján az áttérés évében egy összegben, vagy az áttérés évében és az azt követő két évben egyenlően elosztva kell leadózni, ezzel elkerülve a kettős nem adóztatást, ehhez hasonlóan a negatív áttérési különbözet esetében pedig a kettős adózást elkerülendő csökkentő tétel érvényesíthető. Amennyiben az adózó a minimumadó fizetési kötelezettség alá esne, de él a kimentési lehetőséggel és ezzel az IFRS-ek helyett kvázi visszatér a számviteli törvényhez, akkor a pozitív, illetve a negatív áttérési különbözet nem jelenne meg az adóalapjában. Ez azonban kettős nem adózási vagy kettős adózási helyzetet eredményezne, amelynek elkerülésére a módosítás [18/D. § (9) bekezdés] kimondja, hogy a minimumadóban történő kimentéstől függetlenül az áttérési különbözetet le kell adózni, illetve érvényesíteni lehet az adóalapban. Tehát az adókötelezettség ez esetben két részből tevődik össze, egyrészt a minimumadóból, másrészt az áttérési különbözetre eső adóból.

18/D. § (1) bekezdéséhez:

A költségvetési érdekek védelmében a törvény újszerű elemeket épít be az adó(előleg) fizetés és az adatszolgáltatás rendszerébe. Az egyik elem az adóelőleg-minimum, amely szerint az áttérés, ha az áttérés adóévéről szóló adóbevallásban meghatározott adóelőleg összege nem éri el az áttérés adóévét megelőző adóév fizetendő adóját, akkor az előlegeket a megelőző adóév fizetendő adója alapján kell meghatározni. Ha a megelőző adóév a 12 hónapot nem éri el, akkor a naptári napokkal számítottan arányosítani kell.

18/D. § (2) bekezdéséhez:

Az adózás rendjéről szóló törvény 42. § (2) bekezdése szerint az adózó az adóelőleg módosítását kérheti az adóhatóságtól, ha előlegét az előző időszak (év, negyedév, félév) adatai alapján fizeti, és számításai szerint adója nem éri el az előző időszak adatai alapján fizetendő adóelőleg összegét. Garanciális szabályként kerül rögzítésre, hogy az adózás rendjéről szóló törvény szabályától eltérően az áttérés adóéve során esedékessé váló, továbbá az áttérés adóévét követő adóév első hat hónapja során esedékessé váló társasági adóelőlegek módosítása (csökkentése) nem kérelmezhető IFRS-ek szerint beszámolót készítő adózó esetében.

18/D. § (3) bekezdéséhez:

Az IFRS-re áttérő adózók az adózás rendjéről szóló törvény szerinti adóhatóság általi módosítással sem csökkenthetik az áttérés adóévéről szóló adóbevallásban bevallott társasági adóelőlegüket az adóelőleg-minimum összege alá.

18/D. § (4) bekezdéséhez:

A költségvetési érdekek figyelembe vételével, továbbá az új szabályozás alkalmazására vonatkozó visszacsatolás érdekében az IFRS-ek szerint beszámolót készítő adózók az áttérés adóévében és az áttérést követő adóévben negyedévente, a negyedévet követő hónap 20-ik napjáig teljesítendő adatszolgáltatásra kötelesek.

18/D. § (5) bekezdéséhez:

Az új szabályozás alkalmazására vonatkozó visszacsatolás érdekében az IFRS-ek szerint beszámolót készítő adózó az áttérést megelőző adóévről szóló társasági adóbevallásában, a bevallással egyidejűleg részletes levezetésben bemutatva adatot szolgáltat az áttérést megelőző adóév IFRS-ek szerint meghatározott társasági adókötelezettségéről (adózás előtti eredményéről, korrigált adózás előtti eredményéről, adóalap-módosító tételeiről).

18/D. § (6) bekezdéséhez:

Az egyszeri tételként megjelenő áttérési különbözetek nagyságrendjére vonatkozó információk megfelelő időben történő rendelkezésre állása érdekében az érintett adózóknak adatszolgáltatási kötelezettsége áll fenn. Az IFRS-ek szerint beszámolót készítő adózó az áttérés adóévét megelőző adóévi társasági adóelőleg-kiegészítési kötelezettségről szóló bevallásban (illetve külön nyomtatványon) feltünteti a 18/C. § (1) bekezdés b) pontja, 18/C. § (2) bekezdése szerint meghatározott tétel várható összegét, továbbá az IFRS-ek szerinti saját tőke és a számviteli törvény szerinti saját tőke várható összegét.

18/D. § (7) bekezdéséhez:

A törvénybe garanciális elemként kerül beépítésre a minimumadó előírása. Amennyiben egy adózó áttér az IFRS-ek alkalmazására, és fizetendő adója az IFRS-ek szerinti beszámolóban szereplő eredményből számított adóalap szerint kevesebb lenne, mint az áttérés előtti utolsó adóévben ténylegesen fizetett társasági adója, akkor az áttérés adóévében és az azt követő adóévben az adófizetési kötelezettsége az áttérést megelőző adóév fizetendő adójával egyenlő a 18/D. § (8) bekezdése szerinti kivétellel.

18/D. § (8) bekezdéséhez:

Tekintettel a vállalkozási tevékenységet befolyásoló, az adózó döntésétől függetlenül előforduló esetleges külső körülményekre, a szabályozás tartalmaz egy kimentési lehetőséget is az egyébként minimumadó alkalmazására kötelezett adózó számára. Az adózónak ugyanis - erre irányuló, adóévenként, az adóbevallással egyidejűleg előterjesztett kérelem esetén - lehetősége lesz bizonyítani, hogy az IFRS-ek figyelmen kívül hagyásával, vagyis a magyar számviteli szabályok alapján kiszámolt adóévi fizetendő adó kevesebb, mint a minimumadó. Ez esetben az adóhatóság elfogadhatja az utóbbi, kisebb összeget az adóév fizetendő adójaként. Ez azt jelenti, hogy mind az áttérés adóévében, mind az áttérést követő adóévben az aktuális, adott adóévre vonatkozóan a magyar számviteli szabályok alapján megállapított fizetendő adót kell társasági adóként megfizetni. A kérelem előterjesztésére vonatkozó határidő jogvesztő.

18/D. § (9) bekezdéséhez:

Lásd a 18/C. § (20) bekezdésénél.

A 25. §-hoz

Az IFRS-ek szerint beszámolót készítő adózó a fizetendő adóját a más adózókra vonatkozó rendelkezések szerint, a II/A. fejezetben foglaltak figyelembevételével állapítja meg.

A 26. §-hoz

A 2016-ban áttérők vonatkozásában az adatszolgáltatási kötelezettségre speciális szabály vonatkozik, mely szerint a számviteli törvényben meghatározott határidőn belül kell az áttéréshez kapcsolódó adatokról [a 18/C. § (1) bekezdés b) pontja, 18/C. § (2) bekezdése szerint meghatározott tétel várható összegéről, továbbá az IFRS-ek szerinti saját tőke és a számviteli törvény szerinti saját tőke várható összegéről] külön nyomtatványon, elektronikus úton információt szolgáltatni.

A 27. §-hoz

Az ingyenes juttatásokhoz kapcsolódóan fontos elem az ingyenes juttatás bevételként történő elszámolása, ezért a törvény a számviteli törvény szerinti adózók esetében tartalmi változást nem jelentő kiegészítéssel biztosítja ezen elszámolás érvényesülését az IFRS-ek szerinti adózók számára is.

A 28. §-hoz

a) Az IFRS-ek külön nem definiálják a behajthatatlan követelés fogalmát. Annak érdekében, hogy az ehhez kapcsolódó adóalap-korrekció az IFRS-ek szerint beszámolót készítő adózók esetén is alkalmazható legyen, esetükben is szükséges a számviteli törvény szerint definiált behajthatatlan követelésre történő hivatkozás. A módosítás tartalmi változást nem jelent.

b) Az IFRS-ek szerinti beszámolóban „a számvitelről szóló törvény szerint pénzügyi műveletek bevételei között osztalék jogcímen kimutatott” fordulat nem értelmezhető, ezért az e törvény szerinti osztalék fogalmát ki kell egészíteni oly módon, hogy a hatályos fogalmi körbe eső tényállásoknak megfeleltethető IFRS-ek szerinti esetkört jelentse. A kiegészítés tehát tartalmi változást nem jelent.

c) A 2013/34/EU irányelv nem teszi lehetővé rendkívüli tételek elszámolását, ezért a számviteli törvény módosítása szerint a korábban rendkívüli bevételként vagy rendkívüli ráfordításként meghatározott tételeket tartalmuknak és jellegüknek megfelelően az egyéb, illetve a pénzügyi műveletek ráfordításai, bevételei között kell elszámolni. Az immateriális jószág nem pénzbeli vagyoni hozzájárulásként történő kivezetése esetén a számviteli törvény 77. § (3) bekezdés k) pontja alapján az egyéb bevételek között kell kimutatni a gazdasági társaság tulajdonosánál (tagjánál) az immateriális jószág nyilvántartás szerinti értékének és a létesítő okiratban meghatározott értékének a különbözetét (nettó nyereségét), amennyiben a létesítő okiratban meghatározott érték a több. Az immateriális jószág értékesítésére vonatkozó, a számviteli törvény 77. § (3) bekezdés e) pontja és 81. § (3) bekezdés c) pontja nem változott. Mindezek alapján a Tao. törvény érintett rendelkezése harmonizálása vált szükségessé. A módosítás tartalmi változást nem jelent.

d) Az értékcsökkenésre vonatkozó adóalap-növelő tétel IFRS-ek szerinti beszámolás esetén történő világos értelmezhetősége, egyértelműsége miatt a rendelkezés rögzíti, hogy a növelés az adózás előtti eredmény terhére elszámolt terv szerinti értékcsökkenésre, és terven felüli értékcsökkenésre alkalmazandó. A kiegészítés tartalmi változást nem jelent.

e) A részesedés értékesítéstől eltérő jogcímen történő kivezetésének egyes esetei (például apportálás) a számviteli törvény módosítása szerint 2016-tól a korábbi bruttó módon (bevétel és ráfordítás) történő elszámolás helyett nettó módon (árfolyamnyereségként vagy árfolyamveszteségként) kerülnek kimutatásra az adózás előtti eredményben. A számviteli változások miatt a Tao. törvény érintett rendelkezései harmonizálása vált szükségessé. A módosítás tartalmi változást nem jelent.

f) Az immateriális jószág nem pénzbeli vagyoni hozzájárulásként történő kivezetése esetén a 2013/34/EU irányelvhez kapcsolódóan 2016-tól a számviteli törvény 81. § (2) bekezdés k) pontja alapján az egyéb bevételek között kell kimutatni a gazdasági társaság tulajdonosánál (tagjánál) az immateriális jószág nyilvántartás szerinti értékének és a létesítő okiratban meghatározott értékének a különbözetét (nettó veszteségét), amennyiben a nyilvántartás szerinti érték a több. Az immateriális jószág értékesítésére vonatkozó, a számviteli törvény 77. § (3) bekezdés e) pontja és 81. § (3) bekezdés c) pontja nem változott. Mindezek alapján a Tao. törvény érintett rendelkezése harmonizálása vált szükségessé. A módosítás tartalmi változást nem jelent.

g) Az alultőkésítési szabály szempontjából nem csak azon kötelezettséget kell figyelembe venni, amelyre az adózó kamatot fizet, hanem azt is, amelyre kamatot számol el. Az alultőkésítési korlát célja alapján már a hatályos szabályokból is következik az elhatárolt kamat figyelembe vétele mind az IFRS-ek, mind a számviteli törvény alapján beszámolót készítő adózók számára. Ennek szövegszerű rögzítése egyrészt általános jelleggel szolgálja az IFRS-ek szerinti beszámolót összeállító adózók számára a rendelkezés egyértelmű hatókörét (különös tekintettel többek között az effektív kamatláb módszerre). Másrészt a kiegészítés a nem IFRS-ek szerint beszámolót készítő beszámoló alapján adózók esetében pontosító jellegű, mely tartalmi változást nem jelent.

h) A 2013/34/EU irányelvhez kapcsolódóan 2016-tól a számviteli törvény alapján [84. § (2) bekezdés b) pont és 84. § (7) bekezdés v) pont] a pénzügyi műveletek bevételei között árfolyamnyereségként kell kimutatni a gazdasági társaság tulajdonosánál (tagjánál) a gazdasági társaságba bevitt részesedés nyilvántartás szerinti (könyv szerinti) értékének és a létesítő okiratban meghatározott értékének a különbözetét, amennyiben a létesítő okiratban meghatározott érték a több. A számviteli változások miatt a Tao. törvény érintett rendelkezései harmonizálása vált szükségessé. A módosítás tartalmi változást nem jelent.

i) A 2013/34/EU irányelvhez kapcsolódó számviteli változások miatt a Tao. törvény érintett rendelkezései harmonizálása vált szükségessé. A módosítás tartalmi változást nem jelent.

j) A 2013/34/EU irányelvhez kapcsolódó számviteli változások miatt a Tao. törvény érintett rendelkezései harmonizálása vált szükségessé. A módosítás tartalmi változást nem jelent.

A 29. §-hoz

A 2013/34/EU irányelvhez kapcsolódóan 2016-tól a számviteli törvény alapján [84. § (2) bekezdés d) pont és 84. § (7) bekezdés v) pont] a pénzügyi műveletek bevételei között árfolyamnyereségként kell kimutatni az átalakuló, egyesülő, szétváló gazdasági társaság tulajdonosánál (tagjánál) a jogelőd gazdasági társaságban lévő megszűnt tartós részesedés (részvény, üzletrész, egyéb társasági részesedés) nyilvántartás szerinti (könyv szerinti) értékének és az átalakulással, egyesüléssel, szétválással létrejött gazdasági társaságban szerzett részesedés - a megszűnt részesedésre jutó, a jogelőd gazdasági társaság végleges vagyonmérlege szerinti saját tőke összegével azonos összegű - bekerülési értékének a különbözetét, amennyiben a szerzett részesedés értéke a több. A számviteli változások miatt a Tao. törvény érintett rendelkezései harmonizálása vált szükségessé. A módosítás tartalmi változást nem jelent.

A 30. §-hoz

Tekintettel arra, hogy a fióktelepek is alkalmazhatják egyedi beszámolási célra az IFRS-eket, esetükben is indokolt a számviteli törvény helyett számviteli jogszabályokra kiterjeszteni a fióktelep könyvvezetésére, beszámoló készítésére, beszámoló nyilvánosságra hozatalára és közzétételére vonatkozó előírásokat, valamint az ezekkel összefüggő sajátos szabályokat és mentességeket.

A 31. §-hoz

A törvény egyértelművé teszi, hogy amennyiben az értékpapír-kibocsátó egyedi éves beszámolóját az IFRS-ek szerint állítja össze, akkor nyilvánosan forgalomba hozott értékpapír kibocsátója a rendszeres tájékoztatási kötelezettsége keretében elkészítendő éves, illetve időközi (negyedéves, féléves) jelentését is az IFRS-ek alkalmazásával előállított adatai alapján köteles elkészíteni.

A 32. §-hoz

A törvény szerint az IFRS-ek szerint beszámolót készítők esetében az egy részvényre jutó saját tőke megállapításánál a saját tőke megfeleltetési tábla saját tőke adatai alapján kell a számítást elvégezni.

A 33. §-hoz

A 2013/34/EU irányelv nem teszi lehetővé rendkívüli tételek elszámolását, ezért a számviteli törvény módosítása szerint a korábban rendkívüli bevételként meghatározott tételeket tartalmuknak és jellegüknek megfelelően részben az egyéb bevételek között kell elszámolni. A tőzsde pénzügyi szervezetek különadó alapja változatlanságának biztosítása érdekében a Kjtv. érintett rendelkezése kiegészítése vált szükségessé. A módosítás tartalmi változást nem jelent.

A 34. §-hoz

A Magyar Nemzeti Bank felügyelete alá tartozó intézmények 2017. január 1-jétől bizonyos körben alkalmazzák, míg más körben pedig alkalmazhatják az IFRS-eket egyedi beszámolási célra, így azt követően azokra a sajátos szabályokat tartalmazó kormányrendeletek hatálya már nem terjed ki. Ebből következően indokolt a Magyar Nemzeti Bank elnöke számára felhatalmazást adni olyan rendelet kibocsátására, amelyben a pénzügyi közvetítőrendszer felügyeletével kapcsolatos jogkörében eljárva állapítja meg a nem-teljesítő kitettség és az átstrukturált követelés, valamint az ügyfél- és partnerminősítés, illetőleg a fedezetértékelés prudenciális követelményeit.

A 35. §-hoz

A Magyar Nemzeti Bank felügyelete alá tartozó intézmények 2017. január 1-jétől bizonyos körben alkalmazzák, míg más körben pedig alkalmazhatják az IFRS-eket egyedi beszámolási célra, így azt követően azokra a sajátos szabályokat tartalmazó kormányrendeletek hatálya már nem terjed ki. Ebből következően indokolt a Magyar Nemzeti Bank elnöke számára felhatalmazást adni olyan rendelet kibocsátására, amelyben a pénzügyi közvetítőrendszer felügyeletével kapcsolatos jogkörében eljárva állapítja meg a nem-teljesítő kitettség és az átstrukturált követelés, valamint az ügyfél- és partnerminősítés, illetőleg a fedezetértékelés prudenciális követelményeit.

A 36. §-hoz

A 2013/34/EU irányelvhez kapcsolódóan 2016-tól a számviteli törvény alapján [84. § (2) bekezdés d) pont és 84. § (7) bekezdés v) pont] a pénzügyi műveletek bevételei között árfolyamnyereségként kell kimutatni az átalakuló, egyesülő, szétváló gazdasági társaság tulajdonosánál (tagjánál) a jogelőd gazdasági társaságban lévő megszűnt tartós részesedés (részvény, üzletrész, egyéb társasági részesedés) nyilvántartás szerinti (könyv szerinti) értékének és az átalakulással, egyesüléssel, szétválással létrejött gazdasági társaságban szerzett részesedés - a megszűnt részesedésre jutó, a jogelőd gazdasági társaság végleges vagyonmérlege szerinti saját tőke összegével azonos összegű - bekerülési értékének a különbözetét, amennyiben a szerzett részesedés értéke a több. A számviteli változások miatt a Távhő törvény érintett rendelkezései harmonizálása vált szükségessé. A módosítás tartalmi változást nem jelent.

A 37. §-hoz

Az energiaellátók jövedelemadója az adóalap, a fizetendő adó megállapítása tekintetében hasonlít a társasági adónemhez, sőt vannak olyan területek, ahol a Távhő tv. lényegében vagy szó szerint a Tao. törvénnyel analóg szabályozást tartalmaz. Ebből kiindulva a törvény a Tao. törvényben megalkotott, az IFRS-ek szerint beszámolót készítő adózókra vonatkozó speciális rendelkezésekre való hivatkozással teremti meg a kétféle beszámolást alkalmazók jövedelemadójának közelítését, szem előtt tartva az adminisztráció minimális szinten tartásának az igényét.

A Tao. törvény VII. fejezetében vannak olyan rendelkezések is (ilyenek például az alultőkésítésre vonatkozó különös szabályok), amelyek az energiaellátók jövedelemadójában nem relevánsak, a számviteli törvény szerinti beszámolót készítőknél sem kerültek előírásra. A törvény a hivatkozott Tao. törvényi rendelkezések megfelelő alkalmazását írja elő, tehát a speciális előírásokat értelemszerűen kell figyelembe venni, amely nem jelenti a számviteli törvény szerint beszámolót készítő adóalanyoknál nem kezelt esetkör a Távhő tv.-be történő bevonását. Azaz például alultőkésítési korlát az energiaellátók jövedelemadójában továbbra sem lesz.

A módosítás az adózó számára választási lehetőséget biztosít olyan módon, hogy az energiaellátók jövedelemadójának alanya az áttérési különbözetre tekintettel alkalmazandó növelést vagy egy összegben vagy öt év alatt, öt egyenlő részletben alkalmazza. Ehhez kapcsolódóan a módosítás kimondja, hogy amennyiben az áttérési különbözet összege (egyenlege) negatív, akkor azt az adózó az áttérés adóévében és az azt követő négy adóévben öt egyenlő részletben - az adózás előtti eredmény csökkentése révén - érvényesíti az adóalapjában.

A 38. §-hoz

A 2013/34/EU irányelv nem teszi lehetővé rendkívüli tételek elszámolását, ezért a számviteli törvény módosítása szerint a korábban rendkívüli bevételként vagy rendkívüli ráfordításként meghatározott tételeket tartalmuknak és jellegüknek megfelelően az egyéb, illetve a pénzügyi műveletek ráfordításai, bevételei között kell elszámolni. A számviteli változások miatt a Távhő törvény érintett rendelkezése harmonizálása vált szükségessé. A módosítás tartalmi változást nem jelent.

A 39. §-hoz

A pénzügyi tranzakciós illetékről szóló 2012. évi CXVI. törvény módosítása általános jelleggel - az IFRS-ek szerint beszámolót készítők és a számviteli törvény általános szabályai szerint beszámolót készítők számára is egyaránt alkalmazható módon - technikai jellegű pontosításként újradefiniálja a jutalék- és díjbevételek fogalmát, mely azonban tartalmi módosítást nem jelent.

A 40. §-hoz

A pénzügyi intézményeknél az általános tartalékképzés számviteli elszámolása nem írható elő kötelezően az IFRS-ek szerint beszámoló készítők esetében, indokolt viszont, hogy a tevékenységből eredő veszteségek fedezete az IFRS-ek szerint beszámolót készítő pénzügyi intézmények esetében is rendelkezésre álljon. Ezért a törvény kimondja, hogy az ilyen vállalkozónak, az IFRS-ek szerinti adózott eredménye tíz százalékának megfelelő összegben, a számviteli törvény által előírt saját tőke megfeleltetési táblában az eredménytartalékot csökkentő tételként, lekötött tartalékot kell képeznie, melyet csak a tevékenységéből eredő veszteségek rendezésére használhat fel.

A 41. §-hoz

A Magyar Nemzeti Bank felügyelete alá tartozó intézmények 2017. január 1-jétől bizonyos körben alkalmazzák, míg más körben pedig alkalmazhatják az IFRS-eket egyedi beszámolási célra, így azt követően azokra a sajátos szabályokat tartalmazó kormányrendeletek hatálya már nem terjed ki. Ebből következően indokolt a Magyar Nemzeti Bank elnöke számára felhatalmazást adni olyan rendelet kibocsátására, amelyben a pénzügyi közvetítőrendszer felügyeletével kapcsolatos jogkörében eljárva állapítja meg a nem-teljesítő kitettség és az átstrukturált követelés, valamint az ügyfél- és partnerminősítés, illetőleg a fedezetértékelés prudenciális követelményeit.

A 42. §-hoz

A Magyar Nemzeti Bank felügyelete alá tartozó intézmények 2017. január 1-jétől bizonyos körben alkalmazzák, míg más körben pedig alkalmazhatják az IFRS-eket egyedi beszámolási célra, így azt követően azokra a sajátos szabályokat tartalmazó kormányrendeletek hatálya már nem terjed ki. Ebből következően indokolt a Magyar Nemzeti Bank elnöke számára felhatalmazást adni olyan rendelet kibocsátására, amelyben a pénzügyi közvetítőrendszer felügyeletével kapcsolatos jogkörében eljárva állapítja meg a nem-teljesítő kitettség és az átstrukturált követelés, valamint az ügyfél- és partnerminősítés, illetőleg a fedezetértékelés prudenciális követelményeit.

A 43. §-hoz

A törvény pontosítja, összhangba hozza a közbenső mérleg kifejezést a számviteli törvény rendelkezéseivel.

A 44. §-hoz

A törvény a reklámadóról szóló törvény módosítása körében rögzíti, hogy az IFRS-ek szerint beszámolót készítő adóalany esetén a helyi adótörvény szerinti definiált nettó árbevételt kell nettó árbevételnek (adóalapnak) tekinteni.

A 45. §-hoz

A törvény kimondja azt a 173/C. § (1) bekezdéséből is levezethető szabályt, hogy a könyvvizsgálói közfelügyeleti feladatokat ellátó hatóság a minőségellenőrzést az adott megbízásra vonatkozóan a jelentés kibocsátását követő 3 évig jogosult lefolytatni, azzal, hogy ebben az esetben a minőségellenőrzés során az adott időszak összes többi megbízását is jogosult vizsgálni.

A 46. §-hoz

A törvény pontosítja, hogy a kamara által fizetett közfelügyeleti díjat a könyvvizsgálói közfelügyeleti feladatokat ellátó hatóság kizárólag a közfelügyeleti feladatok ellátására fordítja.

A 47. §-hoz

A törvény meghatározza, hogy a könyvvizsgálói közfelügyeleti feladatokat ellátó hatóság által a könyvvizsgálói szolgáltatást igénybe vevők érdekét veszélyeztető helyzet esetén a hatóság a lefolytatott ellenőrzés eredményeit figyelembe véve milyen intézkedéseket alkalmazhat. A törvény lehetővé teszi fegyelmi eljárás kezdeményezését, könyvvizsgálói jelentés visszavonására kötelezést, minősítés megvonását, pénzbírság kiszabását, valamint akár tevékenység gyakorlásától való eltiltás alkalmazását. A pénzbírság összege kamarai tag könyvvizsgáló esetén 100 ezer forinttól 100 millió forintig, könyvvizsgáló cég esetén 100 ezer forinttól 500 millió forintig terjedhet. Az eltiltás 3 évig terjedhet.

A 48. §-hoz

A törvény a közérdeklődésre számot tartó gazdálkodóknál jogszabály szerinti könyvvizsgálatot ellátók kötelező felelősségbiztosításával kapcsolatos határidőt határozza meg az egyes törvényeknek a pénzügyi közvetítőrendszer fejlesztésének előmozdítása érdekében történő módosításáról szóló 2015. évi LXXXV. törvény hatályba lépésének napját magában foglaló üzleti év éves beszámolójára, összevont (konszolidált) éves beszámolójára vonatkozó jogszabályi kötelezettségen alapuló könyvvizsgálói feladatok teljesítéséig, de legkésőbb 2016. június 1-ig.

A könyvvizsgáló cégekre vonatkozóan 2015. július 7-én lépett hatályba egy 5 éves kötelező rotációt előíró rendelkezés.

Ennek értelmében a közérdeklődésre számot tartó gazdálkodók jog szerinti könyvvizsgálatával megbízott könyvvizsgálók és könyvvizsgáló cégek legfeljebb 5 évig folytathatnak jogszabályi kötelezettségen alapuló könyvvizsgálói tevékenységet ugyanazon közérdeklődésre számot tartó gazdálkodónál. A módosítás egyértelművé teszi, hogy a könyvvizsgáló cégek kötelező rotációjának számításakor figyelmen kívül kell hagyni a 2015. július 7-ét megelőző mérlegfordulónappal végződő üzleti évekre vonatkozó könyvvizsgálói megbízásokat. A módosítás egyértelműsíti, hogy a 2015. szeptember 1. előtt beérkezett minősítés iránti kérelmek esetében a kamara jogosult eljárni a 2015. augusztus 31-én hatályos előírások alapján.

A 49. §-hoz

A törvény alapján a kamarai tag könyvvizsgáló, könyvvizsgáló cég a könyvvizsgálói közfelügyeleti feladatokat ellátó hatóság által lefolytatott minősítési eljárásért igazgatási szolgáltatási díjat köteles fizet. A díj megfizetését a kérelem benyújtásával egyidejűleg szükséges teljesíteni és a befizetést a törvényben meghatározott módon igazolni kell.

Az 50. §-hoz

A törvény pontosítja a könyvvizsgálói közfelügyeleti feladatokat ellátó hatóság által a könyvvizsgálói szolgáltatást igénybe vevők érdekét veszélyeztető helyzet esetén lefolytatott ellenőrzés szabályait.

A törvény továbbá pontosítja azt az időtartamot, amelyre a kamarai tag könyvvizsgálók, könyvvizsgáló cégek könyvvizsgálói közfelügyeleti feladatokat ellátó hatóság részére előírt kötelező adatszolgáltatása kiterjed.

A törvény pontosítja a 2015. szeptember 1-től hatályos, vizsgatételi kötelezettségre irányadó átmeneti rendelkezéseket. 2017. december 31-ig a vizsgát nem kizárólag azoknak a könyvvizsgálók kell teljesíteni, akik a módosítás hatálybalépésekor rendelkeztek minősítéssel, hanem azoknak is, akik ugyan a minősítés iránti kérelmet már a módosítás hatályba lépése előtt, 2015. szeptember 1-je előtt beadták, és e kérelem alapján - a 2015. augusztus 31-én hatályos szabályok szerint - szereztek a Magyar Könyvvizsgálói Kamarától minősítést.

Az 51. §-hoz

A törvény átmeneti rendelkezést tartalmaz a korábban a számviteli törvény, valamint egyes pénzügyi tárgyú törvények módosításáról szóló 2015. évi CI. törvénnyel bevezetett új osztalék elszámolási szabályokra vonatkozóan. Az átmeneti rendelkezés kimondja, hogy az osztalék elszámolás új szabályait a gazdasági társaság a 2016. évben induló üzleti évi kifizetésekre köteles először alkalmazni.

-----STARTING---POINT---VEGE---

Az 52. §-hoz

Hatályba léptető rendelkezések.

Az 53. §-hoz

Jogharmonizációs klauzula.