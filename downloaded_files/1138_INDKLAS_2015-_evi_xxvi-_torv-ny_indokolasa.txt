2015. évi XXVI. törvény indokolása

a Magyarország Kormánya és a Szlovák Köztársaság Kormánya között, a Magyar Köztársaság Kormánya és a Szlovák Köztársaság Kormánya közötti, személyeknek a közös államhatáron történő visszafogadásáról szóló, Budapesten, 2002. szeptember 12. napján aláírt Egyezmény módosításáról és kiegészítéséről szóló Egyezmény kihirdetéséről

-----STARTING---POINT---ALTALANOS---

Általános indokolás

A törvény célja a Magyarország Kormánya és a Szlovák Köztársaság Kormánya között a Magyar Köztársaság Kormánya és a Szlovák Köztársaság Kormánya közötti, személyeknek a közös államhatáron történő visszafogadásáról szóló, Budapesten, 2002. szeptember 12. napján aláírt Egyezmény (kihirdette: 2004. évi VII. törvény) módosításáról és kiegészítéséről szóló Egyezmény (a továbbiakban: Módosító Egyezmény) kötelező hatályának elismeréséhez szükséges felhatalmazás megszerzése, illetve a Módosító Egyezmény kihirdetése.

Tekintettel a Magyar Köztársaság Kormánya és a Szlovák Köztársaság Kormánya közötti, személyeknek a közös államhatáron való visszafogadásáról szóló, Budapesten, 2002. szeptember 12. napján aláírt Egyezmény aláírása óta eltelt hosszabb idő alatt bekövetkezett változásokra (a két fél uniós csatlakozása és teljes jogú schengeni taggá válása, Magyarország nevének megváltozása), valamint az alkalmazása során felmerült és a nem egyértelmű megfogalmazásra visszavezethető problémákra (határidők számításának kezdete), az Egyezmény szövegének módosítása, pontosítása, illetve kiegészítése vált szükségessé.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (3) bekezdés b) pontja alapján a Módosító Egyezmény az Országgyűlés feladat- és hatáskörébe tartozó nemzetközi szerződésnek minősül, így a kötelező hatálya elismerésére az Országgyűlésnek kell felhatalmazást adnia, és azt törvényben kell kihirdetni.

A 2. §-hoz

A Módosító Egyezmény szövegének végleges megállapítását követően, az Nsztv. 9. § (1) bekezdése értelmében, a Módosító Egyezményt törvényben kell kihirdetni.

A 3. §-hoz

A Módosító Egyezmény 1. cikkében a felek pontosítják a saját és a harmadik országbeli állampolgárok valamint hontalan személyekre vonatkozó visszafogadási kötelezettségről szóló rendelkezéseket, valamint egyértelműen meghatározzák az eljárási határidőket.

A Módosító Egyezmény 2. cikke értelmében a Szerződő Felek diplomáciai úton értesítik egymást arról, hogy a Módosító Egyezmény hatálybalépéséhez szükséges belső jogszabályi követelményeknek eleget tettek. A Módosító Egyezmény azon későbbi jegyzék kézhezvételét követő hónap első napján lép hatályba, amelyben mindkét Szerződő Fél diplomáciai úton értesítést adott a hatálybalépéshez szükséges belső jogi előírások teljesítéséről.

A 4. §-hoz

A Módosító Egyezmény hatálybalépésének naptári napját - az Nsztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett egyedi határozatával állapítja meg.

A törvény végrehajtásáról a határrendészetért, idegenrendészetért és menekültügyért felelős miniszter gondoskodik.