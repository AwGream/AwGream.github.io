2005. évi LVI. törvény indokolása

az APEH-nek a felszámolás alatt álló szervezetekkel szemben fennálló, a központi költségvetést, az elkülönített állami pénzalapokat, illetve a nyugdíjbiztosítási és az egészségbiztosítási alapot megillető követeléseivel kapcsolatos engedményezési joga gyakorlására, valamint a követelések érvényesítésének intézményrendszerére vonatkozó jogszabályok módosításáról

-----STARTING---POINT---ALTALANOS--- 

A törvény az APEH-nek a felszámolás alatt álló szervezetekkel szemben fennálló követelései engedményezésére vonatkozó szabályokat és intézményrendszert alakítja át, a követelések nagyobb arányú költségvetési megtérülését biztosító jogszabályi környezet kialakítása érdekében. E célból a törvény az Adó- és Pénzügyi Ellenőrzési Hivatalról szóló 2002. évi LXV. törvény, valamint az adózás rendjéről szóló 2003. évi CXII. törvény vonatkozó rendelkezéseinek módosítását tartalmazza.

Az érintett követeléseket jelenleg az APEH a 2002. évi LXV. törvény 2. § (8) bekezdése értelmében pályáztatás útján értékesíti, a törvény 2003. január 1-jei hatálybalépése óta. Ezt megelőzően, 1998. március 18. és 2002. december 31. között a követeléseket az APEH a Magyar Követeléskezelő Rt-re engedményezte, az APEH és az MKK Rt. közötti megállapodás alapján pedig a követelések érvényesítésének eredménye után - a követelésekért fizetett ellenértéket meghaladó eredmény 90%-a erejéig - az MKK Rt-nek elszámolási kötelezettsége keletkezett. A két eltérő szabályozás jogalkalmazási tapasztalatai alapján időközben bebizonyosodott, hogy az MKK Rt. általi, állami felügyelet mellett zajló követelésérvényesítés lényegesen hatékonyabb volt, így a követelések nagyobb arányú megtérülését biztosította a költségvetésnek, mint a pályáztatáson jelenlegi szabályozás.

A korábbi szabályozás időszakában az APEH előre meghatározott kiszámítható feltételek mellett - és az ellenérték meghatározásával kapcsolatos költségvetési kockázat kiiktatásával - adhatta át a követeléseket. Ez lényegesen nagyobb volumenű engedményezést eredményezett lényegesen rövidebb idő alatt. A korábbi szabályozás érvényesülése alatt a követelések az adós cégekkel szembeni felszámolási eljárás megkezdését követő egy éven belül átadásra kerültek az MKK Rt-hez, míg jelenleg a kiírt pályázatokban szereplő követelések esetén a felszámolási eljárás általában több, mint két éve folyamatban van . Az engedményezéshez szükséges időigény lényegesen befolyásolja a követelések megtérülésének esélyeit, és így közvetve a jelenlegi pályáztatásban a követelések ellenértékét, a költségvetés bevételeinek alakulását.

Jelenleg az APEH a pályázati kiírásokban minden esetben a tőkekövetelések értékének 1%-ában határozza meg a követeléscsomag minimális ellenértékét. Az eddig elbírált összesen öt eredményes pályázat közül három nyertese az MKK Rt. volt, az Rt. a három pályázatra vetítve együttesen a tőkeérték 1,44%-át fizette meg . A másik két eredményes pályázaton nyertesek ezzel szemben csak a minimális 1%-os ellenértéket fizették meg, a piac tehát az MKK Rt . belépése nélkül a követeléseket azok minimálárára értékelte, a magáncégek versenye nem eredményezte a bevételek növekedését.

Végül, a legutóbbi pályázat eredménytelenül zárult.

A követelések megtérülésére vonatkozó jogalkalmazási tapasztalatok összefoglaló adata pedig az, hogy az MKK Rt-t egyedüli lehetséges engedményesként megnevező szabályozás - és így a követelésekkel kapcsolatos tevékenység feletti folytonos állami kontroll - érvényesülése összességében a tőkeérték 2,55%-a körüli megtérülést biztosított, a pályázatos jelenlegi modell pedig, ami a követelések piaci alapon történő kezelésével jár, csak 1,25%-os megtérülést biztosított a költségvetésnek.

A gyakorlatban lényegesen hatékonyabbnak bizonyult szabályozási modell alapvető elemeit megőrző, e törvényben szereplő szabályozásnak jogharmonizációs akadálya nincsen. A szabályozásra - a kérdést meghatározó másodlagos közösségi jogforrások hiányában - az Európai Unió elsődleges közösségi jogának szabályai vonatkoznak, ideértve a Római Szerződésben foglalt kivételszabályokat is. Az MKK Rt-t, mint 100%-os közvetett állami tulajdonban álló vállalatot egyedüli lehetséges engedményesként megnevező szabályozást az EK Szerződés 86(1) cikke körében szükséges értékelni, így arra vonatkoznak többek között a versenyjogi és a belső piaci szabályok is. A szabályozás a Szerződés versenyjogi rendelkezéseit nem sérti, a belső piaci szabályokkal pedig az EK Szerződés 45. Cikke alapján összeegyeztethető, mivel az állam adóztató közhatalmi tevékenységével áll kapcsolatban. Az érintett követelések engedményezése nem tartozik a közbeszerzési szabályok hatálya alá - egyébként a jelenlegi szabályozás szerint sem, így az APEH által kiírt pályázatok sem a közbeszerzési eljárások szabályok szerint kerülnek lebonyolításra. A jogharmonizációs követelményekkel kapcsolatban ugyanakkor hangsúlyozandó, hogy a 45. Cikk alapján való összeegyeztethetőség lényeges feltétele a szabályozás arányossága, aminek érdekében szükséges, hogy az MKK Rt. a követeléseket tovább engedményezhesse, és ilyen eszközzel is biztosíthassa az egyes követelések érvényesítése során az elérhető legnagyobb költségvetési megtérülést.

A szabályozást annak a költségvetési megtérülés biztosításában való hatékonysága érdekében, valamint egy téves jogértelmezési gyakorlatból adódó jogszabályi koherencia probléma feloldásának céljából szükséges kiegészíteni az adózás rendjéről szóló törvény 35. §-ának módosításával. A módosítás az Art. érintett rendelkezésének jogértelmezési gyakorlata miatt szükséges, a Legfelsőbb Bíróság 2/2004. Polgári jogegységi határozatában foglalt azon értelmezés kizárása érdekében, amely alapján az APEH hitelezői követeléseinek engedményese az anyagi jogi szabályok szerint helytállni köteles (mögöttesen felelős) személytől polgári peres eljárásban nem követelheti a tartozás megfizetését. Ez a jogegységi határozat ugyanis gyakorlatilag érvényesíthetetlenné és értéktelenné teszi az APEH hitelezői követelései közül azokat, amelyek kiegyenlítésére a felszámolási eljárásban a szükséges fedezet nem áll rendelkezésre. Az ismertetett jelenlegi jogértelmezés a költségvetésnek többszáz millió forintos nagyságrendű kárt okoz, miközben ellentétben áll a mögöttes felelősség alapjául szolgáló polgári és gazdasági jogi szabályokkal és a Ptk. jogérvényesítésre vonatkozó 7. § (1) bekezdésével, a bírói úthoz való alkotmányos alapvető jog szabályaival, és az Art. 35. § (2) bekezdésének eredeti jogalkotói szándékával is. Az Art. 35. § (2) bekezdése ugyanis a jogalkotói szándék szerint egy eljárásjogi - és nem anyagi jogi - normát tartalmaz, mivel nem létrehozza a mögöttes felelősök vonatkozásában a jogviszonyt, ami a különböző anyagi jogi jogszabályok szerint már fennáll, hanem egy könnyített eljárási lehetőséget teremt az érvényesítésre. A jogalkotói szándék tehát az adóeljárás alanyi körének célszerűségi szempontokból történő bővítése volt, vagyis, a peres úton való igényérvényesítés lehetősége mellett az APEH számára annak biztosítása, hogy az adóeljárásban kötelezhesse a mögöttesen felelős személyeket a tartozás megfizetésére; a jogegységi határozat értelmezése viszont éppen ellenkező hatást vált ki, hiszen (engedményezés esetén) kizárja a mögöttes felelősökkel szembeni igényérvényesítés lehetőségét. Ezen ellentmondások kizárását szolgálja tehát a törvényben az Art. 35. §-át érintő módosítás, amellyel kapcsolatban hangsúlyozandó, hogy az nem új tartalommal tölti meg az Art. érintett rendelkezését, hanem egy értelmező jellegű kiegészítést hordoz annak érdekében, hogy a jogalkalmazásban is biztosan érvényesülhessen az eredeti jogalkotói szándék.

A fentiekben kifejtett indokokra tekintettel a törvényi szabályozás a következőket tartalmazza. Egyrészt, a törvény 1. §-a rendelkezik arról, hogy az APEH felszámolás alatt álló szervezetekkel szemben fennálló követeléseinek engedményezése esetén az engedményes a Magyar Követeléskezelő Rt. Az engedményezés és a követelésérvényesítés részletes szabályainak rögzítését, illetőleg azok hosszú távra kiszámíthatóvá tételét szolgálja az APEH elnöke és az MKK Rt. közötti megállapodás, amelynek hatályba lépését a szabályozás a pénzügyminiszter jóváhagyásához köti. Ez az intézményrendszer - az állami tulajdonosi irányítás mellett - többszörös állami/hatósági kontrollt biztosít az állami adó- és társadalombiztosítási tartozások követeléseinek érvényesítésével szemben, a követelések lehető legnagyobb arányú megtérülése érdekében. Továbbá, a szabályozás rendelkezik arról, hogy az MKK Rt. a követeléseket tovább engedményezheti, és hogy az engedményezésre megfelelően alkalmazandók a Ptk. szabályai, ami elősegíti egyrészt a nagyobb arányú költségvetési megtérülést, másrészt a szabályozásra irányadó jogharmonizációs követelmények teljesítéséhez nélkülözhetetlen. Végül, a törvény 2. §-ában módosítani rendelt Art. 35. § kiegészítése egyértelművé teszi, hogy az érintett követelések érvényesítésére - az adóeljárás keretében történő igényérvényesítési lehetőség érintetlenül hagyása mellett - polgári peres vagy nemperes eljárásban is sor kerülhet, az erre irányadó szabályok szerint.

-----STARTING---POINT---RESZLETES---

-----STARTING---POINT---VEGE---