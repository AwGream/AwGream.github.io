1997. évi LIX. törvény indokolása

a Magyar Köztársaság Alkotmányának módosításáról

ÁLTALÁNOS INDOKOLÁS

A Magyar Köztársaság új Alkotmányának előkészítése folyamatban van, azonban most már nincs reális esély arra, hogy a kormányzati ciklus végéig megszülessen a népszavazás által megerősített új alaptörvény.

Erre figyelemmel a továbbiakban már nem halasztható jogszabályalkotási feladatok elvégzése érdekében elengedhetetlen a hatályos Alkotmány kismérvű módosítása.

Így módosítani szükséges az országgyűlési képviselők összeférhetetlenségének kimondásához szükséges szavazati arányt, a népszavazás és a népi kezdeményezés szabályait, a miniszterelnök és a miniszterek megbízatásának megszűnésére vonatkozó rendelkezéseket. A tervezett bírósági reformmal összefüggésben módosítani kell a bírósági szervezeti rendszerre vonatkozó szabályokat. A büntetőeljárás reformjával összhangban pedig az ügyészség jogkörének módosítása szükséges.

RÉSZLETES INDOKOLÁS

Az 1. §-hoz

Az országgyűlési képviselők jogállásáról szóló 1990. évi LV. törvény módosításáról szóló 1997. évi V. törvény hatályba lépésével nagy mértékben szigorodtak az országgyűlési képviselőkre vonatkozó összeférhetetlenségi szabályok. Ez indokolttá teszi, hogy az összeférhetetlenség kimondásához a jelenlevő országgyűlési képviselők kétharmadának szavazatára legyen szükség szemben az Alkotmány hatályos rendelkezésével, mely az összeférhetetlenség kimondásához csak egyszerű többséget ír elő.

A 3-4. §-hoz

Az Alkotmánybíróság 2/1993. (I. 22.) AB határozatában kimondta, hogy: „A népszavazásról és népi kezdeményezésről szóló 1989. évi XVII. törvény az 1989. évi alkotmánymódosítás előtt jött létre, s a korábbi, a módosítást megelőző alkotmányos rendbe illeszkedett. A törvénynek a hatályos Alkotmányhoz igazítása nem történt meg, és ezáltal alkotmányellenes helyzet állt elő.”

Az országos népszavazásról és népi kezdeményezésről szóló törvényi szabályozás módosítása azonban feltétlenül szükségessé teszi a hatályos Alkotmány módosítását is. Emellett a népszavazással és népi kezdeményezéssel kapcsolatos több alapvető jelentőségű, alkotmányos szabályt egyébként is az Alkotmányban indokolt megjeleníteni. A módosítás, több európai ország alkotmányához hasonlóan, az Alkotmányban kívánja megjeleníteni a népszavazás fajtáira, a népszavazás kezdeményezésére jogosultakra, a tiltott tárgyakra, a népszavazás eredményességére vonatkozó legfontosabb szabályokat, és szól a népi kezdeményezésről is.

A törvény egyértelműen meghatározza a népszavazás fajtáit jogalap (kötelező-fakultatív) és kötőerő (ügydöntő-véleményező) szerint, továbbá azt, hogy ezeket kik és milyen tárgykörben kezdeményezhetik.

A népszavazás állampolgári kezdeményezésének feltételei szigorodnak: 100 000-ről 200 000-re nő a kötelező népszavazás kezdeményezéséhez szükséges aláírások száma, a fakultatív népszavazás esetén ez a szám 50 000-ről 100 000-re nő. Egyidejűleg a népszavazás eredményességének feltételei kismértékben változnak, a népszavazás akkor tekinthető eredményesnek, ha az érvényesen szavazók több mint fele, de legalább az összes választópolgár több mint egynegyede a kérdésre azonos választ adott. A jelenlegi hatályos szabályozás szerint az összes választópolgár több mint felének azonos szavazata szükséges az érvényességhez.

A törvény - az Alkotmánybíróság említett határozatában megfogalmazott követelménynek megfelelően - kiszélesíti és egyúttal pontosítja is azoknak az Országgyűlés hatáskörébe tartozó tárgyaknak a körét, amelyekben nem lehet népszavazást kezdeményezni és tartani.

A népi kezdeményezés állampolgári kezdeményezésének feltétele is szigorodott, a kezdeményezéshez szükséges aláírások száma most 50 000 fő. E létszám meghatározásánál irányadó szempont volt, hogy a fakultatív népszavazás kezdeményezésénél irányadó létszámhatárnál alacsonyabb mérték kerüljön meghatározásra, ezzel érzékeltetve azt is, hogy a népi kezdeményezés kisebb jelentőségű jogintézmény a népszavazáshoz képest.

A népi kezdeményezést az Országgyűlésnek napirendre kell tűznie és meg kell tárgyalnia, e jogintézmény tekintetében megszűnik az Országgyűlés mérlegelési lehetősége.

Az 5-7. hoz

Az Alkotmánybíróság 49/1996. (X. 25.) AB határozatában 1997. június 15. napjával megsemmisítette a Magyar Népköztársaság Minisztertanácsa tagjainak és az államtitkároknak jogállásáról és felelősségéről szóló 1973. évi III. törvényt és az állami vezetők munkaviszonyával összefüggő kérdésekről szóló 1077/1987. (XII. 31.) MT határozatot. Egyúttal megállapította, hogy az Országgyűlés mulasztásban megnyilvánuló alkotmányellenességet követett el azzal, hogy nem szabályozta törvényben az Alkotmányban foglaltaknak megfelelően a kormánytagok és az államtitkárok jogállását és felelősségét. A vonatkozó korszerű szabályozás megalkotása alkotmánymódosítást igényel.

A hatályos szabályozás értelmében a miniszter jogviszonya minden esetben felmentéssel, indoklás nélkül szűnik meg. Nyilvánvaló, hogy ez a szabályozás nem tartható, mert nem moshatók egybe azok a rendkívül különböző okok, melyek a jogviszony megszűnését eredményezik. A különböző megszűnési okokra tekintettel ugyanis differenciált szabályozás szükséges, különös tekintettel a minisztert - megbízatása megszűnését követően - megillető juttatások tekintetében. Hasonló elveket indokolt követni a miniszterelnöki megbízatás megszűnése esetén is. Ennek érdekében a törvény taxatíve felsorolja azokat a jogcímeket, amelyek alapján a miniszterelnöki, illetőleg a miniszteri megbízatás megszűnik.

Az ügyvezető Kormány jogköréhez hasonlóan az ügyvezető miniszterelnök jogkörét is az Alkotmányban szükséges szabályozni.

A 8-12. §-hoz

A folyamatban lévő bírósági reform szükségessé teszi az Alkotmány módosítását, mivel változik a bírósági szervezeti rendszer felépítése, a bíróságok igazgatásának elvi kérdései, a Legfelsőbb Bíróság jogegységesítő tevékenysége és a jogorvoslathoz való jog korlátozása is.

Ennek megfelelően a háromszintű bírósági rendszer az ítélőtáblák felállításával négyszintűre változik. A jogorvoslati fórumként működő ítélőtáblák felállítása lehetővé teszi a helyi bíróságok és a megyei bíróságok közötti célszerűbb munkamegosztást. A hatáskör átrendezését a Polgári Perrendtartás módosításával, illetve a büntetőeljárás módosulásával lehet elérni. E változások következményeként a helyi bíróságokról a bonyolultabb ténybeli és jogi megítélésű ügyek a szakmailag felkészültebb megyei bíróságokra kerülnek.

A bírói függetlenség egyik alapvető biztosítéka az, ha a bíróságok igazgatásának olyan rendszere működik, amely a politikailag semleges bírói hatalmat elkülöníti a törvényhozó és végrehajtó hatalomtól. A törvény szerint ezért megszűnnek a végrehajtó hatalmat képviselő igazságügyminiszternek a bíróságok igazgatásával kapcsolatos jogosítványai, és létrejön az igazságügyi irányítást ellátó legfőbb szerv: az Országos Igazságszolgáltatási Tanács.

A bírósági szervezet módosulásával csökken a Legfelsőbb Bíróság ítélkezési munkaterhe, és ezáltal maradéktalanul elláthatja jogegységesítő feladatát. A Legfelsőbb Bíróság a jogalkalmazás egységét ellátó tevékenységét új jogintézmény - a jogegységi eljárás - keretében végzi. E megoldás egyben visszatérést jelent a magyar jogfejlődés hagyományaihoz. A Legfelsőbb Bíróság jogegységi határozatai elősegítik a felmerült vitás elvi kérdések megválaszolását. A törvény kimondja, hogy a jogegységi határozatok a bíróságokra kötelezőek.

A társasbíráskodás elve az igazságszolgáltatásban érvényesülő fontos alapelv. Főszabályként a bíróság tanácsban ítélkezik, kivételt ez alól csak törvény állapíthat meg. A hatályos Alkotmány szerint a bíróságok hivatásos bírákból és népi ülnökökből alakított tanácsokban ítélkeznek. törvény e szabály alól kivételt engedhet. A törvény fenntartja a nem hivatásos bírák részvételét az igazságszolgáltatásban, azonban ezt nem főszabályként határozza meg.

A büntetőeljárás reformja során megváltozik az ügyész szerepe az eljárásban. Az Alkotmány 51. §-a (2) bekezdésének javasolt új szövege ezért nem határozza meg konkrétan az ügyészségnek a nyomozásban betöltött szerepét, hanem külön törvényben meghatározottakra utal az ügyészségnek a nyomozással összefüggő jogaival kapcsolatban.

A jogorvoslati jogosultság az Alkotmányban is szabályozott emberi jog. Az Alkotmány 57. § (5) bekezdése biztosítja, hogy az állami szerveknek jogalkalmazói tevékenységük során hozott döntései ellen jogorvoslattal élhessen az, akinek a döntés jogát vagy jogos érdekeit sérti. A törvény az Alkotmány szövegében is kifejezésre juttatja, hogy a jogorvoslati jogot törvény korlátozhatja a jogviták ésszerű időn belüli elbírálás érdekében, de a jogorvoslati jog korlátozásának arányban kell állnia az elérendő céllal.

A 13. §-hoz

A menedékjogra vonatkozó alkotmányi rendelkezés módosítását az 1951. évi, a menekültek helyzetéről szóló Genfi Egyezményben található megfogalmazások átvétele, továbbá a világviszonylatban egyedülálló, az üldözés alapjául szolgáló nyelvi klauzula megszüntetése indokolja. Az új rendelkezés teljes egészében harmonizál a Genfi Egyezménnyel.

A 14. §-hoz

E § a módosítások folytán szükségessé váló hatályon kívül helyezéseket, illetve a hatályba lépés időpontját tartalmazza. Kiemelést érdemel az Alkotmány 40. § (2) bekezdésének hatályon kívül helyezése. A miniszteri felelősség előfeltétele ugyanis a jogszabályokkal körülbástyázott önálló hatáskör, amely egyben feltételezi a hatáskör-elvonás tilalmát. E rendelkezés érvényesülése érdekében tehát szükséges az Alkotmány 40. § (2) bekezdésének hatályon kívül helyezése, ez ugyanis lehetővé teszi a miniszter hatáskörének Kormány által történő korlátlan elvonását.