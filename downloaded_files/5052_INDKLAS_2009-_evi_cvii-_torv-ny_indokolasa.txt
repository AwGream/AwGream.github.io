2009. évi CVII. törvény indokolása

az egyrészről az Európai Közösség és tagállamai, másrészről a Kínai Népköztársaság Kormánya közötti, a tengeri közlekedésről szóló megállapodást módosító jegyzőkönyv kihirdetéséről

-----STARTING---POINT---ALTALANOS---

Általános indokolás

Az előterjesztés célja az egyrészről az Európai Közösség és tagállamai, másrészről a Kínai Népköztársaság Kormánya közötti, a tengeri közlekedésről szóló megállapodást (a továbbiakban: Megállapodás) módosító jegyzőkönyv (a továbbiakban: Jegyzőkönyv) kihirdetése. A Megállapodást a Bolgár Köztársaság és Románia európai uniós csatlakozásnak figyelembevétele céljából kell módosítani.

Az EU külkereskedelmi termékforgalmában 2008-ban és 2009 első félévében Kína volt a második legnagyobb külkereskedelmi partner. A Közösség tagállamai és Kína között meglévő kétoldalú tengeri megállapodások felváltására a Tanács 1998. február 12-én felhatalmazta a Bizottságot az Európai Közösség és tagállamai, valamint a Kínai Népköztársaság Kormánya között kötendő tengeri közlekedési megállapodással kapcsolatos tárgyalásokra. A tárgyalások sikeresnek bizonyultak és a Megállapodást a Bizottság 2001. december 12-én parafálta, ezt követően 2002. december 6-án Brüsszelben írták alá.

A Megállapodás célja az EU tagállamok és Kína gazdasági szereplői érdekében azon feltételek javítása, amelyek mellett a Kína felé és felől, a Közösség felé és felől, valamint egyrészről a Közösség, illetve Kína felé és felől, másrészről harmadik országok felé és felől irányuló tengeri teherszállítási műveleteket végrehajtják.

2005. szeptember 5-én Pekingben a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz történő csatlakozásának figyelembevétele céljából a megállapodás módosításáról szóló jegyzőkönyv aláírására került sor.

A Tanács 2008. január 28-i, 2008/143/EK határozatával az egyrészről az Európai Közösség és tagállamai, másrészről a Kínai Népköztársaság közötti, a tengeri közlekedésről szóló megállapodást, 2008/144/EK határozatával pedig annak kiegészítő jegyzőkönyvét a Közösség nevében jóváhagyta. Az alapmegállapodás és a tíz tagállam Európai Unióhoz történő csatlakozásának figyelembevétele céljából a megállapodás módosításáról szóló jegyzőkönyv 2008. március 1-jén lépett hatályba.

A Magyar Köztársaság a jegyzőkönyvvel vált a megállapodásban szerződő féllé. A Megállapodást és az azt a tíz tagállam Európai Unióhoz történő csatlakozásának figyelembevétele céljából módosító jegyzőkönyvet a 2009. évi X. törvény hirdette ki.

A Bizottság 2006. október 23-án felhatalmazást kapott a Tanácstól a Kínával kötött megállapodást módosító jegyzőkönyvről való tárgyalásra Bulgária és Románia európai uniós csatlakozásnak figyelembevétele céljából. A jegyzőkönyvet mindkét fél 2008. február 28-án parafálta. A Tanács 2008. november 4-i 2009/432/EK határozatával a tengeri közlekedésről szóló, egyrészről az Európai Közösségek és tagállamai, és másrészről a Kínai Népköztársaság Kormánya között létrejött megállapodást módosító jegyzőkönyv a Közösség és tagállamai részéről elfogadásra került. A Jegyzőkönyvet 2009. március 31-én írták alá.

A Jegyzőkönyv akkor lép hatályba, ha a szerződő felek értesítették egymást a hatálybalépéshez szükséges belső jogi eljárások lezárásáról. Magyar részről tehát szükséges a kötelező hatály elismerésére felhatalmazás, valamint a szerződő felek értesítése a megerősítés megtörténtéről.

-----STARTING---POINT---RESZLETES---

Részletes indokolás

Az 1. §-hoz

A paragrafus alapján az Országgyűlés felhatalmazást ad az egyrészről az Európai Közösség és tagállamai, másrészről a Kínai Népköztársaság Kormánya közötti, a tengeri közlekedésről szóló megállapodást módosító jegyzőkönyv kötelező hatályának elismerésére.

A 2. §-hoz

A paragrafus a Jegyzőkönyv kihirdetéséről rendelkezik.

A 3. §-hoz

A paragrafus a Jegyzőkönyv hiteles magyar nyelvű szövegét tartalmazza.

1. cikkhez: A cikk megállapítja, hogy a Bolgár Köztársaság és Románia a Megállapodás szerződő felévé válnak.

2. cikkhez: A cikk megállapítja, hogy a Megállapodásnak a Jegyzőkönyvhöz csatolt román és bolgár nyelvű szövege ugyanolyan feltételek mellett tekintendő hitelesnek, mint a Megállapodás 14. cikkével összhangban elkészített egyéb nyelvi változatok.

3. cikkhez: A cikk megállapítja a jóváhagyásra, valamint a hatálybalépésre vonatkozó rendelkezéseket.

4. cikkhez: A Jegyzőkönyv készítésének körülményeit tartalmazza.

A 4. §-hoz

A paragrafus a törvény hatálybalépésével összefüggő és végrehajtásához szükséges rendelkezéseket tartalmazza.