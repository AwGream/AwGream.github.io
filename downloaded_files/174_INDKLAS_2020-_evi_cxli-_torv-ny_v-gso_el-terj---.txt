2020. évi CXLI. törvény végső előterjesztői indokolása

Nagy-Britannia és Észak-Írország Egyesült Királysága Európai Unióból történő kilépésére tekintettel az Egyesült Királyság állampolgárai, valamint családtagjaik tartózkodási jogáról

-----STARTING---POINT---ALTALANOS--- 

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján kerül közzétételre.

A törvényjavaslat célja, hogy a Nagy-Britannia és Észak-Írország Egyesült Királysága (a továbbiakban: Egyesült Királyság) Európai Unióból történt kilépése kapcsán meghatározza a Magyarországon élő egyesült királysági állampolgárok és harmadik országbeli családtagjaiknak a kilépést követő átmeneti időszak utáni tartózkodási jogára vonatkozó rendelkezéseket. A tervezet - a Kilépési Megállapodás vonatkozó rendelkezéseinek figyelembe vételével - megteremti annak a lehetőségét, hogy a korábban a szabad mozgás és tartózkodás jogát élvező személyek a kilépést követően is folytathassák tartózkodásukat Magyarországon, kedvezményes szabályozás keretében.

Emellett megalkotásra kerülnek az egyesült királysági állampolgárok vízummentessége kapcsán szükséges rendelkezések, a külső határok átlépésekor vízumkötelezettség alá eső, illetve az e kötelezettség alól mentes harmadik országbeli állampolgárok országainak felsorolásáról szóló (EU) 2018/1806 rendeletnek az Egyesült Királyság Unióból való kilépése tekintetében történő módosításáról szóló, 2019. április 10-i (EU) 2019/592 európai parlamenti és tanácsi rendelet végrehajtása vonatkozásában. E rendelet viszonossági alapon biztosítja az egyesült királysági állampolgárok részére a menteséget a tagállamok területére való beutazás esetén előírt vízumkötelezettség alól.

-----STARTING---POINT---RESZLETES---

Az 1. §-hoz

A törvényjavaslat célja, hogy a Nagy-Britannia és Észak-Írország Egyesült Királysága (a továbbiakban: Egyesült Királyság) Európai Unióból történt kilépése kapcsán meghatározza a Magyarországon élő egyesült királysági állampolgárok és harmadik országbeli családtagok személyiadat- és lakcímnyilvántartásból történő kikerülésére vonatkozó szabályt, arra az esetre, ha 2021. december 31-ig nem rendezik státuszukat.

A 2. §-hoz

A törvényjavaslat célja, hogy a Nagy-Britannia és Észak-Írország Egyesült Királysága (a továbbiakban: Egyesült Királyság) Európai Unióból történt kilépése kapcsán meghatározza a Magyarországon élő egyesült királysági állampolgárok és harmadik országbeli családtagjaiknak a kilépést követő átmeneti időszak utáni tartózkodási jogára vonatkozó rendelkezéseket. A tervezet - a Kilépési Megállapodás vonatkozó rendelkezéseinek figyelembe vételével - megteremti annak a lehetőségét, hogy a korábban a szabad mozgás és tartózkodás jogát élvező személyek továbbra is folytathassák tartózkodásukat Magyarországon, kedvezményes szabályozás keretében.

A törvényjavaslat szerint az egyesült királysági állampolgárok és családtagjaik nemzeti letelepedési engedély megszerzésére lesznek jogosultak, a lakhatásra, megélhetésre, egészségügyi biztosításra és Magyarország érdekére vonatkozó feltételek vizsgálata nélkül. A nemzeti letelepedési engedély megszerzéséig pedig a korábban a szabad mozgás és tartózkodás szabályrendszere szerint kiadott okmányok birtokában élhetnek továbbra is jogaikkal.

A kérelmezés lehetséges időtartama a törvény tervezett hatálybalépésétől számított 1 év, azaz 2021. január 1-jétől 2021. december 31-ig tart. Az érintettek részére korábban kiadott okmányok 2021. december 31-ig érvényesek.

A nemzeti letelepedési kérelem elbírálása során - a főszabálytól eltérően - nem kerül megvizsgálásra sem a korábbi tartózkodás hossza, sem a lakhatásra, megélhetésre és egészségügyi biztosításra, Magyarország érdekére vonatkozó feltételek fennállása. Vizsgálni kell azonban kizáró ok (pl. közrendre, közbiztonságra veszélyesség) fenn nem állását.

A letelepedett egyesült királysági állampolgárok családtagjai, akikkel a kapcsolat már a kilépést követő átmeneti időszak lejárta előtt fennállt és továbbra is fennáll, csatlakozhatnak az egyesült királysági állampolgárhoz, nemzeti letelepedési engedélyt szerezve.

Indokolt a harmadik országok huzamos tartózkodási engedéllyel rendelkező állampolgárainak jogállásáról szóló 2003/109/EK tanácsi irányelv szerint kiadott EK letelepedési engedély igénylésének lehetővé tétele is az egyesült királysági állampolgárok és családtagjaik számára, tekintettel arra, hogy a nemzeti letelepedési engedély nem biztosít olyan mobilitási jogot a többi tagállam viszonylatában, mely az EK letelepedési engedély 5 év tartózkodást követően történő megszerzésével a harmadik országbeli állampolgárok számára az uniós irányelv szerint lehetséges. Megjegyzendő, hogy az EK letelepedési engedély iránti kérelem elbírálása során a vonatkozó tartózkodási feltételeket a harmadik országok huzamos tartózkodási engedéllyel rendelkező állampolgárainak jogállásáról szóló 2003/109/EK tanácsi irányelv értelmében vizsgálni kell, a feltételek értékelésétől eltekinteni nem lehet.

A kilépéshez kapcsolódó átmeneti időszak elteltét követően az újonnan érkező egyesült királysági állampolgárok az egyéb harmadik országok polgáraihoz hasonlóan a Harmtv. szerint kérelmezhetik tartózkodási engedély kiadását azzal, hogy - a külföldi kérelmezés főszabályától eltérően - kérelmüket Magyarországon is benyújthatják.

A 3-4. §-hoz

A javaslat kiegészíti a vonatkozó törvények jogharmonizációs klauzuláit az (EU) 2019/592 európai parlamenti és tanácsi rendelet tekintetében. E rendelet mentesíti a tagállamok területére való beutazás esetén előírt vízumkötelezettség alól az Egyesült Királyság olyan polgárait, akik brit állampolgárok.

-----STARTING---POINT---VEGE---

Az 5. §-hoz

A törvény a Kilépési Megállapodásban meghatározott átmeneti időszak lejártát követő napon lép hatályba.