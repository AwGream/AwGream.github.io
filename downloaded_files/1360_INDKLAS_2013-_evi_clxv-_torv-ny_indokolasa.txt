2013. évi CLXV. törvény indokolása

a panaszokról és közérdekű bejelentésekről

-----STARTING---POINT---ALTALANOS--- 

Magyarország Alaptörvényének 2012. január 1-jei hatálybalépésével összhangban szükségessé vált az Alaptörvény XXV. cikkének („Mindenkinek joga van ahhoz, hogy egyedül vagy másokkal együtt, írásban kérelemmel, panasszal vagy javaslattal forduljon bármely közhatalmat gyakorló szervhez.”), valamint a panaszok és közérdekű bejelentések hatályos, töredékes szabályozásának összhangba hozatala.

A panaszokat és közérdekű bejelentéseket átfogó igénnyel először a közérdekű bejelentésekről, javaslatokról és panaszokról szóló 1977. évi I. törvény szabályozta. E törvényt az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló 2004. évi XXIX. törvény (ún. csatlakozási törvény) helyezte hatályon kívül, azonban annak érdekében, hogy a panaszok és közérdekű bejelentések intézésének az uniós csatlakozást követően is legyen jogalapja, a törvény 141-143. §-a rögzítette a területet érintő legfontosabb szabályokat.

A közérdekű bejelentésekkel kapcsolatos újabb szabályozás 2009-ben született meg, a tisztességes eljárás védelméről, valamint az ezzel összefüggő törvénymódosításokról szóló 2009. évi CLXIII. törvénnyel. A Közbeszerzési és Közérdekvédelmi Hivatal e törvény alapján a tisztességes eljárás szempontjából kifogásolható magatartásokat szankcionálta volna a közigazgatási hatósági eljárás és szolgáltatás általános szabályairól szóló 2004. évi CXL. törvény szerinti eljárásban. Az amerikai szabályozást alapul vevő törvény a közérdekvédelmi bejelentők védelméről rendelkezett, a közérdekvédelmi bejelentések körét lényegében a munkaadó-munkavállaló kapcsolatokra szűkítve. A törvény alapján megítélt bírság esetében a közérdekvédelmi bejelentő a bírság összegének 10%-át kitevő díjazásban is részesülhetett.

Megjegyzendő, hogy a hivatkozott 2009. évi CLXIII. törvényhez kapcsolódó, a Közbeszerzési és Közérdekvédelmi Hivatalról szóló törvényt az Országgyűlés elfogadta, azonban a köztársasági elnök azt megfontolásra visszaküldte az Országgyűlésnek. A törvény ismételt elfogadására a 2010. évi tavaszi ülésszakon - a közelgő országgyűlési választások miatt - már nem került sor, így a 2009. évi CLXIII. törvény alkalmazásához szükséges hatóság hiányában a törvény szerinti eljárások lefolytatására nincs mód.

Az új szabályozás célja a jogbiztonságot veszélyeztető jogi helyzet tisztázásán túl a közérdekű bejelentők támogatása, valamint tényleges védelmük megteremtése.

Az új szabályozási keretek kialakításakor fontos szempont volt, hogy az lehetőleg a már meglévő és működő jogi megoldásokból építkezzen.

Új jogintézmények létrehozására elsősorban a tisztességes eljárás védelméről, valamint az ezzel összefüggő törvénymódosításokról szóló 2009. évi CLXIII. törvény hatályon kívül helyezése kapcsán volt szükség. A közérdekvédelmi bejelentés intézménye - amellett, hogy a hatáskörrel rendelkező hatóság kijelölése hiányában a gyakorlatban alkalmazhatatlannak bizonyult - indokolatlanul szűkre szorította a köz érdekében fellépők és védelemre jogosultak körét. Ez lényegében csak a szűken vett munkáltató-munkavállaló viszonyokra szorítkozott, miközben ennek következtében nem volt védelemre jogosult a volt munkavállaló, vagy éppen a kölcsönzött munkaerő. A törvény kapcsán tisztázatlan volt a csatlakozási törvényben szereplő közérdekű bejelentés, illetve a közérdekvédelmi bejelentés egymáshoz való viszonya is.

Az új rendszer központi eleme az állampolgárok közbizalmát élvező, alapvető jogaikat védő alapvető jogok biztosa, aki vizsgálhatja az állami szervek panasz-, valamint közérdekű bejelentés kezelési gyakorlatát.

Az új szabályozás egyik újdonsága, hogy - a közszféra mellett - támogatja a magánszféra antikorrupciós intézkedéseit is, lehetővé téve e szervezeteknek, hogy külön, a bejelentések kezelésére szolgáló eljárásrendet alakítsanak ki, illetve a bejelentések fogadására ügyvédekkel megbízási szerződéseket kössenek (bejelentővédelmi ügyvéd).

A német példán alapuló megoldás lényege, hogy az ügyvédi titoktartás védi a bejelentő személyét, aki így jogilag helytálló tájékoztatást kaphat lehetőségeiről és jogairól. Az ügyvéd előszűrőként felfoghatja az érdemi információt nem tartalmazó, hamis stb. bejelentéseket, ugyanakkor azok pontosításával, kezelésével segítheti a nyomozó hatóságok munkáját, közreműködhet az eddig feltáratlan visszaélések, bűncselekmények megelőzésében és kivizsgálásában.

A bejelentővédelmi ügyvédeknek természetesen szigorú összeférhetetlenségi szabályoknak és képzettségi feltételeknek kell megfelelniük, ugyanakkor munkájukkal szemben jogos társadalmi elvárás a magasabb szintű átláthatóság biztosítása. Az adminisztratív terhek csökkentése érdekében a bejelentővédelmi ügyvéd alkalmazása nem kötelező, az csupán lehetőség marad.

-----STARTING---POINT---RESZLETES---

Az 1-3. §-hoz

A jogalkalmazás segítése érdekében a törvény magában foglalja a panaszokra és közérdekű bejelentésekre vonatkozó hatályos szabályozást. A rendelkezések lényegében azonosak az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló 2004. évi XXIX. törvény 141. §-ának rendelkezéseivel, elsősorban jogszabályszerkesztési, kisebb részben a jogalkalmazást elősegítő szempontból korszerűsíti azokat.

A 4. §-hoz

A törvény biztosítja, hogy a közérdekű bejelentést elektronikus formában is meg lehessen tenni. Erre elkülönült elektronikus rendszer létrehozásáról intézkedik.

Az 5. §-hoz

A közérdekű bejelentések intézésének nyomon követhetőségét biztosítja az a megoldás, amely előírja egyedi azonosító szám generálását. Ez a szám független a bejelentőtől, nem tartalmazhat a bejelentőre vonatkozó adatot, ugyanakkor lehetővé teszi a bejelentő számára, hogy az elektronikus rendszerbe történő bejelentkezés nélkül nyomon tudja követni a közérdekű bejelentés intézésének állását. Az egyedi azonosító szám és a felhasználó által megadott jelszó kellő biztonsági garanciát jelent arra, hogy a közérdekű bejelentő adataival ne éljenek vissza, a közérdekű bejelentő és a közérdekű bejelentés közötti kapcsolat sértetlen maradjon. Az egyedi azonosítószám, valamint a jelszó azt is lehetővé teszi, hogy a felhasználó folyamatos kapcsolatban legyen a közérdekű bejelentését intéző szervvel és részére - szükség esetén - további információt nyújtson.

A 6. §-hoz

A rendelkezés biztosítja, hogy a közérdekű bejelentők adatait mások ne ismerhessék meg, azok kizárólag az erre jogosultsággal rendelkező szervek részére adhatóak át. Ez elengedhetetlen a közérdekű bejelentés érdemi vizsgálatához, valamint a közérdekű bejelentővel való kapcsolattartáshoz. A törvény egy speciális adatvédelmi szabályt tartalmaz arra az esetre, ha a közérdekű bejelentést az elektronikus rendszer útján teszik meg. Ebben az esetben a közérdekű bejelentőre vonatkozó személyes adatok úgy anonimizálhatóak, hogy a közérdekű bejelentő személye ismert. Ez a megoldás biztosítja a közérdekű bejelentő védelmét abban az esetben, ha személyazonosságát valamilyen oknál fogva nem kívánja felfedni.

A 7. §-hoz

Valamennyi bejelentésnek az alapvető jogok biztosa általi kivizsgálása meghaladja a biztos hivatalának erőforrásait, ezért azt általában az eljárásra egyébként jogosult szerveknek kell elvégezniük, az alapvető jogok biztosa által megküldött bejelentés vagy bejelentés-kivonat alapján.

A 8. §-hoz

Az eljáró szerveknek az alapvető jogok biztosa által megküldött bejelentés vagy bejelentés-kivonat alapján eljárási kötelezettsége van. A bejelentés-kivonat alapján történő eljárásra az általános szabályoktól részben eltérő eljárásrend szükséges, az adatainak zárt kezelését kérő közérdekű bejelentő védelme érdekében.

A 9. §-hoz

Mivel a közérdekű bejelentéssel kapcsolatos tevékenység adatkezelésnek minősül, továbbá az személyes adatokhoz való hozzáférésnek különös jelentősége van, a törvény - az információs önrendelkezési jogról és az információszabadságról szóló 2011. évi CXII. törvénnyel összhangban, ugyanakkor a közérdekű bejelentők védelmét is biztosítva - szabályozza az adatokhoz való hozzáférést.

A 10. §-hoz

A rendelkezés az elektronikus rendszer működésével kapcsolatos adatvédelmi garanciákat rögzít az információs önrendelkezési jogról és az információszabadságról szóló 2011. évi CXII. törvény alapulvételével.

A 11. §-hoz

A rendelkezés egyértelművé teszi, hogy a közérdekű bejelentőkkel szemben a közérdekű bejelentésre tekintettel tett hátrányokozás szankciója a hátrányt okozó intézkedés jogellenessé válása. Ez alapján a különféle jogágak szerinti további szankciók is alkalmazandóak.

A 12. §-hoz

A rendelkezés meghatározza a veszélyeztetett közérdekű bejelentők fogalmát és rendelkezik arról, hogy az ilyen közérdekű bejelentők számára külön állami segítséget kell biztosítani.

A 13-16. §-hoz

Az elmúlt években a multinacionális vállalatok gyakorlatában egyre terjedőben vannak a vállalati belső visszaélés-bejelentési rendszerek. E rendszerek azt célozzák, hogy a munkavállalók a vállalaton belüli információáramlástól eltérő csatornákon belső információkat juttathassanak el az erre létrehozott szervezetekhez, jogi-megfelelőségi (compliance) szervezeti egységekhez. Bár e bejelentési rendszerek működtetését sok esetben jogszabály (pl. az Amerikai Egyesült Államokban a Sarbanes-Oxley törvény) írja elő, működtetésük belső jogi, adatkezelési aggályokat vethet fel.

Elismerve e rendszerek jelentőségét a magánszférában tapasztalható jogszabálysértések és korrupciós cselekmények visszaszorítása, valamint az etikus vállalatirányítás előmozdítása terén, e kihívásra nem általános tiltásukkal, hanem a megfelelő jogi környezet megteremtésével kell reagálni. A panaszokról és közérdekű bejelentésekről szóló törvény módosítása és a munkáltatói visszaélés-bejelentési rendszerekre vonatkozó alapvető szabályok törvényben történő rögzítése megteremti e rendszerek alkalmazásának alapvető feltételeit, egyben korlátok közé szorítja és feltételekhez köti a munkavállalók személyes adatainak ilyen célú kezelését.

A törvény rögzíti, hogy a munkáltató a közérdeket vagy nyomós magánérdeket védő magatartási szabályokat állapíthat meg a munkavállalói részére. E szabályokat azonban előzetesen nyilvánosságra kell hoznia annak érdekében, hogy a munkavállalók jogainak korlátozása ne terjedhessen túl a feltétlenül szükséges és arányos mértéken, egyben e szabályok meghatározását a nyilvánosság ereje is biztosíthassa, szükség esetén kikényszeríthesse.

A törvény kimondja, hogy a munkáltató visszaélés-bejelentési rendszert hozhat létre, egyben rögzíti e rendszer működtetésének legfontosabb garanciáit (célhoz kötöttség, adatkezelési nyilvántartásba történő bejelentés, különleges személyes adatok kezelésének tilalma, adatkezelés megszüntetésének feltételei, tájékoztató a munkavállalók részére, visszaélések visszaszorítása). Fontos követelmény, hogy a bejelentési rendszerbe nem csak a munkavállalók, hanem a munkáltatóval szerződéses viszonyban lévő jogi személyek (pl. alvállalkozók, beszállítók) is tehetnek bejelentést, elősegítve a menedzsment teljesebb körű tájékoztatását.

Rögzíti a bejelentés vizsgálatára vonatkozó legfontosabb elveket. Egyrészt biztosítja a bejelentők védelmét, előírja a munkáltató kivizsgálási kötelezettségét, a tisztességes eljárás elvét szem előtt tartva megadja a lehetőséget a bejelentésben érintett számára a védekezésre, ugyanakkor lehetővé teszi egyfajta szükségességi-arányossági vizsgálat lefolytatását annak érdekében, hogy a kisebb jelentőségű ügyek ne terheljék túl a rendelkezésre álló kapacitásokat.

A bejelentést vizsgálóra vonatkozó általános titoktartási kötelezettség rögzítésén túl meghatározza az adatok külföldre történő továbbításának garanciális feltételeit, az eljárási határidőket, valamint a bejelentést követően teendő intézkedéseket.

A 17. §-hoz

A törvény német minta alapján (externer Ombudsman, Vertrauensanwalt) megteremti a közérdekű bejelentések fogadására és kivizsgálására szakosodott bejelentővédelmi ügyvéd jogintézményét. Ilyen típusú, háromoldalú megbízási szerződések megkötésére eddig is volt lehetőség, ugyanakkor a rendszer szélesebb körű működtetése érdekében garanciák biztosítása is szükséges. A háromelemű jogviszonyban a megbízó (tipikusan egy gazdasági társaság) megbízza a bejelentővédelmi ügyvédet, hogy nevében eljárva fogadjon - a megbízóval kapcsolatos - bejelentéseket akár munkatársaitól, akár a megbízó külső partnereitől (pl. beszállító, alvállalkozó). A bejelentővédelmi ügyvédi megbízás kiterjeszthető más jelzések (pl. bejelentések, szabálysértések) fogadására is, ugyanakkor ezzel a lehetőséggel a magánszemélyek, az állami és helyi önkormányzati szervek nem élhetnek. A bejelentővédelmi ügyvéd összeférhetetlenségét garantálja, ha korábban a megbízójával nem állt szerződéses, illetve munkavégzésre irányuló jogviszonyban, továbbá ha e tevékenységére tekintettel a megbízón kívül mástól javadalmazást nem fogadhat el.

A 18. §-hoz

A rendelkezés a bejelentővédelmi ügyvéd által ellátott feladatokat nevesíti, valamint garanciális szabályként rögzíti, hogy a bejelentővédelmi ügyvéd megbízójának csak a bejelentő előzetes, írásbeli hozzájárulása alapján fedheti fel személyazonosságát. Ezt külső szervek felé az ügyvédi titoktartási kötelezettség védi.

-----STARTING---POINT---VEGE---

A 19. §-hoz

A törvény két felhatalmazó rendelkezést tartalmaz. Az igazságügyért felelős miniszternek kell szabályoznia a veszélyeztetett közérdekű bejelentők számára nyújtható támogatásokat és a bejelentővédelmi ügyvédi tevékenység ellátásának képesítési feltételeit. A bejelentővédelmi ügyvédi tevékenység az általános ügyvédi szerepre épülő, de attól számos sajátosságában eltérő, a magyar jogrendszerben alapvetően új feladatot jelent, ezért a megfelelő minőségű feladatellátáshoz külön felkészítés indokolt.

A 20. §-hoz

A törvény hatálybalépését rögzíti, ennek időpontja 2014. január 1. A hatálybalépés időpontja úgy került megállapításra, hogy elegendő idő álljon rendelkezésre az elektronikus rendszer kiépítésére, a bejelentésekkel és közérdekű bejelentésekkel foglalkozó munkatársak továbbképzésére, valamint a bejelentővédelmi ügyvédi tevékenység ellátására való felkészülésre.

A 21. §-hoz

A törvényhez kapcsolódó módosító rendelkezések közül az egyik legfontosabb az alapvető jogok biztosáról szóló 2011. évi CXI. törvény módosítása. A módosítás rögzíti az alapvető jogok biztosának feladatai között a közérdekű bejelentések vizsgálatával kapcsolatos feladatokat, valamint eljárási garanciákat is tartalmaz a közérdekű bejelentők személyes adatainak védelme érdekében.

Az alapvető jogok biztosának intézményi függetlensége, valamint speciális jogállása lehetővé teszi az állami szervek közérdekű bejelentésekkel kapcsolatos gyakorlatának széles körű vizsgálatát. Ezt biztosítja e jogszabályhely, ugyanis a közérdekű bejelentések kezelésének vizsgálata nem kérelemhez kötött. Emellett a biztosnak természetesen lehetősége van az egyes közérdekű bejelentések vizsgálatára is.

A közérdekű bejelentők számára az újonnan létrehozandó elektronikus rendszer biztosítja a legkényelmesebb, ugyanakkor a legnagyobb biztonságot nyújtó kommunikációs formát. A rendelkezés a közérdekű bejelentések kezelésére és nyilvántartására szolgáló elektronikus rendszer létrehozását és üzemeltetését az egyik legnagyobb közbizalommal rendelkező közhatalmi szervhez, az alapvető jogok biztosához telepíti.

Természetesen az alapvető jogok biztosa nem vállalhatja fel valamennyi, az elektronikus rendszerbe érkező közérdekű bejelentés vizsgálatát, feladata inkább ezek továbbítása a feladat- és hatáskörrel rendelkező szerv számára. Az alapvető jogok biztosa az elektronikus rendszerhez hozzáférést biztosít az államigazgatási szervek számára. Fontos és a vizsgálat lefolytatása szempontjából döntő elem, hogy az elektronikus rendszeren belül lehetőség van a közérdekű bejelentővel való kapcsolattartásra.

A közérdekű bejelentő védelme érdekében kérheti, hogy személyes adatai csak az alapvető jogok biztosa és hivatala számára legyenek hozzáférhetőek. Ebben az esetben - összhangban az alapvető jogok biztosának ilyen gyakorlatával - a közérdekű bejelentés anonimizált formában kerül továbbításra. Nem teszi lehetővé az anonimitás megőrzését például az, ha a közérdekű bejelentő rosszhiszeműen járt el és ezzel bűncselekményt okozott.

A közvélemény, valamint az Országgyűlés tájékoztatása érdekében az Ajbt. által az alapvető jogok biztosa számára előírt éves beszámoló tartalma kiegészül a közérdekű bejelentések vizsgálatára vonatkozó fejezettel.

A 22. §-hoz

A módosító rendelkezés az ügyvédekről szóló 1998. évi XI. törvény technikai módosítását tartalmazza, beillesztve azt a rendelkezést, amely lehetővé teszi az ügyvédek számára a bizalmi ügyvédi feladatok ellátását.

A 23-26. §-hoz

Egyes törvényeknek a panaszokkal és a közérdekű bejelentésekkel kapcsolatban az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló 2004. évi XXIX. törvényre való hivatkozását a törvényre tekintettel pontosítani szükséges.

A 27. §-hoz

A törvény hatálybalépésével az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló 2004. évi XXIX. törvény „A közérdekű kérelmekkel, panaszokkal és bejelentésekkel kapcsolatos eljárás” alcímének, továbbá 141-143. §-ának hatályon kívül helyezése szükséges. Ugyancsak szükségessé válik a tisztességes eljárás védelméről, valamint az ezzel összefüggő törvénymódosításokról szóló 2009. évi CLXIII. törvény hatályon kívül helyezése, mivel - az illetékes hivatal kijelölése hiányában - a törvény a gyakorlatban nem alkalmazható.