2013. évi CCVIII. törvény indokolása

az Európa Tanács egészségügyi termékek hamisításáról és hasonló, közegészségügyi veszélyt jelentő bűncselekményekről szóló Egyezménye kihirdetéséről

Általános indokolás

A törvény célja, hogy biztosítsa a szükséges felhatalmazást ahhoz, hogy Magyarország csatlakozzon az Európa Tanács keretében létrejött, az egészségügyi termékek hamisításáról és hasonló, közegészségügyi veszélyt jelentő bűncselekményekről szóló Egyezményhez (a továbbiakban: Medicrime Egyezmény). Az Egyezmény jelenleg még nem hatályos, a hatálybalépéshez öt ratifikációra van szükség, ebből háromnak európa tanácsi tagállamokban kell megtörténnie. Eddig huszonkét ország írta alá és egy tagállam ratifikálta az Egyezményt (Ukrajna).

Az Európa Tanács folyamatosan szorgalmazza a tagállamoknál a Medicrime Egyezmény mielőbbi aláírását és megerősítését. Magyarország büntetőjogi szabályozásában - az egészségügyi termék hamisítása tényállásának a Büntető Törvénykönyvről szóló 2012. évi C. törvénybe (a továbbiakban: új Btk.) történő kodifikációjával - alapvetően megteremtette a Medicrime Egyezményhez való csatlakozás büntetőjogi feltételeit. A Medicrime Egyezmény tartalmi összefoglalóját és Magyarország jogrendjének az Egyezmény előírásainak történő megfelelésére vonatkozó megállapításokat a törvény részét képező részletes indokolás tartalmazza.

A Gyógyszerhamisítás helyzetéről a világon és Magyarországon

A Hamisítás Elleni Nemzeti testület 2010-ben közzétett tanulmányában említi, hogy egy 2010 februárjában közzétett gyógyszergyártói tanulmány szerint mintegy 77 millió európai fogyasztó kockáztatja életét azzal, hogy a legális gyógyszer-értékesítési csatornákat megkerülve vásárol gyógyhatásúnak remélt készítményeket.

Míg Európában csak az elmúlt évek során több tucatnyi, legális forgalomba került orvosságról derült ki, hogy hamisítvány, addig hazánkban hasonló esetre nem volt példa. Ennek oka, hogy zárt gyógyszerellátási rendszerével Magyarország a kevésbé veszélyeztetett országok közé tartozik. Ugyanakkor a magyar rendvédelmi szervek kb. 3 százalékra teszik a teljes magyar gyógyszerforgalomban a hamis készítmények arányát. A Hamisítás Elleni Nemzeti Testület megbízásából készült „Hamisítás Magyarországon” című 2009-es felmérés szerint a magyar nagykorú fogyasztók 7 százaléka, vagyis több mint 500 ezer fő van fokozottan kitéve a hamis gyógyszerek fogyasztásával járó kockázatoknak.

Az Európai Unió szerepvállalása

Az Európai Unió fokozott jogalkotási, illetve politikai orientációs szerepet vállal a gyógyszerhamisítás elleni küzdelem területén.

2011. július 1-jén jelent meg az Európai Unió 2011/62/EU számú, az emberi felhasználásra szánt gyógyszerek közösségi kódexéről szóló 2001/83/EK irányelvnek a hamisított gyógyszerek jogszerű ellátási láncba való bekerülésének megakadályozása tekintetében történő módosításáról szóló irányelve, amelyet a tagállamoknak 2013. január 2-ig kellett átülteniük. Az irányelv magyar jogba történő átültetése megvalósult. A gyógyszerhamisítással kapcsolatos új szabályozás általános célja, hogy a 2001/83/EK irányelv módosításával megelőzze az azonosítás, hamis történet vagy származás tekintetében hamisított gyógyszereknek az ellátási láncba történő bekerülését, amely nagy veszélyt jelent az európai betegek és az európai iparág számára.

Az Európai Unió tanácsának igazságügy- és belügyminisztereit tömörítő fóruma 2011-ben fontos politikai dokumentumot fogadott el, amely nemcsak a legális kereskedelmi lánc védelmét célozza, hanem az illegális gyógyszer kereskedelemmel szembeni fellépést is szorgalmazza (Tanácsi következtetések a hamis gyógyszerek elleni fellépésről).

A Medicrime Egyezmény jelentősége

Az egészségügyi termékek hamisítása és különösen a gyógyszerhamísítás elleni fellépés azonban nemcsak hazai és uniós kérdés. Az Európa Tanács Egyezménye az egész európai térség számára adekvát eszközt jelent az államok számára a jogterület azonos szabályozásának eszközrendszere tekintetében. Az Egyezmény célja, hogy az Európa Tanács csatlakozó részes államaiban egyaránt bűncselekménynek minősüljön, és megfelelő szankcióban részesüljön az egészségügyi termék hamisítása valamint más hasonló, közegészségügyet veszélyeztető cselekmények elkövetése. Ezen kívül az Egyezmény célja a bűncselekmények áldozatainak jogvédelmét elősegíteni, illetve támogatni a részes államokon belüli, illetve a nemzetközi büntetőjogi együttműködést.

Eljárás

Az Egyezmény aláírását követően az Egyezmény ratifikációjáról szóló okmány letétbe helyezésével nyílik meg a hatálybalépés lehetősége a tagállamokban. Az Egyezmény hatályba lépéséhez legalább öt ország aláírására van szükség, amelyből legalább háromnak az Európa Tanács részes államának kell lennie.

A törvény alapján, ha az Országgyűlés a nemzetközi szerződésekkel kapcsolatos eljárásról szóló 2005. évi L. törvény rendelkezéseivel összhangban az Egyezmény kötelező hatályát Magyarország tekintetében elismeri, akkor lehetőség nyílik a kötelező hatály elismeréséről szóló okiratnak az Európa Tanács Titkárságánál való letétbe helyezésére.

Az Egyezményhez történő csatlakozás során csupán azon fenntartások bejelentésére van lehetőség, amelyet az Egyezmény kifejezetten lehetővé tesz.

Magyarország két esetben él az Egyezmény által biztosított fenntartási lehetőséggel.

Az Egyezmény által meghatározott dokumentum fogalma [4. cikk h) pont] magába foglalja - nem taxatív felsorolás jelleggel - mind az okiratot, mind a csomagolást, jelölést, használati utasítást, származási vagy egyéb csatolt bizonyítványt is, ami a Polgári Perrendtartásban meghatározott okirat fogalmán túlmutat. Eltérően az Egyezmény 7. cikk (1) bekezdésétől, Magyarországon egyrészt, amennyiben magánokiratot érint a hamisítás, akkor az új Btk. 345. §-a szerint csak akkor büntethető, ha a hamis magánokirat felhasználásra kerül, ugyanis hamis dokumentum készítése vagy tartalmának meghamisítása kizárólag közokirat tekintetében büntetendő (új Btk. 342. §). Másrészt, ha a hamisítás például a gyógyszerismertetők vagy dobozok hamisítását érinti, az elkövető az új Btk. 14. § (2) bekezdése szerint, csak mint bűnsegéd büntethető akkor, ha az egészségügyi termék hamisítása bűncselekmény elkövetéséhez nyújt szándékos segítséget. Ezért élni szükséges az Egyezmény 7. cikk (2) bekezdésében lehetővé tett fenntartási lehetőséggel a 7. cikk (1) bekezdése vonatkozásában.

Továbbá az Egyezmény 10. cikk (4) bekezdése alapján is indokolt fenntartással élni az Egyezmény 10. cikk (1) bekezdés d) pontjában és (2) bekezdésben szabályozott joghatósági esetekkel kapcsolatban, mivel a magyar büntetőjogban nem ismert a szokásos tartózkodási helyre alapított joghatóság.

A Gyógyszerhamisítás helyzetéről a világon és Magyarországon

A Hamisítás Elleni Nemzeti Testület (HENT) 2010-ben közzétett tanulmányában említi, hogy egy 2010 februárjában közzétett gyógyszergyártói tanulmány szerint mintegy 77 millió európai fogyasztó kockáztatja életét azzal, hogy a legális gyógyszer-értékesítési csatornákat megkerülve vásárol gyógyhatásúnak remélt készítményeket. A jelentés szerint Nyugat-Európában évente mintegy 10,5 milliárd eurót költenek a fogyasztók olyan hivatalosan receptköteles gyógyszerekre, amelyeket illegális forrásból, elsősorban az interneten keresztül, orvosi ajánlás és recept nélkül szereznek be. A WHO becslése szerint azonban ezen termékek, illetve más az illegális internetes oldalakon keresztül értékesítésre kínált gyógykészítmények több mint 50 százaléka hamisítvány lehet.

A tanulmány szerint az illegálisan beszerzett készítmények körében a legnépszerűbbek az ún. életmódgyógyszerek, amelyek a szakértők szerint egyúttal a leggyakrabban hamisított készítmények közé tartoznak. Az illegális forrásból vásárlók 45 százaléka fogyasztószereket, 25 százaléka potencianövelő készítményeket, 19 százaléka dohányzásról leszoktató pirulákat vásárolt, de a H1N1 vírusnak köszönhetően szintén kelendőnek bizonyultak az influenza kezelésére javallott termékek is, amelyeket a tiltott helyeken vásárlók 35 százaléka próbált már.

Brit, svéd és amerikai orvosi, gyógyszerészeti szakértők tanulmánya szerint a hamis gyógyszerek jelentette globális fenyegetettség egyre növekszik és korcsoporttól, nemtől függetlenül szedi áldozatait. Több mint ötven, 1995 és 2009 között megjelent tanulmány másodelemzésén alapuló recenziójuk szerint ma már a hamis gyógyszerek 90 százalékát az interneten adják el, ahol a kereskedők a fogamzásgátlótól kezdve az antibiotikumon át a legkülönfélébb készítményeket kínálják.

Míg Európában csak az elmúlt évek során több tucatnyi, legális forgalomba került orvosságról derült ki, hogy hamisítvány, addig hazánkban hasonló esetre nem volt példa. Ennek oka, hogy zárt gyógyszerellátási rendszerével Magyarország a kevésbé veszélyeztetett országok közé tartozik. Ez azt jelenti, hogy a hivatalos úton felírt, patikában vagy feljogosított benzinkútnál kiváltott orvosság gyakorlatilag teljesen biztonságos.

Mindennek ellenére hazánkban sem ismeretlen a probléma. A magyar rendvédelmi szervek kb. 3 százalékra teszik a teljes magyar gyógyszerforgalomban a hamis készítmények arányát. Egyes életmódgyógyszerek (potencianövelők, növekedési hormonkészítmények, izomtömeg-növelő szteroidok, nyugtatók) esetében azonban a nem eredeti készítmények aránya ennél jóval magasabb lehet. Mivel azonban a kereskedelem teljes egészében az illegális csatornákon keresztül zajlik, a probléma nem kap a valós súlyának megfelelő figyelmet a hazai közéletben.

Magyarországon a hamis gyógyszereket a gyógyszerellátási lánc szigorúságából eredően, kizárólag a nem engedélyezett csatornákon keresztül forgalmazzák, vagyis a kockázatvállaló fogyasztók például piacokon, az utcán, klubokban és edzőtermekben férhetnek hozzá ezekhez. A fentieken kívül hazánkban is jelentős terjesztési felületet jelenthet az internet. Bár az engedéllyel működő magyar online patikák termékei biztonságosak, a hazai internetezők is hozzáférhetnek olyan külföldi internetes forrásokhoz, amelyek többsége nem ellenőrzött, gyakran hamisított készítményeket forgalmaz.

A gyógyszerhamisítás terjedését és a hamis gyógyszerek terjesztését a kínálati oldal mellett azonban alapjaiban határozza meg az irántuk mutatkozó kereslet is. Bár Magyarországon a legális értékesítési csatornák - beleértve a magyar online patikákat is - biztonságosak, hiába a szigorú szabályozás és az erőteljes hatósági, iparági fellépés, ha a magyar fogyasztók megveszik a veszélyes termékeket.

A Hamisítás Elleni Nemzeti Testület megbízásából készült „Hamisítás Magyarországon” című 2009-es felmérés szerint a magyar nagykorú fogyasztók 7 százaléka, vagyis több mint 500 ezer fő van fokozottan kitéve a hamis gyógyszerek fogyasztásával járó kockázatoknak.

A reprezentatív kutatás eredményei szerint körülbelül 80 ezer ember van Magyarországon, aki gondolkodás nélkül, bármikor vásárolna illegális forrásból gyógyszert, ha a vásárlásból anyagi előnye származna. További közel 500 ezer fogyasztó pedig hajlik arra, hogy éljen az ilyen lehetőséggel, ha megfelelő mértékben előnyösnek találja az üzletet.

A felmérés szerint a kockázatos gyógyszervásárlásra való hajlandóság erősen iskolai végzettség függő, minél alacsonyabb valakinek az iskolai végzettsége annál inkább hajlandó a potenciális veszélyt jelentő készítmények beszerzésre.

A Hamisítás Elleni Nemzeti Testület 2012-ben negyedik alkalommal végezte el a lakosság hamisításhoz kapcsolódó attitűdjeit és vásárlási szokásait vizsgáló felmérését. E tanulmányok szerin a lakosság nyitottsága a hamis gyógyszerekkel kapcsolatban az alábbi számokkal mutatható be: 

 Vásárolna nem megbízható forrásból származó gyógyszert, ha az lényegesen olcsóbb, mint az üzletekben 1000-es minta %ában

 

 2009

 2010

 2011

 2012

 Igen, Bármikor

 1

 1

 1

 1

 Talán

 6

 4

 6

 4

 Nem

 92

 95

 92

 95

Magyarországi és uniós fejlemények a gyógyszerhamisítás elleni küzdelem területén

A gyógyszerhamisítás irányelv megjelenése

2011. július 1-jén jelent meg az Európai Unió 2011/62/EU számú, az emberi felhasználásra szánt gyógyszerek közösségi kódexéről szóló 2001/83/EK irányelvnek a hamisított gyógyszerek jogszerű ellátási láncba való bekerülésének megakadályozása tekintetében történő módosításáról szóló irányelve, amelyet a tagállamoknak 2013. január 2-ig kellett átültetniük. Az irányelv magyar jogba történő átültetése megvalósult. A gyógyszerhamisítással kapcsolatos új szabályozás általános célja, hogy a 2001/83/EK irányelv módosításával megelőzze az azonosítás, hamis történet vagy származás tekintetében hamisított gyógyszereknek az ellátási láncba történő bekerülését, amely nagy veszélyt jelent az európai betegek és az európai iparág számára.

Fontos megjegyezni, hogy az irányelv rendelkezései által létrehozott eszközök a piacfelügyeleti ellenőrzés erősítését igyekeznek harmonizált módon megvalósítani, és az irányelv büntetőjogi szabályokat nem tartalmaz.

Az irányelv hatálya nem terjed ki a szellemi tulajdonjogot sértő hamisításokra, ugyanis a gyógyszerhamisítást kizárólag közegészségügyi problémaként kezeli. Ennek megfelelően a jogszabály eszközrendszere is csak az egészségügyi szempontból kockázatos termékekre irányul.

Ennek megfelelően a gyógyszerhamisítási irányelv kiemelt céljai a következők:

- a megtévesztő gyógyszerek könnyebb beazonosítása biztonsági elemek segítségével, amelyek biztosítják, hogy egyes nagy kockázatú termékek minden egyes csomagja egészen az eredetéig nyomon követhető legyen;

- az ellenőrzés megerősítése az EU külső határain (biztonságos harmadik országok listájának létrehozatala);

- jó minőségű, nem hamisított gyógyszer-hatóanyagok gyártását biztosító követelményrendszer előírása;

- az internetes gyógyszer kereskedelem biztonságosságának növelése;

- szigorított szabályozás a gyógyszerellátási lánc résztvevői (hatóanyag-, segédanyag-, késztermék gyártó, nagykereskedő, gyógyszerközvetítő (bróker) vonatkozásában).

A hamis gyógyszerek elleni fellépésről szóló tanácsi következtetések dokumentumának elfogadása

A 2011. első félévi magyar uniós elnökség számára prioritás volt a hamis gyógyszerek elleni küzdelem.

Az Európai Unió Tanácsának igazságügy- és belügyminisztereit tömörítő fóruma fontos politikai dokumentumot fogadott el, amely nemcsak a legális kereskedelmi lánc védelmét célozza, hanem az illegális gyógyszer kereskedelemmel szembeni fellépést is szorgalmazza.

A dokumentum felhívja a tagállamokat, hogy

- fokozzák hatóságaik internet figyelő egységeinek tevékenységét,

- a rendészeti hatóságok munkatársainak nyújtsanak megfelelő képzést,

- szorgalmazzák az együttműködést a különböző nemzeti hatóságaik között (gyógyszerhatóság, rendőrség, vám, szabadalmi hivatalok),

- indítsanak tudatosító kampányokat a tagállamok körében,

- használják ki jobban az Europol tevékenységeit e területen, illetve nyújtsanak támogatást az Europol-nak,

- ahol szükséges, hozzanak létre közös nyomozó csoportokat (joint investigation teams),

- jelöljenek ki nemzeti kontaktpontokat,

- a nyomozások elősegítése érdekében vegyék igénybe az Eurojust-ot (EU által létrehozott jogi személyiségű intézmény, két vagy több tagállamot érintő büntetendő magatartással kapcsolatos nyomozás és büntető eljárás terén történő együttműködés érdekében),

- pályázzanak a gyógyszerhamisítás elleni küzdelem terén is EU-s pénzekre,

- támogassák a munkát a többi releváns nemzetközi fórumokon [Európa Tanács, Bűnügyi Világszervezet (WCO), WHO, Interpol stb.],

- biztosítsák, hogy a vámügyi együttműködésben a gyógyszerek megfelelő hangsúlyt kapjanak,

- fontolják meg egy tanulmány elvégzését a gyógyszerhamisítás jelensége terén,

- az Europol-t (Európai Unió rendvédelmi ügynökséget), hogy hozzon létre külön gyógyszerhamisítással foglalkozó munkacsoportot, illetve az Európai Rendőr Akadémiát (CEPOL-t), hogy dolgozzon ki speciális tréning modulokat.

A Medicrime Egyezményről

A Medicrime Egyezmény 2011. október 28-án Moszkvában nyílt meg aláírásra. Az Európa Tanács folyamatosan szorgalmazza a tagállamoknál, így Magyarországnál is a Medicrime Egyezmény mielőbbi aláírását és megerősítését. Magyarország büntetőjogi szabályozásában - az egészségügyi termék hamisítása tényállásának az új Btk.-ban történő kodifikációjával - alapvetően megteremtette a Medicrime Egyezményhez való csatlakozás büntetőjogi feltételeit.

Részletes indokolás

Az 1-2. §-hoz

Összhangban a nemzetközi szerződésekkel kapcsolatos eljárásról szóló 2005. évi L. törvény 7. §-ával, az Országgyűlés e törvénnyel ad felhatalmazást az Egyezmény kötelező hatályának elismerésére.

A 3. §-hoz

Az egyezmény hivatalos magyar nyelvű fordítása és hiteles angol nyelvű szövegét tartalmazza.

Az Egyezmény tartalmi összefoglalója és Magyarország megfelelése az Egyezményben foglaltaknak

1. cikk

Az Egyezmény célja

Az Egyezmény célja, hogy az Európa Tanács csatlakozó részes államaiban egyaránt bűncselekménynek minősüljön és megfelelő szankcióban részesüljön az egészségügyi termék hamisítása, valamint más hasonló, közegészségügyet veszélyeztető cselekmények elkövetése. Ezen kívül az Egyezmény célja a bűncselekmények áldozatainak jogvédelmét elősegíteni, illetve támogatni a részes államokon belüli, illetve a nemzetközi büntetőjogi együttműködést.

2. cikk

Diszkriminációmentesség

Az Egyezmény alapelvként mondja ki a diszkrimináció tilalmát az Egyezmény végrehajtása során.

Magyarország Alaptörvénye XV. cikkének (2) bekezdése kimondja, hogy Magyarország az alapvető jogokat mindenkinek bármely megkülönböztetés, nevezetesen faj, szín, nem, fogyatékosság, nyelv, vallás, politikai vagy más vélemény, nemzeti vagy társadalmi származás, vagyoni, születési vagy egyéb helyzet szerinti különbségtétel nélkül biztosítja.

Az új Btk. preambuluma kimondja, hogy azt az Országgyűlés - többek között - az ember sérthetetlen és elidegeníthetetlen alapvető jogainak védelme érdekében fogadta el.

3. cikk

Hatály

A Medicrime Egyezmény tárgyi hatálya az egészségügyi termékekre terjed ki, amely kategória alatt a gyógyszereken - amely emberi és állatgyógyászati alkalmazásra szánt is lehet -, a vizsgálati készítményeken kívül az orvostechnikai eszközöket is érteni kell.

A Medicrime Egyezményben említett bűncselekmények elkövetési tárgyainak köre kiterjed továbbá a hatóanyagokra, a segédanyagokra, a tartozékokra, az alkatrészekre és más összetevőkre és a nyersanyagokra is.

Az új Btk.-nak az Egyezményben foglalt büntetőjogi tényállásokat átültető 186. §-a (egészségügyi termék hamisítása) hatálya kiterjed mindarra, amit az Egyezmény tárgyi hatálya említ.

Jóllehet az új Btk. 186. §-a nem említi külön a hatóanyagokat, a segédanyagokat, a tartozékokat, az alkatrészeket, más összetevőket és a nyersanyagokat, azonban az új Btk. indokolásából kiderül, hogy „amennyiben ezen összetevőket egészségügyi termék gyártása céljából hamisítják, akkor az egészségügyi termék hamisítása bűncselekmény megállapítható, tekintettel arra, hogy egy egészségügyi termék ilyen összetevőjének hamisítása meghamisított egészségügyi terméket eredményez, így a tényállás szempontjából ezekre nem szükséges külön kitérni.”.

4. cikk

Fogalommeghatározások

A fogalommeghatározásokról szóló cikkben a definíciók (gyógyszerkészítmény, orvostechnikai eszköz, hatóanyag, segédanyag, részek és anyagok, dokumentum, gyártás, hamisítvány stb.) az európai uniós szabályozással, valamint a magyar jogszabályokkal összhangban kerültek megfogalmazásra.

A fogalommeghatározások összhangban vannak a magyar jogszabályokban használatos fogalmakkal. Az Egyezményben és a magyar jogban definiált termékkategóriák fogalommeghatározása egyaránt az európai uniós szabályozást követik.

5-14. cikk

Anyagi büntetőjogi szabályok

A Medicrime Egyezmény alapján bűncselekménynek kell tekinteni az Egyezmény hatálya alá tartozó termékek meghamisítását vagy hamis egészségügyi termék készítését. Emellett büntetendővé kell nyilvánítani a hamis termékekkel kapcsolatos szállítási, tárolási és forgalmazási jellegű magatartásokat is, valamint a hamis dokumentum készítését, illetve azt az esetet, amikor hamis vagy nem engedélyezett termékkel kapcsolatban használnak fel eredeti dokumentációt.

Az Egyezmény által meghatározott dokumentum fogalma [4. cikk h) pont] magába foglalja - nem taxatív felsorolás jelleggel - mind az okiratot, mind a csomagolást, jelölést, használati utasítást, származási vagy egyéb csatolt bizonyítványt is, ami a Polgári Perrendtartásban meghatározott okirat fogalmán túlmutat. Eltérően az Egyezmény 7. cikk (1) bekezdésétől, Magyarországon egyrészt, amennyiben magánokiratot érint a hamisítás, akkor az új Btk. 345. §-a szerint csak akkor büntethető, ha a hamis magánokirat felhasználásra kerül, ugyanis hamis dokumentum készítése vagy tartalmának meghamisítása kizárólag közokirat tekintetében büntetendő (új Btk. 342. §). Másrészt, ha a hamisítás például a gyógyszerismertetők vagy dobozok hamisítását érinti, az elkövető az új Btk. 14. § (2) bekezdése szerint, csak mint bűnsegéd büntethető akkor, ha az egészségügyi termék hamisítása bűncselekmény elkövetéséhez nyújt szándékos segítséget. Ezért élni szükséges az Egyezmény 7. cikk (2) bekezdésében lehetővé tett fenntartási lehetőséggel a 7. cikk (1) bekezdése vonatkozásában

Az Egyezmény egyes körülmények - így többek között a bűncselekménnyel okozott halál, egészségkárosodás, az egészségügyi foglalkozás körében vagy a bűnszervezetben történő elkövetés, illetve ha a hamis termék forgalmazása széles körben, például információs rendszereken keresztül történik - súlyosabb büntetéssel fenyegetését írja elő.

A Medicrime Egyezmény szerint büntetendővé kell nyilvánítani a meghatározott bűncselekményekre történő felbujtást, bűnsegélyt és kísérletet is.

Ami a szankciókat illeti az Egyezmény hatékony és visszatartó erejű büntetés kiszabását írja elő a részes államok számára. Az egészségügyi termékek hamisítása és a hamis egészségügyi termékekkel kapcsolatos forgalmazási jellegű elkövetési magatartások esetében konkrét elvárásként jelenik meg a szabadságvesztés büntetés alkalmazása.

A büntetés kiszabásánál a hasonló bűncselekmények korábbi elkövetését arra tekintet nélkül kell figyelembe venni, hogy azokat ugyanazon vagy különböző részes államok területén követték-e el.

Az Egyezmény szabályozza a joghatósági kérdéseket is, illetve a jogi személyek büntetőjogi felelősségére vonatkozó rendelkezéseket is tartalmaz. E szabályok szintén összhangban vannak a magyar büntetőjogi szabályozással.

A jogi személyek felelősségét illetően az Egyezmény megköveteli a büntetőjogi szankcionálás lehetőségét.

Az anyagi jogszabályoknak történő megfelelést szolgálja az új Btk., különösen annak az egészségügyi termék hamisítása bűncselekményt szabályozó 186. §-a.

Ugyanakkor az Egyezmény alábbi rendelkezése nem teljes mértékben összeegyeztethető a magyar szabályozással, így fenntartás bejelentésére van szükség:

- az Egyezmény 10. cikk (1) bekezdés d) pontjában és a (2) bekezdésben szabályozott joghatósági esetekkel kapcsolatban a (4) bekezdésben biztosított fenntartási lehetőséggel szükséges élni, mivel a magyar büntetőjogban nem ismert a szokásos tartózkodási hely által alapított joghatóság.

Ami az Egyezmény 14. cikkét (egy másik részes fél által meghozott jogerős ítéletek figyelembe vétele) illeti, azzal kapcsolatban a magyar szabályozás eleget tesz az Egyezményben foglalt követelményeknek, tekintettel arra, hogy a magyar bíróság akár az Európai Unió más tagállamának bírósága, akár valamely harmadik állam (nem EU tagállam) bírósága által, ugyanazon elkövetővel szemben hozott ítéletet figyelembe tudja venni.

Ennek kapcsán egyrészt utalni kell a nemzetközi bűnügyi jogsegélyről szóló 1996. évi XXXVIII. törvénynek (a továbbiakban: Nbjt.) a külföldi ítélet érvényének elismerésére vonatkozó rendelkezéseire. Ennek értelmében a külföldi bíróság (akár az Európai Unió bírósága, akár harmadik, nem EU tagállam bírósága) jogerős ítélete a magyar bíróság ítéletével azonos érvényű, ha az elkövetővel szemben (akár magyar állampolgár az elkövető, akár nem) külföldön folyamatban volt eljárás, valamint a kiszabott büntetés, illetve alkalmazott intézkedés nem ellentétes a magyar jogrenddel. Ha pedig a magyar bíróság a külföldi ítélet érvényét elismerte, úgy kell tekinteni, hogy a cselekményt a magyar bíróság jogerősen elbírálta, és az ítélet ezután ugyanúgy „viselkedik”, mintha eredetileg is magyar bíróság hozta volna meg, vagyis azt figyelembe kell venni az elkövető további elítélései során is.

Meg kell említeni továbbá a bűnügyi nyilvántartásból származó információk tagállamok közötti cseréjének megszervezéséről és azok tartalmáról szóló 2009/315/IB tanácsi kerethatározat (ECRIS) rendelkezéseit is. Ez a kerethatározat az Európai Unión belül szorosabb együttműködést teremtett a valamely tagállam által meghozott ítéletnek egy másik tagállamban való elismerése és figyelembe vétele kapcsán. Magyarország a kerethatározat rendelkezéseit a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvényben ültette át. A törvény a kerethatározat alapján megteremtette az Európai Unió tagállamainak bíróságai által magyar állampolgárokkal szemben hozott ítéletek nyilvántartását. A nyilvántartás célja az Európai Unió más tagállamában magyar állampolgárral szemben hozott, bűnösséget megállapító jogerős ítéletekben foglalt adatoknak az elítélttel szemben más bűncselekmény elkövetése miatt folytatott büntetőeljárásban való figyelembevétele, illetve az egyes nyilvántartásokban foglalt adatok tagállamok közötti kölcsönös cseréjének elősegítése.

Magyarországon a jogi személyek büntetőjogi felelősségre vonhatóságát a jogi személlyel szemben alkalmazható büntetőjogi intézkedésekről szóló 2001. évi CIV. törvény biztosítja.

15-16. cikk

Nyomozás, vádemelés és eljárás

Az Egyezmény kimondja, hogy a hatálya alá tartozó bűncselekmények csak közvádas bűncselekmények lehetnek, és a nyomozó- és vádhatóság tagjainak megfelelően képzetteknek kell lenniük arra, hogy e speciális bűncselekményekkel kapcsolatban eljárjanak.

Fontos rendelkezése az Egyezménynek, hogy lehetővé kell tenni a hatálya alá tartozó bűncselekmények fedett nyomozati módszerekkel történő felderítését.

Az új Btk. 186. §-a szerinti egészségügyi termék hamisítása bűncselekmény nem magánvádas és az eljárás nem magánindítványra indul.

A titkos információgyűjtés lehetőségét a büntetőeljárásról szóló 1998. évi XIX. törvény (a továbbiakban: Be.) 2013. július 1-től hatályos 201. § d) pontja valamint a rendőrségről szóló 1994. évi XXXIV. törvény (a továbbiakban: Rtv.) 2013. július 1-jétől hatályos 69. § (3) bekezdés c) pontja biztosítja úgy, hogy az egészségügyi termék hamisítása bűncselekmény nevesítve legyen azon bűncselekmények között, amelyek felderítése során a titkos információgyűjtés alkalmazására lehetőség van.

17. cikk

Hatósági együttműködés és információcsere

Az Egyezmény előírja, hogy a részes államoknak biztosítaniuk kell, hogy területükön az egészségügyi hatóságok, a vámhatóság és a rendőrség között hatékony legyen az együttműködés a bűncselekmények üldözése érdekében. Az együttműködésnek ki kell terjednie a hatósági és nem hatósági (elsősorban ipari) szereplők közötti kapcsolatra is. Hasonlóképpen fontos, hogy az információcsere megfelelő mechanizmusai és fórumai rendelkezésre álljanak az illetékes hatóságok között.

A hamisítás elleni küzdelemben a hatóságok és a nem hatósági szereplők közötti együttműködést rendezi a közigazgatási hatósági eljárás és szolgáltatás általános szabályairól szóló 2004. évi CXL. törvény, az áruk és a szolgáltatások biztonságosságáról és az ezzel kapcsolatos piacfelügyeleti eljárásról szóló 79/1998. (IV. 29.) Korm. rendelet, az egyes hatóságok közötti együttműködést pedig együttműködési megállapodások biztosítják.

Ezen túlmenően fontos kiemelni a Hamisítás Elleni Nemzeti Testületről szóló 287/2010. (XII. 16.) Korm. rendeletet.

A Hamisítás Elleni Nemzeti Testület (a továbbiakban: HENT) a következő feladatokat látja el:

- a hamisítás elleni nemzeti stratégia és az ahhoz kapcsolódó intézkedési tervek kidolgozása, végrehajtásuk összehangolása;

- a hamisítás elleni nemzetközi és európai uniós kezdeményezésekkel kapcsolatos kormányzati tevékenység összehangolása és támogatása;

- a hamisításra vonatkozó statisztikai adatok rendszerezése, elemzése;

- tudatosságnövelő, felvilágosító programok, kampányok kezdeményezése, összehangolása, valamint végrehajtásuk figyelemmel kísérése;

- a hamisítás elleni fellépésben közreműködő rendészeti és igazságügyi szervek alkalmazottainak továbbképzése;

- javaslattétel a szellemi tulajdonjogok érvényesítését szolgáló jogszabályok megalkotására és módosítására.

A testületet az igazságügyért felelős miniszter által vezetett minisztérium igazságügyért felelős államtitkára elnököli. Elnökhelyettesként a Szellemi Tulajdon Nemzeti Hivatalának elnöke jár el.

A Testület további tagjaira

- a kultúráért felelős miniszter, az oktatásért felelős miniszter, az egészségügyért felelős miniszter, a gazdaságfejlesztésért felelős miniszter, az élelmiszerlánc-felügyeletért felelős miniszter, az országos rendőrfőkapitány, a Nemzeti Média- és Hírközlési Hatóság elnöke, a Nemzeti Fogyasztóvédelmi Hatóság főigazgatója, a Vám- és Pénzügyőrség országos parancsnoka, valamint

- a szellemi tulajdon területén működő szakmai és érdekképviseleti szervezetek és a szellemi tulajdonjogok jogosultjait tömörítő vállalkozói érdekképviseleti szervezetek tesznek javaslatot.

18. cikk

Megelőző intézkedések

A hamisítás megelőzésének fontos eszköze, ha megfelelő minőségi követelmények vannak érvényben a gyógyszerek és orvostechnikai eszközök tekintetében, és biztosított azok biztonságos kereskedelmi értékesítése. Ugyanígy fontos az egészségügyi termékekkel foglalkozó szakemberek és a hatóságok megfelelő képzése, a hamisítással kapcsolatos tudatosságnövelés, illetve az illegális kereskedelem megelőzésére irányuló intézkedések.

Az egészségügyi termékek biztonsági követelményeit a vonatkozó uniós jogszabályok és az azokat implementáló nemzeti jogszabályok biztosítják.

19. cikk

Áldozatok védelme

Az Egyezmény szerinti áldozatvédelem kiterjed az egészség védelméhez szükséges információk és ellátások rendelkezésre bocsátására, illetve az elkövetővel szembeni kárigények érvényesítési lehetőségére.

Magyarországon az áldozatvédelem szabályozási kereteit az alábbi jogszabályok jelentik:

- a bűncselekmények áldozatainak segítéséről és az állami kárenyhítésről 2005. évi CXXXV. törvény;

- az áldozatsegítő támogatások igénybevételének részletes szabályairól 1/2006. (I. 6.) IM rendelet;

- a rendőrség és a határőrség áldozatsegítő feladatairól szóló 17/2007. (III. 13.) IRM rendelet.

20. cikk

Az áldozatok részvétele a büntető eljárásban

A cikk rendezi az áldozatok jogát a büntetőeljárással kapcsolatos információhoz való hozzáféréshez, a nyilatkozattételi, a jogi képviselethez való jogot, illetve a személyének és családjának személyi védelméhez való jogot. A feljelentéshez való jogot akkor is biztosítani kell az áldozat tartózkodási helye szerinti országban, ha a sértettel szembeni bűncselekményt más részes államban követték el.

A büntetőeljárásról szóló 1998. évi XIX. törvény rendelkezik a sértettet a büntető eljárás folyamán megillető jogokról, a jogi segítségnyújtásról szóló 2003. évi LXXX. törvény pedig a büntetőeljárás folyamán igénybe vehető támogatásokat rendezi. A 2001. évi LXXXV. törvény a büntetőeljárásban részt vevők, az igazságszolgáltatást segítők Védelmi Programjáról rendelkezik, míg a 34/1999. (II. 26.) Korm. rendelet a büntetőeljárásban résztvevők, valamint az eljárást folytató hatóság tagjai személyi védelme elrendelésének feltételeiről és végrehajtásának szabályairól szól.

21-22. cikk

Nemzetközi együttműködés

Az Egyezmény említi a részes államok közötti hatósági együttműködés szabályait is. Az együttműködés módját illetően a részes államok által megkötött nemzetközi bűnügyi jogsegély egyezményekre hivatkozik a Medicrime Egyezmény. Amennyiben az adott részes államok között nincs kiadatási egyezmény hatályban, akkor azt kell megvizsgálni, hogy a Medicrime Egyezmény maga szolgálhat-e jogalapul a kiadatáshoz. Az együttműködésnek a hatóságok között nemcsak a bűnügyi együttműködésre kell kiterjednie, hanem a megelőzésre is. E tekintetben a hatékony kommunikációt említi legfontosabb eszközként az Egyezmény.

A nemzetközi büntetőjogi együttműködésben Magyarország részvételét az alábbi jogszabályok biztosítják:

- a Párizsban, 1957. december 13-án kelt, európai kiadatási egyezmény és kiegészítő jegyzőkönyveinek kihirdetéséről szóló 1994. évi XVIII. törvény

- a nemzetközi bűnügyi jogsegélyről szóló 1996. évi XXXVIII. törvény;

- az Európai Unió tagállamai közötti kölcsönös bűnügyi jogsegélyről szóló, 2000. május 29-én kelt egyezmény és az egyezmény 2001. október 16-án kelt kiegészítő jegyzőkönyve kihirdetéséről szóló 2005. évi CXVI. törvény

- az Európai Unió tagállamaival folytatott bűnügyi együttműködésről szóló 2012. évi CLXXX. törvény.

23-25. cikk

Felek Bizottsága

Az Egyezmény végrehajtásával kapcsolatos kérdések megvitatására hivatott fórum a részes államok képviselőiből álló Felek Bizottsága lesz, amely saját eljárási szabályzata alapján fog működni. Ugyanakkor a Bizottságban más európa tanácsi testületek delegáltjai is részt vehetnek megfigyelői joggal.

26-33. cikk

Záró rendelkezések

E cikkek rendezik az Egyezmény más nemzetközi jogi eszközökhöz való viszonyát, kimondva, hogy bár az Egyezmény nem érinti a részes államok korábbi nemzetközi kötelezettségvállalásait, de az Egyezmény hatályba lépését követően csak a vele összhangban lévő nemzetközi kötelezettségvállalásra kerülhet sor. Ezt követően az Egyezmény módosításának eljárásrendje következik. Az Egyezmény hatályba lépéséhez az szükséges, hogy legalább öt aláíró fél (amelyből legalább háromnak az Európa Tanács részes államának kell lennie) az Egyezményt magára nézve kötelezőnek ismerje el. Az Egyezményhez történő csatlakozás során csupán azon fenntartások bejelentésére van lehetőség, amelyet az Egyezmény kifejezetten lehetővé tesz. A dokumentum a részes országok közötti vitarendezésről szóló és a Főtitkárság tájékoztatási kötelezettségét részletező szabályairól szóló cikkekkel ér véget.

A 4. §-hoz

A fenntartásokról rendelkezik. Az Egyezmény által meghatározott dokumentum fogalma [4. cikk h) pont] magába foglalja - nem taxatív felsorolás jelleggel - mind az okiratot, mind a csomagolást, jelölést, használati utasítást, származási vagy egyéb csatolt bizonyítványt is, ami a Polgári Perrendtartásban meghatározott okirat fogalmán túlmutat. Eltérően az Egyezmény 7. cikk (1) bekezdésétől, Magyarországon egyrészt, amennyiben magánokiratot érint a hamisítás, akkor az új Btk. 345. §-a szerint csak akkor büntethető, ha a hamis magánokirat felhasználásra kerül, ugyanis hamis dokumentum készítése vagy tartalmának meghamisítása kizárólag közokirat tekintetében büntetendő (új Btk. 342. §). Másrészt, ha a hamisítás például a gyógyszerismertetők vagy dobozok hamisítását érinti, az elkövető az új Btk. 14. § (2) bekezdése szerint, csak mint bűnsegéd büntethető akkor, ha az egészségügyi termék hamisítása bűncselekmény elkövetéséhez nyújt szándékos segítséget. Ezért élni szükséges az Egyezmény 7. cikk (2) bekezdésében lehetővé tett fenntartási lehetőséggel a 7. cikk (1) bekezdése vonatkozásában.

Továbbá az Egyezmény 10. cikk (4) bekezdése alapján is indokolt fenntartással élni az Egyezmény 10. cikk (1) bekezdés d) pontjában és (2) bekezdésben szabályozott joghatósági esetekkel kapcsolatban, mivel a magyar büntetőjogban nem ismert a szokásos tartózkodási helyre alapított joghatóság.

Az 5. §-hoz

A törvény hatályba lépéséről rendelkezik. Tekintettel arra, hogy az egyezmény hatálybalépéséhez az szükséges, hogy azt öt ország - ezek közül három Európa Tanács tagállam - ratifikálja, az egyezmény szövege csak az Egyezmény 28. cikk (4) bekezdésében meghatározott időpontban lép hatályba.

Összhangban a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdésével, az Egyezmény, illetve e törvény 2-3. §-a és 4. § (2), illetve (4) bekezdés hatálybalépésének naptári napját a külpolitikáért felelős miniszter - annak ismertté válását követően - a Magyar Közlönyben haladéktalanul közzétett közleményével állapítja meg.

Tekintettel arra, hogy az Egyezmény tárgyköre több miniszter feladatkörébe is tartozik, a törvény megállapítja, hogy a végrehajtáshoz szükséges intézkedésekről az egészségügyért felelős miniszter, a rendészetért felelős miniszter, valamint az igazságügyért felelős miniszter gondoskodik.