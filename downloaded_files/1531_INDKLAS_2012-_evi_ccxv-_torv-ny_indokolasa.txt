2012. évi CCXV. törvény indokolása

az egyes szakképzési és felnőttképzési tárgyú törvények módosításáról

-----STARTING---POINT---ALTALANOS--- 

1. A felnőttképzésről szóló 2001. évi CI. törvény módosítása

Az elmúlt időszakban több tízmilliárd forint támogatási értékű képzési projekt indítását jelentette be a Kormány, mely alapján 2012 második félévében és azt követően több százezer fő részesül állami, illetve uniós források terhére képzési támogatásban. A korábbiakban a felnőttképzés területén is az egyoldalú kimenet-szabályozás érvényesült, melynek következtében a szükségesnél kevesebb figyelem fordult a képzések megvalósulási folyamatának ellenőrzésére. Ezért sok esetben már csak a vizsgán derült ki, hogy a résztvevők tudásbeli hiányosságainak fő oka a felkészítésben keresendő. A képzési folyamat ellenőrzésének elmaradása visszaélésekre is módot adott, amely - különösen a támogatott képzések esetében - okozott egyes felnőttképzést folytató intézmények részéről egyértelmű, de feltáratlan anyagi és erkölcsi károkat egyéni és társadalmi szinten egyaránt.

A törvény - tekintettel a képzések tömeges indítására és jelentős összegben történő támogatására - a fenti helyzet gyors megváltoztatását tűzi ki célul azzal, hogy megteremti a támogatott képzések megvalósítási folyamata ellenőrzésének korábbiaknál pontosabb feltételeit, nem utólag, hanem már a képzés megvalósítása során szankcionálja a képző intézmény jogszabályoktól és szakmai követelményektől eltérő magatartását, illetve az ellenőrzést végzőt kötelezi ennek jelzésére a támogató szervezet felé a szükséges intézkedések meghozatala érdekében.

A törvény a felnőttképzésről szóló 2001. évi CI. törvény (a továbbiakban: Fktv.) módosításával új adatszolgáltatási kötelezettséget ír elő az állami és európai uniós forrásból támogatott képzéseket végző - akkreditált felnőttképzést folytató - intézmények számára annak érdekében, hogy az ellenőrzést végző szerv megfelelő információkkal rendelkezzen e képzések folyamatának tervezett megvalósulásáról. Az adatszolgáltatás kizárólag az akkreditációval rendelkező intézményeket érinti, mivel támogatott képzések - a hatályos Fktv.-ben foglaltak szerint - csak intézményakkreditációs tanúsítvány birtokában folytathatóak. Az adatokat az állami szakképzési és felnőttképzési szerv (NMH SZFI) számára kell szolgáltatni azok egységes kezelése érdekében.

Az Fktv. módosítása a Felnőttképzési Akkreditáló Testületnek (a továbbiakban: FAT) a hatályban levő Fktv.-ben is szereplő akkreditált intézményekkel kapcsolatos ellenőrzési jogköreit egészíti ki az új adatszolgáltatáson alapuló jogosítványokkal, kiemelve a képzések időarányos megvalósulásának ellenőrzését, mely lehetővé teszi, hogy az ellenőrzés során feltárt esetleges jogszabálysértések, illetve szakmai hiányosságok korrigálására - megfelelő szankciók kiszabása mellett - még a képzési folyamatban sor kerüljön.

Az Fktv. módosítása - a közigazgatási hatósági eljárás és szolgáltatás szabályairól szóló törvény alapján - az ellenőrző hatóság és a képzést támogató szervezet közötti kapcsolat megteremtésére is irányul. Ennek célja az, hogy az ellenőrzés során feltárt, a képzés támogatásával összefüggő, jogszabálysértésről, szabálytalanságról értesüljön a támogató, és esetlegesen újabb vizsgálat lefolytatása nélkül hozzon a képzés folytatásával kapcsolatos - a támogatási szerződéssel összhangban lévő - intézkedést.

A törvény módosítja a kis- és középvállalkozásokról, fejlődésük támogatásáról szóló 2004. évi XXXIV. törvény (a továbbiakban: Kkvt.) azon előírását, amelynek értelmében a felnőttképzést folytató intézmények hatósági ellenőrzése során a kis- és középvállalkozásokkal szemben első esetben előforduló jogsértés esetén bírság kiszabása helyett kötelező a hatóság részéről figyelmeztetést alkalmazni. Ennek a törvényi előírásnak az alkalmazása a felnőttképzés területén - miután a felnőttképzést folytató intézmények szinte kivétel nélkül a kis- és középvállalkozói körbe tartoznak - olyan anomáliákat eredményez, hogy súlyos jogszabálysértés esetén (pl. nem vagy csalárd módon megkötött felnőttképzési szerződés, meg nem tartott képzések, súlyos formai és szakmai hibákat tartalmazó képzési program, a jogszabályok halmozott megsértése stb.) sem lehet valódi elrettentő erővel bíró szankciót alkalmazni a vétkes intézménnyel szemben. Az előírás a felnőttképzés területén megkérdőjelezte mindazon - az Fktv.-ben korábban is csak a hatóság mérlegelési jogkörén alapuló, a fokozatosság elvét érvényesítő - szankciót, amellyel a jogszabályok és a szakmai követelmények ellen súlyosan vétő intézményeket az előírás életbe lépéséig sújtani lehetett a vétség elkövetésekor. Ezen okok miatt indokolt a Kkvt. módosítása, amely - más ellenőrzési eljáráshoz hasonlóan - a felnőttképzést folytató, illetőleg a felnőttképzést folytató akkreditált intézmények ellenőrzésére irányuló eljárást is kivételként kezeli, annak érdekében, hogy az új ellenőrzési lehetőség alapján szükségessé váló, a kívánt magatartás mielőbbi elérését alátámasztó szankciók megfelelő hatást érjenek el a képző intézménynél. A törvény további elemei pontosító rendelkezéseket tartalmaznak, a hatályos jogszabályi rendelkezésekkel történő összhang biztosítását szolgálják.

2. A szakképzésről szóló 2011. évi CLXXXVII. törvény módosítása

A 2011 végén elfogadott törvény az alkalmazása során eltelt idő alatt történt jelzések, észrevételek alapján kiegészítésre, pontosításra szorul. A módosítások nagyobb része pontosító jellegű. Szükséges továbbá a köznevelési törvénnyel és a felsőoktatási törvényekkel, valamint ezek módosításával való összhang megteremtése is.

A törvény többek között új fogalommal egészíti ki a törvény értelmező rendelkezéseit. A törvény emellett az iskolák állami fenntartásba és működtetésbe vételére vonatkozó rendelkezésekhez igazítja a hatályos szakképzési törvénynek a szakképző iskolák fenntartásának egyes kérdéseit szabályozó bekezdéseit. Az iskolák állami fenntartásba és működtetésbe vételére tekintettel a törvény új szakasza rögzíti, hogy a szakképzési feladatellátásnak az állami intézményfenntartó központon belüli feladatait az állami intézményfenntartó központról szóló kormányrendeletben kell szabályozni.

A változás alapján a gyakorlatban is logikusabb tartalmi meghatározáshoz igazodnak a szakmai és vizsgakövetelmények azáltal, hogy azok kötelező tartalmi elemei pontosításra kerülnek.

Egyértelművé válik továbbá, hogy komplex szakmai vizsga vizsgabizottságában a képzésben részt vett oktató tagnak az országos szakképzési névjegyzék részét képező vizsgabizottsági névjegyzéken nem kell szerepelni ahhoz, hogy a bizottsági munkában részt vegyen. A törvény szerint a tanuló az összefüggő szakmai gyakorlaton keletkezett mulasztását a tanév szorgalmi időszakán kívüli időszakban is pótolhatja, hiszen erre a tanulónak az összefüggő szakmai gyakorlat idejét követően leginkább a nyári időszakban van lehetősége. A törvény kiegészíti és egyértelművé teszi a törvénynek a szintvizsgára vonatkozó hatályos szabályozását, amely szerint szintvizsgát annak a szakiskolai tanulónak kötelező tennie, aki nappali rendszerű oktatásban vagy az oktatás nappali munkarendje szerint szervezett felnőttoktatásban vesz részt a szakmai képzésben és nem rendelkezik érettségi végzettséggel.

A törvény kiegészíti és pontosítja a törvény ingyenességet meghatározó rendelkezéseit is, illetőleg megteremti a folytonosságot a szakképzés tekintetében a közoktatásról szóló 1993. évi LXXIX. törvény 2012. szeptember 1-jével hatályon kívül helyezett, és a köznevelési szabályozásban nem helyettesített, az ingyenesség szempontjából azonban jelentős garanciákat jelentő szabályozásával a halmozottan hátrányos helyzetű tanulókra és a sajátos nevelési igényű tanulókra vonatkozóan, ezáltal számukra e jelentős szerzett jog továbbra is biztosítva lesz.

Az új bekezdés biztosítja a szakképzésben résztvevők számára, hogy a nappali munkarendben megkezdett szakképzéseket be tudják a tanulók fejezni más munkarendre való áttérés nélkül. A tanulószerződés keretében tanulókat fogadó gyakorlati képző nem köthet tanulószerződést a tanulóval a gyakorlati képzés csak egy részére, hanem ahogy a hatályos törvényben is szerepel, köteles, a tanulót a komplex szakmai vizsga gyakorlati részére felkészíteni. A módosítás egyértelművé teszi azt is, hogy tanulószerződés második vagy további szakképesítés esetén nem köthető.

A törvény egyértelművé teszi, hogy a nyilvántartást vezető gazdasági kamara nemcsak a tanulószerződést, hanem a tanulószerződés módosítását is ellenjegyzi, azaz a módosítás is csak az ellenjegyzéssel válik érvényessé. Tekintettel arra, hogy a tanulószerződés alapján kifizetendő tanulói pénzbeli juttatás csak átutalással (vagy bankszámlára történő befizetéssel) teljesíthető, a tanulószerződésnek a jövőben tartalmaznia kell a tanulót megillető pénzbeli juttatás összegén felül azt a fizetési számlaszámot is, amelyre a pénzbeli juttatás átutalásra vagy befizetésre kerül. A jövőben a csoportos gyakorlati képzési hely és az egyedi munkahely tényét - tekintettel arra, hogy ezek a fogalmak az új törvényben már nem szerepelnek - nem kell feltüntetni az együttműködési megállapodásokban.

A törvény pontosítja azt a rendelkezést, amely meghatározza, hogy együttműködési megállapodás alapján folyó nyári gyakorlat esetén kinek kell fizetni a tanuló részére a törvényben kötelezően előírt tanulói juttatást. A törvény kiegészíti a fizetési mód szabályait is, nem rendelkezik ugyanis minden tanuló bankszámlával, ezért a módosítás azt is lehetővé teszi, hogy ebben az esetben a banki átutalás, befizetés teljesíthető lehessen a tanulói pénzbeli juttatásnak a tanuló szülőjének, gyámjának a bankszámlájára történő átutalásával, befizetésével is.

A törvény alapján egyértelművé válik az is, hogy a megyei fejlesztési és képzési bizottságok nem csak részt vesznek az ún. decentralizált kerettel kapcsolatos és az egyéb szakképzési pályázatok elkészítésében, stb., hanem javaslatot is tesznek a decentralizált keret megyék közötti keretére és prioritásaira is. A törvény egyértelművé teszi egy új mondat beiktatásával, hogy a Kormány ún. szakmaszerkezeti döntése alapján a szakképző iskolai fenntartó a döntéssel érintett tanévtől kezdődő képzés tekintetében az adott képzés kifutásáig jogosult költségvetési hozzájárulásra.

A törvény további pontosító, technikai módosító, valamint a felhatalmazásokkal, átmeneti rendelkezésekkel kapcsolatos rendelkezéseket tartalmaz.

-----STARTING---POINT---RESZLETES---

Az 1. §-hoz

Pontosító rendelkezést tartalmaz azoknak a törvényeknek a tárgykör szerinti megjelölésével, melyeket az Fktv.-ben nem szabályozott kérdésekben alkalmazni szükséges. E pontosítást a már nem hatályos törvényi hivatkozások indokolják, melyek helyett a szabályozási tárgykör szerint megjelölt új törvényi hivatkozásokat kell megjeleníteni.

A 2. §-hoz

A törvény e rendelkezése a közszolgálati tisztviselőkről szóló törvény alapján szervezett képzéseknek (a továbbképzést és az átképzést is beleértve) az Fktv. hatálya alóli kivételéről szól. Az Fktv. a felnőttképzési tevékenységet szabályozó kerettörvénynek tekinthető, e tevékenység folytatásának általános feltételeit állapítja meg. A közszolgálati tisztviselők képzésének, továbbképzésének, átképzésének speciális jellege - az egészségügyi ágazati képzésekhez hasonlóan - indokolja, hogy e képzések megfelelő szabályozása az ágazati felelősség keretein belül történjen. A törvény emellett az Fktv. hatályát érintő rendelkezést egészít ki.

A 3. §-hoz

A módosítás a képzésben résztvevők érdekeinek védelmét szolgálja, mert lehetővé teszi, hogy az állami foglalkoztatási szerv ellenőrizhesse az érdeklődők, résztvevők korrekt tájékoztatását.

Az eltiltott képző intézmény visszafizeti az eltiltás idejére beszedett képzési díjakat és igazolt költségeket a befizetőnek.

Kiszélesíti azon esetek körét, amikor a képző magatartása súlyosan jogsértőnek minősül. Ez érinti a szerződésnek a jogszabálytól eltérő tartalmát, a vizsgák elmaradását vagy késedelmes megszervezését, azt az esetet, ha nem vagy jelentős késéssel bocsátja ki a képzést lezáró bizonyítványt.

A 4-5. §-hoz

Az intézményi akkreditáció feltételeinek szigorításával és pontosításával képzésben résztvevők érdekeinek védelmét szolgálja.

A 6. §-hoz

A törvény meghatározza azokat az adatokat, amelyeket az akkreditált felnőttképzést folytató intézménynek az állami és uniós forrásból támogatott képzéseiről - elektronikus úton - szolgáltatnia kell az állami szakképzési és felnőttképzési szerv számára, amely azokról nyilvántartást vezet. Az adatszolgáltatás kizárólag az akkreditációval rendelkező intézményeket érinti, mivel támogatott képzések - a hatályos Fktv.-ben foglaltak szerint - csak intézményakkreditációs tanúsítvány birtokában folytathatók.

Az adatszolgáltatás teljesítését a kialakítandó elektronikus felület tovább fogja segíteni, ugyanakkor - éppen a képzési folyamat figyelemmel kísérése érdekében - indokolt, hogy a szolgáltatott adatokban bekövetkező valamennyi változást - még a változás napján, illetve az adatszolgáltatásban szereplő időpont bekövetkezéséig - jelezze a képző intézmény.

A törvény előírja a nyilvántartást végző állami szakképzési és felnőttképzési szervnek (az NMH SZFI-nek), hogy biztosítsa az adatokhoz történő folyamatos hozzáférést az ellenőrzést végző FAT számára.

A 7. §-hoz

A törvény a FAT akkreditált intézményekkel kapcsolatos ellenőrzési jogkörének az új adatszolgáltatáson alapuló kibővítésére irányul, és a képzési folyamat figyelemmel kísérése érdekében kiemeli a képzések időarányos megvalósulásának ellenőrzését. A szabályozás így lehetőséget biztosít arra is, hogy az ellenőrzés a képzési támogatás felhasználásával kapcsolatos esetleges szabálytalanságokat, jogszabálysértéseket tárjon fel. A törvény tartalmazza továbbá az adatszolgáltatás elmulasztásához, illetve a képzés nem teljesítéséhez vagy nem időarányos teljesítéséhez kapcsolódó jogkövetkezményeket. A szabályozás a jogkövetkezmények alkalmazása szempontjából a fokozatosság elvét követi azzal, hogy a jogszabálysértés első alkalommal történő elkövetése pénzbírság kiszabását, míg az ismételt jogszabálysértés az akkreditáció visszavonását eredményezi. A visszavonás tényét a honlapon fel kell tüntetni.

Az Fktv. előírja a FAT számára, hogy a hatósági ellenőrzés során feltárt, a képzés támogatásával összefüggő jogszabálysértésről, szabálytalanságról értesítse a támogató szervet, annak érdekében, hogy az egy esetleges újabb vizsgálat lefolytatása nélkül hozhasson a képzés folytatásával kapcsolatos - a támogatási szerződéssel összhangban lévő - intézkedést.

A 8. §-hoz

Számos esetről tudunk, amely a bíróságon azért végződött rendkívül hátrányosan a képzés résztvevője számára, azért szenvedett el igen tetemes, több százezer forintot kitevő anyagi kárt, mert a szerződésből nem derült ki, a képzést folytató elhallgatta, a bíróság és a képzés résztvevője pedig nem tudta, hogy az e törvényen és nem pusztán a Ptk.-n alapuló szerződés, így nem derült ki, hogy a szerződés az e törvényben foglalt előírásoknak messzemenően nem tesz eleget.

A 9. §-hoz

A vonatkozó § a hatályos törvényi rendelkezéseknek, valamint a szakképzési hozzájárulásról és a képzés fejlesztésének támogatásáról szóló törvény módosításának megfelelően pontosítja a felnőttképzés támogatásának forrásait.

A rendelkezés előírja a támogatott kötelező adatszolgáltatását a felnőttképzést folytató intézmény felé - amennyiben nem a képzést folytató intézmény a támogatott - annak érdekében, hogy a felnőttképzést folytató intézmény a támogatásról az adatszolgáltatáskor, illetve az ellenőrzéskor megfelelő információval rendelkezzen.

A 10. §-hoz

Az Fktv. értelmező rendelkezései - az adatszolgáltatás pontos teljesítése érdekében - a támogatott képzés, valamint a támogató szerv fogalmának meghatározásával bővülnek.

A 11. §-hoz

Pontosító rendelkezéseket tartalmaz, továbbá - összhangban a közszolgálati tisztviselőkről szóló törvény alapján szervezett képzéseknek az Fktv. hatálya alóli kivételével - korrigálja az Fktv. értelmező rendelkezéseit is.

A 12. §-hoz

A törvény értelmező rendelkezéseiben meghatározásra kerül a kizárólag gyakorlati képzési célt szolgáló tanműhely fogalma.

A 13. §-hoz

A törvény az iskolák állami működtetésbe vételére vonatkozó rendelkezésekhez igazítja a hatályos szakképzési törvénynek a szakképző iskolák fenntartásának egyes kérdéseit szabályozó bekezdéseit.

A 14. §-hoz

2013. január 1-jén az önkormányzati fenntartású szakképző iskolák mindegyike a nemzeti köznevelésről szóló 2011. évi CXC. törvény előírásainak értelmében az oktatásért felelős miniszter által létrehozott és irányított állami intézményfenntartó központ fenntartásába és működtetésébe kerül. Az iskolák állami működtetésbe vételére tekintettel indokolt a törvény új §-ában rögzíteni, hogy a szakképzési feladatellátásnak az állami intézményfenntartó központon belüli feladatait a Klebelsberg Intézményfenntartó Központról szóló 202/2012. (VII. 27.) Korm. rendeletben kell szabályozni.

A 15. §-hoz

A változás alapján a gyakorlatban is logikusabb tartalmi meghatározáshoz igazodnak a szakmai és vizsgakövetelmények azáltal, hogy azok kötelező tartalmi elemei között nem magukat a részletes egészségügyi alkalmassági követelményeket, és pályaalkalmassági követelményeket kell meghatározni, hanem azt, hogy a szakképesítés jellegétől függően indokolt-e annak előírása, hogy a képzés megkezdéséhez szükséges egészségügyi alkalmassági követelmények, illetőleg pályaalkalmassági követelmények teljesítése vagy sem.

A törvény a szakmai és vizsgakövetelményeknek a beszámításra vonatkozó tartalmi követelményei közé az előzetes tanulmányok mellé beemeli a szakképzésről szóló 2011. évi CLXXXVII. törvény (a továbbiakban: Szt.) 27. §-ának (2) bekezdésében meghatározott szakirányú gyakorlati időt is. Az Szt. vonatkozó rendelkezése szerint ugyanis a szakmai gyakorlati képzés idejébe a szakképzés megkezdése előtt munkaviszonyban (vállalkozói jogviszonyban, munkavégzésre irányuló egyéb jogviszonyban) eltöltött szakirányú gyakorlati idő is beszámítható.

A törvény azt is pontosítja, hogy a felnőttképzésben nem az iskolai rendszerű szakképzésre kidolgozott szakképzési kerettantervek alapján, hanem csak azok figyelembevételével kell a felnőttképzés folytató intézményeknek a felnőttképzésről szóló törvényben szabályozott képzési programot kidolgozni. Ez természetesen csak azokra a szakképesítésekre vonatkozik, amelyek iskolai rendszerben és a felnőttképzés keretében is oktathatóak, azaz kiadásra kerültek rájuk a szakképzési kerettantervek.

A 16. §-hoz

A pontosító módosítás alapján egyértelművé válik, hogy a szakmai vizsga a képzés során átadott ismeretek milyen tartalmi dokumentum alapján történő átadását méri, az iskolai rendszerű szakképzésben ugyanis az ismeretek átadása a kötelezően alkalmazandó szakképzési kerettanterv szerint, míg az iskolarendszeren kívüli szakképzésben a képzési program szerint történik. Ennek egyértelmű különválasztása a hatályos törvényben nem szerepel.

A törvény alapján lehetővé válik, hogy a vizsgázó a javítóvizsgán részszakképesítést szerezzen, az iskolai rendszerű szakképzésben ugyanis - a speciális szakiskolák kivételével - célzottan csak részszakképesítés megszerzésére nem lehet beiratkozni. A módosítással az is egyértelművé válik, hogy a tanuló nem „játszhat arra”, hogy a komplex szakmai vizsgán csak részszakképesítést szerezzen, hiszen a felkészítése is az „egész” szakképesítésre történt. Ezzel a lehetőséggel csak a javítóvizsgán élhet, amennyiben az első vizsgán megjelent, és ott megbukott, vagy csak a komplex szakmai vizsga követelményeinek egy részét teljesítette, és emiatt nem kaphatott szakmai bizonyítványt. Ez a felnőttképzésre nem vonatkozik, ugyanis a rendelkezés a „tanulóra” vonatkozik, így az iskolarendszeren kívüli szakképzésben továbbra is lehet csak részszakképesítést is szerezni.

A 17. §-hoz

A módosítás kiegészíti a törvény azon rendelkezéseit, amely azt határozza meg, hogy a szakképző iskola külön vizsgaszervezési engedély nélkül kinek szervezhet komplex szakmai vizsgát az iskolai rendszerű szakképzésben. Így nemcsak a vele a vizsga időpontjában tanulói jogviszonyban álló tanulók, hanem a vele vagy a vele ugyanazon térségi integrált szakképző központ tagjaként működő másik szakképző iskolával tanulói jogviszonyban állt volt tanulók esetében is szervezhet komplex szakmai vizsgát, de csak abban a szakmában, amelyet a szakképző iskola ténylegesen oktat is.

A 18. §-hoz

A pontosító módosítás alapján egyértelművé válik, hogy komplex szakmai vizsga vizsgabizottságában a képzésben részt vett oktató tagnak az országos szakképzési névjegyzék részét képező vizsgabizottsági névjegyzéken nem kell szerepelni ahhoz, hogy a bizottsági munkában részt vegyen. Az Szt. rendelkezései értelmében ugyanis a szakmai vizsgabizottság négy tagból áll, munkájában pedig az elnök mellett három tag vesz részt, akik közül egy tag a képzést folytató intézmény által javasolt, a képzésben részt vett oktató. Tekintettel arra, hogy e tag nem feltétlenül kell hogy szerepeljen a vizsgabizottsági névjegyzéken ahhoz, hogy a képzést folytató intézményben a képzésben oktatóként részt vehessen, a névjegyzéken való szereplés sem követelhető meg tőle, a többi vizsgabizottsági tagtól azonban igen.

A 19. §-hoz

A törvény lehetővé és egyértelművé teszi, hogy a tanuló az összefüggő szakmai gyakorlaton keletkezett mulasztását a tanév szorgalmi időszakán kívüli időszakban pótolja, hiszen erre a tanulónak az összefüggő szakmai gyakorlat idejét követően leginkább a nyári időszakban van lehetősége. Az Szt. ugyanis előírja, hogy ha a tanuló mulasztása meghatározott mértéket elér, de igazolatlan mulasztása nincs és szorgalma, elért teljesítménye alapján a mulasztását a következő tanév megkezdéséig pótolja és az előírt gyakorlati követelményeket teljesíteni tudja, mentesíthető az évfolyam megismétlésének kötelezettsége alól. Ugyanez a lehetősége áll fenn akkor is, ha a tanuló igazolt vagy igazolatlan mulasztása az összefüggő szakmai gyakorlaton keletkezik, ekkor ugyanis meghatározott feltételek mellett a következő tanév megkezdéséig pótolhatja az előírt gyakorlati követelményeket, és a tanuló magasabb évfolyamra léphet, amennyiben a gyakorlati képzés szervezője ezt igazolja és a szakképző iskola nevelőtestülete is így dönt.

A 20. §-hoz

A törvény kiegészíti és egyértelművé teszi a törvénynek a szintvizsgára vonatkozó hatályos szabályozását, amely szerint szintvizsgát annak a szakiskolai tanulónak kötelező tennie, aki nappali rendszerű oktatásban vagy a nappali oktatás munkarendje szerint szervezett felnőttoktatásban vesz részt a szakmai képzésben és nem rendelkezik érettségi végzettséggel. A szintvizsga tehát továbbra is csak az érettségivel nem rendelkező - akár „normál”, akár felnőttoktatásban részt vevő - szakiskolai tanulók számára kötelező. Érettségizett tanulók esetében ugyanis eddig sem volt kötelező a szintvizsga, amely ezzel a szabállyal minden jogalkalmazó számára egyértelművé válik. Az érettségizett tanulók esetén (akár gimnáziumból, akár szakközépiskolából érkeznek) vélelmezi a törvény, hogy képesek az irányítás melletti munkavégzésre, amelyet maga a szintvizsga mér.

A 21. §-hoz

A törvény kiegészíti és pontosítja a törvény ingyenességet meghatározó rendelkezéseit, egyfelől abban a tekintetben, hogy minden ingyenes vizsgával kapcsolatban ingyenes az első javító- és pótlóvizsga is, akár a tanulói jogviszony megszűnte után is. Másfelől a finanszírozott szakiskolai és szakközépiskolai évfolyamok száma nem igazodik az adott képzés OKJ-ban meghatározott hosszától, ugyanis az ingyenes évfolyamok száma nem függ a választott képzéstől, hiszen a tanuló válthat a képzések között az ingyenesen biztosított évfolyamokon.

Ezen kívül a módosítás megteremti a folytonosságot a szakképzés tekintetében a közoktatásról szóló 1993. évi LXXIX. törvény 2012. szeptember 1-jével hatályon kívül helyezett, és a köznevelési szabályozásban nem helyettesített, az ingyenesség szempontjából azonban jelentős garanciákat jelentő szabályozásával a halmozottan hátrányos helyzetű tanulókra és a sajátos nevelési igényű tanulókra vonatkozóan, ezáltal számukra e jelentős szerzett jog továbbra is biztosítva lesz. A rendelkezés célja, hogy az állam hozzájáruljon e csoportok munkaerő-piaci hátrányának a szakképzés eszközeivel való csökkentéséhez a maga eszközeivel. A rendelkezés - az iskolai rendszerű szakképzésre szűkítve - tartalmilag megegyezik a korábbi, 2012. szeptember 1-jét megelőzően hatályos közoktatási szabályozással.

A törvény lehetőséget ad továbbá az államnak arra, hogy az e törvényben foglalt ingyenességi garanciákat méltányolható ok miatt a kormányhivatal révén meghosszabbítsa az egyes tanulók esetében.

A 22. §-hoz

A nemzeti köznevelésről szóló törvény úgy módosította - összességében két évvel csökkentve - a nappali képzésben való részvétel korhatárát, amely rendkívüli módon leszűkíti annak lehetőségét a tanulók számára, hogy a megkezdett iskolai rendszerű szakképzést munkarend-váltás nélkül befejezzék. Az új köznevelési szabályok értelében ugyanis már nem jut ideje egy hároméves további képzést (például ráépüléssel együtt) elvégezni nappali rendszerű képzésben annak sem, aki hat évesen kezdte el az általános iskolát, majd évfolyamismétlés és szüneteltetés nélkül érettségit tesz. Ugyanez a helyzet, ha a tanuló valamilyen okból később kezdi (pl. hét éves korban) a tanulmányait, vagy képzés közben meggondolja magát és másik szakmát kezd tanulni, és akkor is, ha csak egyszer ismétel évfolyamot (esetleg nem is tanulmányi ok, hanem például betegség miatt). Az új rendelkezés azt a célt szolgálja, hogy néhány évnyi rugalmasságot tartalmazzon a rendszer, és ne kerüljenek befejezett szakképzés nélkül nehéz helyzetbe évente akár tanulók ezrei amiatt, hogy nem áll módjukban sem nappali munkarendben, sem más munkarendben befejezni a megkezdett képzést. (Különös tekintettel azokra, akik még 2012-ben is hét vagy nyolc évesen kezdték meg az általános iskolai tanulmányaikat.) Az új bekezdés kizárólag a szakképzésben részt vevők számára biztosítja, hogy a nappali munkarendben megkezdett szakképzéseket be tudják a tanulók fejezni más munkarendre való áttérés nélkül.

A 23. §-hoz

A kiegészítő módosítás alapján egyértelművé válik, hogy a tanulószerződés keretében tanulókat fogadó gyakorlati képző nem köthet tanulószerződést a tanulóval a gyakorlati képzés csak egy részére, hanem ahogy a hatályos törvényben is szerepel, köteles a tanulót a komplex szakmai vizsga gyakorlati részére felkészíteni. Nem fordulhat elő tehát, hogy a gyakorlati képző csak a képzés egy meghatározott időszakára, egy félévre, néhány hónapra, vagy nem a szakmai vizsgáig terjedő időszakra foglalkoztatja a tanulót. A kiegészítés azért a „hátralévő” időtartam megfogalmazást használja, mert a tanuló a képzés kezdetét követően különböző időpontokban kerülhet a külső gyakorlati képzőhöz, szakiskolában már a 9. évfolyamtól is, vagy az iskolai tanműhelyből a képzés során később.

A gyakorlati képzést szervező természetesen segítségül hívhatja e kötelezettsége teljesítéséhez a szakképzési hozzájárulási szabályok alapján az ún. „teljesítési megbízottat”.

A 24. §-hoz

A pontosító módosítás alapján egyértelművé válik, hogy - kivételesen - a heti pihenőnapokon és a munkaszüneti napokon, valamint az őszi, a téli és a tavaszi szünet időtartama alatt a tanuló gyakorlati képzésre nem csak a rendeltetése folytán e napon is működő gyakorlati képzési helyen és a szakképző iskola hozzájárulásával vehető igénybe, hanem abban az esetben is, ha a tanuló a korábban „beszerzett” igazolt vagy igazolatlan mulasztását pótolja. Ekkor ugyanis meghatározott feltételek mellett pótolhatja a nem teljesített, de előírt gyakorlati követelményeket, és adott esetben elkerülheti az évfolyamismétlést, amely a felhalmozódó, nem pótolt mulasztás következménye lehet.

A 25. §-hoz

A törvény egyértelművé teszi, hogy tanulószerződés második vagy további szakképesítés esetén nem köthető. A pontosítás kiegészíti a tanulószerződés megkötésének szabályait azzal, hogy a tanulóval csak az első, állam által elismert szakképesítésre történő felkészítés céljából folyó, költségvetési támogatásban részesíthető képzésre köthető tanulószerződés. Ha ugyanis egy tanuló azért nem vehet részt a szakképzésben ingyenesen, mert a második szakképesítését tanulja, akkor ez azt is jelenti, hogy nem csak az iskolai elméleti oktatást, hanem a gyakorlati képzést sem veheti ingyenesen igénybe. Abban az esetben pedig, ha a képzés nem ingyenes a tanuló számára (pl. tandíjat kell fizetnie), akkor - ahogy az elméleti képzés költségeit az iskola felé, úgy - a gyakorlati képzés költségeit a gyakorlati képzést szervező felé a tanulónak kell megfinanszírozni. Mindez az első szakképesítés ingyenességének az elvéből is logikusan következik.

A kiegészítő módosítás egyértelműsíti, hogy amellett, hogy a tanuló egyidejűleg csak egy hatályos tanulószerződéssel rendelkezhet, egyidejűleg nem vehet részt egyszerre a gyakorlati képzésen iskolai tanműhelyben és külső helyszínen tanulószerződéssel is, illetőleg az iskolai tanműhelyen kívül együttműködési megállapodással és tanulószerződéssel is. Ez ugyanis ellenkezne a duális szakképzés alapvető elveivel.

A 26. §-hoz

A törvény a 2012 nyarán elfogadott új Országos Képzési Jegyzékben szereplő elnevezések alapján pontosítja, hogy tanulószerződés kötésére jogosult - nem szakképzési hozzájárulásra kötelezett - ún. egyéb szervek, szervezetek mely ágazatokra kiterjedően jogosultak tanulószerződést kötni. A törvény elfogadásakor ugyanis még nem került kiadásra az új Országos Képzési Jegyzék, így a hatályos törvényben szereplő ágazatok elnevezése nem illeszkedik hozzá. Emellett a kiegészítésre kerül tanulószerződés kötésére jogosult egyéb szervek, szervezetek köre a honvédelemért felelős miniszter hatáskörébe tartozó szakképesítésekre irányuló gyakorlati képzést szervezőkkel, tekintettel arra, hogy kevés gyakorlatorientáltabb képzés létezik Magyarországon, mint az altisztképzés.

A törvény bizonyos szűk körben lehetővé teszi azt is, hogy az agrárágazatban tartozó egyes szakképesítések esetén is köthető legyen tanulószerződés olyan agrárprofilú szakképző iskolákban, amelyen saját, termelő tevékenységet végző tangazdasággal vagy tanüzemmel rendelkeznek. Mindez indokolt, ugyanis az agráriumban kevés olyan gazdasági társaság van, amely tanulószerződés keretében tudja fogadni a tanulókat gyakorlati képzésre.

A 27. §-hoz

A törvény egyértelművé teszi, hogy a gazdasági kamara által vezetett nyilvántartás a hatályos törvényben feltüntetett adatok (pl. a gyakorlati képzés folytatására jogosult szervezet megnevezése, székhelye) mellett tartalmazza a gyakorlati képzés helyszínét vagy helyszíneit is, ugyanis egy-egy gyakorlati képző adott esetben a székhelyén kívül több gyakorlati képzési helyszínen is folytathat gyakorlati képzési tevékenységet. Annak érdekében szükséges a módosítás, hogy a nyilvántartásból kiolvasható legyen az, hogy a cég (pl. egy országos lefedettségű kereskedelmi hálózat) a székhelye melletti több telephely, gyakorlati képzőhely közül ténylegesen hol folytat vagy kíván folytatni gyakorlati képzést.

A 28. §-hoz

A törvény egyértelművé teszi, hogy a nyilvántartást vezető gazdasági kamara nem csak a tanulószerződést, hanem a tanulószerződés módosítását is ellenjegyzi, azaz a módosítás is csak az ellenjegyzéssel válik érvényessé. Ellenkező esetben ugyanis csak a tanulószerződés megkötésekor érvényesülhetne a törvényben a gazdasági kamara jogkörébe telepített kontroll, a módosítások során pedig nem. E módosítás hiányában előfordulhatna, hogy a kamara által a megkötés után ellenjegyzett tanulószerződést a felek nem a törvénynek megfelelő tartalommal, vagy a tanulóra hátrányos módon módosítanák az ellenjegyzés kontrolljának hiányában. Ennek megfelelően - a tanulószerződés megkötéséhez hasonlóan - a tanulószerződés módosítása is az abban megjelölt naptól hatályos.

A 29. §-hoz

A törvény értelmében a tanulószerződésnek nem a tanuló gyakorlati képzéséért felelős személyt magát, hanem a gyakorlati képzéséért felelős személy nevét kell tartalmaznia. Emellett fel kell tüntetni a jövőben a tanulószerződésben azt is, hogy a gyakorlati képzés helye kizárólag gyakorlati képzési célt szolgál-e. Erre azért van szükség, mert 2012. szeptember 1-jétől tanulószerződés már a 9. évfolyamon is köthető szakiskolai tanulók esetén. Ennek az a feltétele a törvény 2012 nyarán végrehajtott módosítása alapján, hogy az iskolán kívüli gyakorlati képzőhely kizárólag a gyakorlati képzés célját szolgálja. Ennek a feltételnek a meglétét egyrészt vizsgálnia kell a gazdasági kamarának, másrészt fel kell tüntetni a tanulószerződésben is azt a tényt, hogy a gyakorlati képzőhely alkalmas-e arra, hogy a 9. évfolyamon tanuló szakiskolásokkal gyakorlati képzését szolgálja.

Tekintettel arra, hogy a tanulószerződés alapján kifizetendő tanulói pénzbeli juttatás csak átutalással (vagy bankszámlára történő befizetéssel) teljesíthető, a tanulószerződésnek a jövőben tartalmaznia kell a tanulót megillető pénzbeli juttatás összegén felül azt a fizetési számlaszámot is, amelyre a pénzbeli juttatás átutalásra vagy befizetésre kerül.

Több évtizede alkalmazandó elv, hogy a tanulószerződésre a köznevelési (közoktatási) és a szakképzési jogszabályokban nem szabályozott kérdésekben a polgári jog szabályait kell alkalmazni. A tanulószerződés ugyanis egy olyan sajátos vegyes típusú kötelem, amelyben a köznevelési, a szakképzési, a munkajogi és a polgári jogi szabályok egyaránt érvényesülnek. A tanulószerződésre ezért indokolt a Polgári Törvénykönyv rendelkezéseit alkalmazni abban az esetben, ha a szakképzésről szóló törvény, a nemzeti köznevelésről szóló törvény vagy a felek szerződésben rögzített akarata az adott kérdésről nem rendelkezik. Ezért a törvény a jövőben kimondja, hogy a tanulószerződésre a törvényben nem szabályozott kérdésekben a Polgári Törvénykönyvnek a megbízási szerződésre vonatkozó rendelkezéseit kell alkalmazni.

A 30. §-hoz

A tanulószerződés szüneteltetésének jogintézménye a törvény elfogadásával született meg, a korábbi rendelkezések ugyanis ezt a helyzetet nem szabályozták. Előfordulnak ugyanis olyan esetek, amikor a tanuló a közoktatásra vonatkozó szabályok szerint a tanulói jogviszony szüneteltetését kérte (például külföldi tanulmányok, családi okok, szülés, stb.) miatt. A törvény tovább „finomítja” a szabályt, és kimondja, hogy a tanulószerződésből eredő jogok és kötelezettségek nem csak a tanulói jogviszonynak a nemzeti köznevelésről szóló törvény alapján történő szüneteltetése alatt nem illetik meg és nem terhelik a feleket, hanem automatikusan a tanuló szülési szabadsága alatt sem.

Annak érdekében pedig, hogy egyértelmű legyen, azt is rendezi a törvény, hogy a szüneteltetése alatt a tanuló tanulói pénzbeli juttatásra és a szakképzési törvényben meghatározott egyéb juttatásra nem jogosult.

A 31. §-hoz

A törvény egyértelművé teszi, hogy az együttműködési megállapodás esetén az ellenjegyzésre a tanulószerződés ellenjegyzésének szabályai közül nemcsak a törvény 47. §-ának (2) bekezdésében foglaltakat, hanem a 47. §-ának (3) bekezdésében foglaltakat is alkalmazni kell, azaz azt, hogy a tanulószerződés (azaz az együttműködési megállapodás) az ellenjegyzéssel válik érvényessé, és a tanulószerződésben (azaz az együttműködési megállapodásban) megjelölt naptól hatályos. Azt is pontosítja a törvény, hogy az együttműködési megállapodás megküldésére a törvény 46. §-ának (2) bekezdésében foglaltakat kell alkalmazni, azaz az együttműködési megállapodás és a módosított együttműködési megállapodás valamennyi példányát is meg kell küldeni a gyakorlati képzést szervező szervezetnek annak megkötését, módosítását követő öt munkanapon belül a nyilvántartást vezető szervnek.

További módosítás, hogy az együttműködési megállapodás esetén is meg kell jelölni a tanulók nevét és oktatási azonosítóját, de mivel a tanulók pontos személye annak megkötésekor nem minden esetben ismert, így az ezen adatokat tartalmazó függeléket a szerződő felek (szakképző iskola, gazdálkodó) legkésőbb a gyakorlati képzés megkezdését megelőző tizenötödik napig küldik meg a gazdasági kamarának. Az adatok feltüntetése azért is fontos, mert ennek segítségével egyértelműen meghatározható, hogy az adott tanulónak az adott együttműködési megállapodásával egyidejűleg van-e hatályos tanulószerződése is, ami törvényileg kizárt.

A 32. §-hoz

A módosítás alapján egyértelművé válik, hogy a csoportos gyakorlati képzési hely és az egyedi munkahely jellegét - tekintettel arra, hogy ezek a fogalmak az új törvényben már nem szerepelnek - nem kell feltűntetni az együttműködési megállapodásokban. Hasonlóan a tanulószerződésekhez, az együttműködési megállapodásokban is fel kell tüntetni a jövőben azt is, hogy a gyakorlati képzés helye kizárólag gyakorlati képzési célt szolgál-e. Erre annak ellenére szükség van, hogy törvény új rendelkezése arra vonatkozik, hogy 2012. szeptember 1-jétől a 9. évfolyamon tanulószerződés köthető szakiskolai tanulók esetén. Ha azonban a tanuló az együttműködési megállapodás keretében folyó gyakorlati képzési formából tanulószerződéses formába kíván váltani még a 9. évfolyamon ugyanazon a gyakorlati képzőhelyen, akkor azt a körülményt, hogy a gyakorlati képzés helye kizárólag gyakorlati képzési célt szolgál-e, az együttműködési megállapodásokban is indokolt feltüntetni.

A 33. §-hoz

A törvény megfogalmazása igazodik a szakképzési hozzájárulásról és a képzés fejlesztésének támogatásáról szóló 2011. évi CLV. törvényben szereplő szövegezéshez, ugyanis 2012. január 1-jétől az új szakképzési hozzájárulási szabályok alapján nem költségelszámolás történik gyakorlati képzés folytatása esetén a szakképzési hozzájárulási kötelezettségből, hanem csökkentő tétel elszámolása. További pontosítás, hogy a gyakorlati képzés folytatásától történő eltiltás esetén a visszafizetés nem a Nemzeti Foglalkoztatási Alap képzési alaprésze javára történik, hanem az adózás rendjéről szóló törvény önellenőrzésre vonatkozó szabályainak megfelelően az állami adóhatóságnál vezetett számlára.

A 34. §-hoz

A törvény pontosítja azt a rendelkezést, amely meghatározza, hogy együttműködési megállapodás alapján folyó nyári gyakorlat esetén kinek kell fizetni a tanuló részére a törvényben kötelezően előírt tanulói juttatást. A hatályos törvény szerint a fizetés kötelezettje ugyanis a gyakorlati képzést szervező szervezet, aminek együttműködési megállapodás esetén a szakképző iskola minősül. A tanulói juttatást azonban annak kell fizetnie (tanulószerződés esetén is), akinél a tanuló gyakorlati képzésen van, tehát a gazdálkodó szervezetnek, vállalatnak, cégnek, vállalkozásnak. Az együttműködési megállapodás esetén azonban ez utóbbiak nem gyakorlati képzést szervezők törvény értelmében, hanem gyakorlati képzést folytatók. Ezzel megszűnik az az ellentmondás is, amely értelmében a gyakorlati képzést folytató szervezet nem tud szabályszerűen tanulói juttatást fizetni, mert a hatályos törvényben ez a kötelezettség (és egyben jog) csak a gyakorlati képzést szervezőt, azaz az iskolát terheli (azaz illeti meg).

A törvény pontosítja továbbá, hogy az elégtelen tanulmányi eredménye miatt évismétlésre köteles tanuló pénzbeli juttatása a megismételt évfolyam második félévében mi alapján számítandó. A szakképző iskola az évfolyamismétlő tanulószerződéses tanulók névsorát minden év szeptember 15-éig megküldi a gazdasági kamarának, mert a tanulószerződést kötő gazdálkodó szervezet ezzel tudja igazolni, hogy a gyakorlati képzésre igényelt és elszámolt normatív támogatása jogszerű volt.

A törvény kiegészíti az előbbiekben említett fizetési mód szabályait, ugyanis a hatályos törvény szerint a tanulói pénzbeli juttatás a tanuló részére történő kifizetést csak banki átutalással lehetne teljesíteni. Léteznek azonban olyan gyakorlati képzők (pl. ÁFA-körbe nem tartozó egyéni vállalkozók), akik nem kötelesek vállalkozói számlával rendelkezni, az ő esetükben engedi meg a törvény, hogy a pénzbeli juttatását a banki átutalás helyett a tanuló fizetési számlára történő befizetéssel is teljesíthesse. Indokolt az is, hogy a tanulói juttatás átutalása vagy fizetési számlára történő befizetése csak a tanulószerződés esetén legyen előírás, ott ugyanis egész tanévben folyamatos a tanulói juttatás kifizetése, az együttműködési megállapodás esetén pedig csak a nyári összefüggő szakmai gyakorlatra jár tanulói juttatás a törvény alapján.

Nem rendelkezik minden tanuló bankszámlával, ezért a módosítás azt is lehetővé teszi, hogy ebben az esetben a banki átutalás, befizetés teljesíthető lehessen a tanuló pénzbeli juttatásának a tanuló szülőjének, gyámjának a bankszámlájára történő átutalásával, befizetésével is.

A 35. §-hoz

A törvénybe iktatott új bekezdés kimondja, hogy a törvény 63. §-ának (7) bekezdésében foglaltakat a gyakorlati képzésen együttműködési megállapodás alapján részt vevő tanuló részére kifizetett tanulói pénzbeli juttatásra vonatkozóan nem kell alkalmazni. Indokolt ugyanis, hogy a tanulói juttatás átutalása, fizetési számlára történő befizetése csak a tanulószerződés esetén legyen előírás, ott ugyanis egész tanévben folyamatos a tanulói juttatás kifizetése, az együttműködési megállapodás esetén pedig a törvény alapján csak a nyári összefüggő szakmai gyakorlatra (egy-két hétig).

A 36. §-hoz

A törvény pontosítja azt a rendelkezést, amely meghatározza, hogy a tanulónak a tanulói juttatáson kívül milyen egyéb juttatások járnak kötelezően és adható jelleggel.

A 37. §-hoz

Tekintettel arra, hogy az állami szakképzési és felnőttképzési szerv a nyilvántartása alapján az elveszett, ellopott, megrongálódott vagy megsemmisült bizonyítványról bizonyítványmásodlatot állít ki kérelemre, szükséges arról is rendelkezni, hogy az iskolarendszeren kívüli szakképzésben szerzett szakmai bizonyítványról így kiállított bizonyítványmásodlatra a nevelési-oktatási intézmények működéséről és a köznevelési intézmények névhasználatáról szóló rendelet rendelkezéseit kell alkalmazni. Az iskolai rendszerű szakképzésben a bizonyítványmásodlat kiállításának a szabályait a rendelet ugyanis tartalmazza, azonban csak a köznevelési intézmények tekintetében, így a felnőttképzés tekintetében az állami szakképzési és felnőttképzési szerv által kiállított bizonyítványmásodlat esetén is rendelkezni kell arról, hogy mi alapján kell elkészíteni.

A 38. §-hoz

A pontosító módosítás alapján egyértelművé válik, hogy a megyei fejlesztési és képzési bizottságok nemcsak részt vesznek az ún. decentralizált kerettel kapcsolatos és az egyéb szakképzési pályázatok elkészítésében, stb., hanem javaslatot is tesznek a decentralizált keret megyék közötti keretére és prioritásaira is. A pályázatok kiírásában és elbírásában ugyanis nagy szerepet játszanak a regionális testületek utódaiként létrejött megyei fejlesztési és képzési bizottságok, pl. a decentralizált pályázatok értékelését a megyei fejlesztési és képzési bizottságok által felkért tagokból álló bizottság végzi.

A 39. §-hoz

A módosítás pontosító rendelkezéseket tartalmaz, amely az eredeti törvényalkotói szándék érvényesülését, valamint a szakképzési hozzájárulási törvénnyel való összhangot szolgálja azzal, hogy kizárja azt a lehetőséget, hogy az a szakképzési hozzájárulásra jogosult gazdálkodó szervezet, amely a szakképzési hozzájárulási törvény alapján csak a kötelezettsége mértékéig jogosult csökkenteni azt az együttműködési megállapodás alapján, az e fölötti költségeire igényt tartson a szakképző iskolától, így közvetve állami forrásból. A rendelkezés eredeti célja ugyanis az, hogy egyértelműen kizárja a kettős finanszírozást, de lehetőséget adjon arra, hogy a szakképzési hozzájárulásra nem kötelezett szervezetek is részt tudjanak venni a gyakorlati képzés megvalósításában együttműködési megállapodással. Annak biztosítása is szükséges egyúttal, hogy a szakképzési hozzájárulási törvény vonatkozó rendelkezése elérje célját, annak hatását ne gyengítse az Szt. egy másik finanszírozási lehetőség megnyitásával.

A törvény az ún. szakmaszerkezeti döntés meghozatalának alapjául szolgáló javaslat kialakításának eljárásrendjét módosítja és alakítja át lényegesen. Az eljárás lényege, hogy a megyei fejlesztési és képzési bizottságok javaslatának nem kell kiterjednie a keretszámoknak az egyes szakképző iskolai fenntartók közötti elosztására, a bizottságok javaslata a várható munkaerő-piaci igények alapján csupán megyei keretszámokat kell, hogy tartalmazza. A keretszámok megosztására vonatkozó javaslatot az állami intézményfenntartó központ tudja adekvát módon megtenni megyénként és a fővárosra vonatkozóan. A törvény pótolja továbbá az azon szakképesítésekről szóló javaslat megtételére vonatkozó eljárásrendet, amelyekre nem terjed ki a bizottságok javaslattételi jogköre. Az eljárásrend határidői alkalmazkodnak ahhoz, hogy a szakmaszerkezeti javaslat előkészítésébe egy új lépés kerül beiktatásra.

A törvény egyértelművé teszi továbbá egy új mondat beiktatásával, hogy a Kormány szakmaszerkezeti döntése alapján a szakképző iskolai fenntartó a döntéssel érintett tanévtől kezdődő képzés tekintetében az adott képzés kifutásáig jogosult költségvetési hozzájárulásra.

A törvény rendelkezik továbbá a szakképzés finanszírozásának alapvető szabályairól is, amely tisztázza, hogy az ingyenes szakképzéshez az állam költségvetési hozzájárulást nyújt a feladatellátásban részt vevő fenntartó számára, azok a fenntartók pedig, akik számára nem jár teljes finanszírozás, csupán a költségeik egy részét téríti meg az állam, térítési díjat szedhetnek azon tanulóktól is, akik jogosultak ingyenes képzésre. A térítési díj meghatározásának részletes feltételei a nemzeti köznevelési törvény végrehajtási rendeletében kerülnek meghatározásra.

A 40. §-hoz

A törvény pontosítja, hogy rendeletben nem csak a megyei fejlesztési és képzési bizottság működésének szabályait kell meghatározni, hanem a szakmaszerkezeti döntésre vonatkozó javaslattételének elveit, szempontjait és módszereit is. Emellett szükséges, hogy - ahogy egyébként az Szt. hatályos rendelkezései között eleve szerepel e feladata - felhatalmazást kapjon a szakképzésért felelős miniszter azon művészeti, kulturális, kézműves és hagyományőrző szakképesítéseknek a körének meghatározására is, amelyekre a megyei fejlesztési és képzési bizottság javaslattételi jogköre a törvény alapján nem terjed ki.

A 41. §-hoz

Szükséges a hatályos Szt. kiegészítése a felhatalmazó rendelkezéssel, amely alapján a szakképesítésért felelős miniszter meghatározhatja az Országos Képzési Jegyzékről és az Országos Képzési Jegyzék módosításának eljárásrendjéről szóló 133/2010. (IV. 22.) Korm. rendelettel kiadott OKJ-ban szereplő szakképesítések tekintetében megszerzett jogosultságoknak az Országos Képzési Jegyzékről és az Országos Képzési Jegyzék módosításának eljárásrendjéről szóló 150/2012. (VII. 6.) Korm. rendelettel kiadott OKJ-ban szereplő szakképesítésekre vonatkozó érvényességét. Ezzel a felhatalmazással a szakképesítésért felelős miniszter pl. a hatáskörébe tartozó szakképesítések szakmai és vizsgakövetelményekről szóló miniszteri rendeletben élhet.

A 42. §-hoz

Átmeneti rendelkezések pontosítását és új átmeneti rendelkezéseket tartalmaz, amely megkönnyíti az érintettek számára az Szt. alkalmazását.

A 43. §-hoz

Új átmeneti rendelkezések szabályozzák az állami fenntartásba vétel szakképző iskolákra vonatkozó speciális kérdéseit, amelyek nem szerepelnek az iskolák állami működtetésbe vételéről szóló külön törvényben. Ennek keretében a vidékfejlesztési miniszternek történő szakképző iskolai átadás szabályozásáról a szükséges átmeneti szabályokat biztosító rendelkezések szerepelnek, továbbá a térségi integrált szakképző központokkal kapcsolatos pályázatokra vonatkozó további olyan rendelkezések, amelyek az uniós projektek folytonosságát és működőképességét biztosítják. Átmeneti szabályok kerültek megfogalmazásra a vagyon feladatellátásban tartására vonatkozóan is. Emellett a szakképző iskolák működtetésének tanév közbeni időpontjára tekintettel szükséges, hogy az iskoláknak a korábbi eljárásrend szerint legyen lehetősége átmenetileg - szükség esetén a korábbi önkormányzati fenntartó közreműködésével - biztosítani a folyamatos működéshez szükséges feltételeket.

A 44. §-hoz

Módosító és pontosító rendelkezéseket tartalmaz, amelyek megteremtik hatályos törvényen belül az egyes rendelkezések egyértelmű értelmezésének lehetőségét.

A 45. §-hoz

Hatályon kívül helyező rendelkezéseket tartalmaz.

A 46-47. §-hoz

Pontosító rendelkezéseket tartalmaz olyan törvényekkel kapcsolatban, amelyek utalnak az Szt.-re, azonban nem az új Szt. pontos elnevezését alkalmazzák. A változtatások megteremtik a vonatkozó rendelkezések pontos fogalomhasználatát.

A 48. §-hoz

A törvény módosítja a Kkvt. azon előírását is, amelynek értelmében a felnőttképzést folytató intézmények hatósági ellenőrzése során a kis- és középvállalkozásokkal szemben első esetben előforduló jogsértés esetén bírság kiszabása helyett kötelező a hatóság részéről figyelmeztetést alkalmazni. E rendelkezés módosítást igényel, mivel a vonatkozó előírás nem bír kellő visszatartó erővel a jogsértések elkövetésétől és méltánytalanul előnyösebb helyzetbe hozza a súlyos jogszabálysértést elkövető intézményeket a kisebb szabálytalanságot elkövetőkkel szemben.

A 49-50. §-hoz

A rendelkezés célja, hogy azon lakások, amelyek szociális lakásépítési program keretében épülnek a Nemzeti Eszközkezelő Zrt. vagyonkezelésébe kerüljenek.

-----STARTING---POINT---VEGE---

Az 51. §-hoz

Hatályba léptető rendelkezéseket tartalmaz.

Az 52. §-hoz

Átmeneti rendelkezést tartalmaz.