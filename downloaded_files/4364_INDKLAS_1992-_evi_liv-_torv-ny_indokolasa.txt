1992. évi LIV. törvény indokolása

az időlegesen állami tulajdonban lévő vagyon értékesítéséről, hasznosításáról és védelméről

-----STARTING---POINT---ALTALANOS--- 

A gazdasági rendszerváltozás végső soron a társadalom valamennyi csoportjának javát kell hogy szolgálja, mindemellett számot kell vetni azzal, hogy a privatizációnak lesznek nyertesei és vesztesei. Mégis a privatizáció az egyik eszköz arra, hogy a gazdaság a mai holtponton átlendüljön, és a gazdasági növekedés meginduljon. A sikeres szerkezetváltás igényli a külföldi tőke beáramlását is.

Az elmúlt időszak gyakorlata jó néhány tanulsággal szolgált. Így például azzal, hogy a privatizáció nagymértékben függ a privatizálható szervezetek aktivitásától, a befektetők szándékaitól, valamint az alkalmazottakkal és az önkormányzatokkal való megegyezéstől is.

A privatizáció Nyugat-Európából kölcsönözhető modellje kis létszámú, de jelentős értékű vállalatok privatizálását tartja szem előtt, ennek következtében a sokfajta vállalatot felölelő gyorsütemű hazai privatizáció során új megoldásokat kell keresni. Nagyobb szerepet kell kapnia a vállalati kezdeményezésű privatizációnak az állam ellenőrzése mellet. Ésszerűbbé kell tenni a privatizációval kapcsolatos kormányzati munkamegosztást, mely végső soron az Állami Vagyonügynökség (továbbiakban: Vagyonügynökség) tehermentesítéséhez, illetve a privatizáció gyorsításához vezethet.

A Kormány tulajdonlási és privatizációs stratégiája a modern polgári jogállam kívánatos tulajdonszerkezetének kialakítását célozta meg.

Az állam tartós vállalkozói vagyonát kezelő új tulajdonosi intézmény jogi karakterének meghatározásával egyidejűleg ki kell jelölni a hozzátartozó vagyoni kört. Erről a tartós állami tulajdonban maradó vállalkozói vagyon kezeléséről és hasznosításáról szóló törvényjavaslat (a továbbiakban: a tartós állami tulajdonról szóló törvényjavaslat) rendelkezik. A már korábban a Vagyonügynökséghez került, de a jövőben az Állami Vagyonkezelő Részvénytársasághoz (a továbbiakban: Vagyonkezelő Rt.) tartozó és általa kezelendő részvényeket, üzletrészeket át kell adni a Vagyonkezelő Rt.-nek.

A törvényjavaslat a Vagyonügynökség jogállásán nem változtat, az a jövőben is a Kormány irányítása alatt működő költségvetési szervként látja el feladatait. Az állam tulajdonosi jogainak képviseletében azonban csak azon vállalati vagyon tekintetében rendelkezik majd hatáskörrel, amely korlátozás nélkül privatizálható. A Vagyonügynökséget a törvényjavaslat hatálya alá tartozó vagyon értékesítése, illetve az értékesítésre való előkészítés során a tulajdonosi jogok teljes egészében megilletik. Az Országgyűlés a következő évre vonatkozóan a Vagyonpolitikai Irányelvekben (a továbbiakban: Irányelvek) határozza meg - a költségvetési törvénnyel összhangban - az állam vállalkozásokban működő vagyona értékesítésének feltételeit és hasznosításának főbb szempontjait.

A jövőben is fennmarad annak a lehetősége, hogy a két - a tartósan vagy időlegesen az állam tulajdonában lévő - vagyoni kör között átcsoportosításra kerüljön sor. Alapvető fontosságú azonban a jogbiztonság szempontjából, hogy amíg a privatizációt korlátozó vagy kizáró döntés jogszabályban meg nem jelenik, a Vagyonügynökséghez tartozó vagyon értékesíthetősége - az Irányelvekben meghatározott szempontok érvényesítése mellett - korlátozásmentes maradjon.

A törvényjavaslat szabályozása nyomatékosan figyelembe veszi, hogy az állami vagyon védelmére vonatkozóan az átmeneti időben is megfelelő, a jelenlegitől részben eltérő, esetenként a társadalmi kontrollt erőteljesebben biztosító szabályozás szükséges. A törvényjavaslat ezért magába olvasztja és egyben továbbfejleszti az állam vállalatokra bízott vagyonának védelméről szóló 1990. évi VIII. törvény rendelkezéseit. A szabályozás a hatályos előírásokhoz képest a részletekben némi ésszerű szigorítást hoz, de a vagyonvédelmi törvény alapvető rendelkezésein és a szabályozás konstrukcióján nem változtat.

Az állami vállalatok és egyéb állami gazdálkodó szervezetek gazdasági társasággá alakulása kapcsán a törvényjavaslat különbséget tesz az 1992. december 31-e előtt és az azt követően induló eljárások szabályozása között. Az 1992. december 31-e előtt induló eljárás során az átalakulásra háromféle jogi megoldás kínálkozik. A hatályos szabályozással megegyezően mód van a Vagyonügynökség irányításával végbemenő átalakulásra, illetve az átalakulás megtörténhet a vállalat kezdeményezésére is. A törvényjavaslat nevesíti az ún. egyszerűsített átalakulási eljárást, amelynek keretében a Vagyonügynökség Igazgatótanácsa által meghatározott állami vállalatok privatizációja során a Vagyonügynökség megbízásából szakértő cég jár el.

Azokat az állami vállalatokat, amelyek 1992. december 31-éig átalakulásukat nem kezdték meg, a Vagyonügynökség alakítja át gazdasági társasággá.

A törvényjavaslat a hatályos szabályozáshoz képest részletesebben rendezi az államnak a gazdasági társaságokban meglévő tulajdonosi érdekeltségeivel összefüggő feladataira vonatkozó szabályokat.

-----STARTING---POINT---RESZLETES---

Az 1-3. §-hoz

A törvényjavaslat meghatározza a törvény hatálya alá tartozó gazdálkodó szervezeteket, tételesen felsorolja, hogy milyen vagyon, illetve mely vagyonrészek (üzletrészek, részvények) tartoznak az e vagyoni kör tekintetében a tulajdonos jogait gyakorló Vagyonügynökséghez.

Nem terjed ki a törvényjavaslat hatálya az állam vállalkozói vagyonának arra a körére, amely nem teljes egészében privatizálható, és így az, a Vagyonkezelő Rt.-hez tartozik, illetve arra a vagyoni körre sem, amely nem vállalkozói jellegű vagyon, és ezért azt - más törvények rendelkezései szerint - a Kincstári Vagyonkezelő Szervezet működteti.

Értelemszerűen nem rendelkezhet az állam arról a vagyoni körről, amelynek az önkormányzatok tulajdonba adásáról törvény már korábban határozott, még akkor sem, ha az abban foglaltak végrehajtására ez idáig nem került sor. A törvényjavaslat rendelkezik az 1. §-ban említett vagyon értékelésének szabályairól is.

A 4-5. §-hoz

A törvény hatálya alá tartozó vagyoni kör tekintetében az állam tulajdonosi jogait gyakorló Vagyonügynökség a Kormány irányítása alatt álló állami költségvetési szerv.

A törvényjavaslat felhatalmazza az Országgyűlést és a Kormányt arra, hogy a Vagyonügynökséget a törvényjavaslatban meghatározott feladatain kívül további feladatokkal is megbízza, e - jogszabályban előírt - teendők azonban nem lehetnek ellentétesek a törvényben meghatározott célkitűzésekkel

A 6-11. §-hoz

A Vagyonügynökség tevékenységét - a költségvetési szervek vezetésének hagyományos módszerétől eltérően - tizenegy tagú Igazgatótanács irányítja.

Előfordulhat, hogy az Igazgatótanács hatáskörébe tartozó ügy eldöntése előtt - az ügy jelentőségére tekintettel - szükséges a Kormány álláspontjának megismerése. Ilyen esetben a privatizációért felelős miniszter fordul az Igazgatótanács elnökének kérésére a Kormányhoz, az Igazgatótanács elnöke pedig a Kormány véleményének kialakításáig a vagyonügynökségi eljárást felfüggeszti. Ezzel a lehetőséggel nyilván csak kivételes esetben - nemzetgazdasági érdekből fognak élni, hiszen nem célszerű a privatizációs ügyekben hozandó döntésekkel rendszeresen a Kormányt terhelni.

A Vagyonügynökség a Kormány irányítása alatt működik, így az Igazgatótanács elnökét és tagjait - határozott időre - a miniszterelnök nevezi ki, és menti fel. Fontos szempont, hogy az Igazgatótanács tagjait a döntéseik meghozatala során elfogultság ne vezethesse, a Vagyonügynökséghez tartozó vagyont működtető gazdálkodó szervezetekkel függő viszonyba ne kerülhessenek. Ezért ezekben a gazdálkodó szervezetekben csak mint a Vagyonügynökség tulajdonosi jogainak gyakorlására kijelölt személyek lehetnek vezető tisztségviselők vagy felügyelő bizottsági tagok. Ez a tilalom a Vagyonügynökséggel való jogviszony megszűnése után is fennáll még két évig. Az Igazgatótanács elnöke vagy tagja nem lehet pénzintézeti vagy értékpapír-forgalmazási tevékenységet folytató gazdálkodó szervezet vezető tisztségviselője sem ugyanezen határideig.

A függőségi viszony kialakulásának megakadályozásához az is elengedhetetlen, hogy az Igazgatótanács tagjai és közeli hozzátartozói ne tölthessenek be a Vagyonügynökséghez tartozó vagyont működtető gazdálkodó szervezetekben vezető pozíciót.

Az igazgatótanács tagjának személyes felelősségéből ered, hogy őt e tisztsége ellátásával kapcsolatban a munkáltatója nem utasíthatja.

A Vagyonügynökség mint szervezetét az ügyvezető igazgató vezeti, akit ugyancsak a miniszterelnök nevez ki és ment fel, valamint gyakorolja az ügyvezető tekintetében az egyéb munkáltatói jogokat is.

Az ügyvezető igazgató azonban nem független, hanem a jogszabályok, továbbá az Irányelvek tartalma és az Igazgatótanács döntéseinek alárendelten végzi tevékenységét. Megszabja az ügyvezető igazgató tevékenységét a Vagyonügynökség működési szabályzata is, amelyet a Kormány hagy jóvá. A törvényjavaslat szigorú összeférhetetlenségi szabályokat állapít meg - az Igazgatótanács tagjaihoz hasonlóan - az ügyvezető igazgató és a Vagyonügynökség működési szabályzatában meghatározott alkalmazottak tekintetében. A törvényjavaslat ezzel kapcsolatban gondoskodik arról is, hogy az összeférhetetlenség szabálya a konkrét ügyekben is érvényesüljön: az említett személyeket kizárja a Vagyonügynökséghez tartozó vagyont működtető olyan gazdálkodó szervezet ügyének elbírálásából, amelyben nekik vagy közeli hozzátartozóiknak érdekeltsége van. A közeli hozzátartozó fogalmára a Polgári Törvénykönyv (a továbbiakban: Ptk.) az irányadó. Ezt a szabályt az Igazgatótanács elnökére és tagjaira, valamint azok közeli hozzátartozóira is alkalmazni kell.

A 12-18. §-hoz

A törvényjavaslat II. fejezete tartalmazza a Vagyonügynökség gazdálkodására vonatkozó szabályokat.

Eszerint a Vagyonügynökség feladata, hogy az e törvényjavaslat hatálya alá tartozó állami vagyon legkedvezőbb hasznosításáról mielőbb gondoskodjon. A Vagyonügynökség mint költségvetési szerv a működéséhez, fenntartásához szükséges összeget a költségvetésből kapja. Az éves költségvetési törvényben meghatározott e pénzforrástól el kell különíteni a feladatának ellátása során, megbízatásával kapcsolatban birtokába jutó bevételeket. Némiképp hasonló a Vagyonügynökség helyzete e tekintetben a Ptk. által szabályozott megbízotti pozícióhoz, mivel a megbízottnak a megbízatása folytán hozzákerült bevételekkel külön el kell számolnia.

A törvényjavaslat 14. §-a rendelkezik arról, hogy Vagyonügynökségnek a feladatai ellátásával összefüggésben milyen bevételi forrásai keletkezhetnek. Nyilvánvaló, hogy ilyen továbbá az általa kezelt vagyon hozadéka (osztaléka, a vagyon utáni egyéb részesedés). A bevételek között kell számon tartani minden olyan bevételt, amely a Vagyonügynökség által kezelt állami vagyon hasznosításából származik.

Az Országgyűlés az éves költségvetési törvény rendelkezéseivel összhangban az Irányelvekben határoz a törvényjavaslat 14. §-a szerinti bevételek tervezett mértékéről és azok felhasználásáról. Az Országgyűlés ugyancsak az Irányelvekben jogosult rendelkezni arról, hogy a bevételek mekkora hányadát használhatja fel a Vagyonügynökség a törvényjavaslat 14. §-ának (2) bekezdésében meghatározott feladataira és az egyes feladatokra ebből milyen nagyságú összeg vehető igénybe. Ennek megfelelően rendelkeznek például az Irányelvek arról, hogy az állami vagyon "feljavítására" (reorganizációjára) a privatizációs bevételből milyen nagyságrendű összeg fordítható. Arról is határozni kell, hogy a Vagyonügynökség gazdasági társaság alapítására a privatizációs bevételek mekkora hányadát használhatja fel.

A törvényjavaslat 15. §-a (2) bekezdésének d) pontja szerint a bevételekből kell gondoskodni a belterületi föld után az önkormányzatot megillető ellenértékről. Előfordulhat, hogy emellett az önkormányzat a tanácsok által alapított, állami vagyonnal működő vállalatok értékesítéséből befolyt összegből is jogosult a költségvetési törvényben meghatározott mértékű pénzösszegre. A törvényjavaslat módot ad arra, hogy az önkormányzat mindkét jogcímen igényt formáljon a privatizációs bevételből való részesedésre, ugyanakkor azonban kizárja annak a lehetőségét, hogy egyazon privatizáció kapcsán a belterületi föld értékének megfelelő pénzösszeg kétszeresen kerüljön elszámolásra.

Az Irányelveket a Kormány a következő évi állami költségvetési törvénnyel egyidejűleg terjeszti az Országgyűlés elé. Az Irányelvek előkészítésében az állami vállalkozói vagyont működtető szervezetek mindegyike részt vesz, hiszen az Irányelvek nemcsak a privatizálható vagyon, hanem a tartós állami tulajdonú vállalkozói vagyon hasznosításáról is rendelkeznek.

A Kormány évente beszámol az Országgyűlésnek az Irányelvek végrehajtásáról. Ennek során mérleget és beszámolót kell készíteni a vagyon értékesítéséről, illetve hasznosításáról. A Vagyonügynökség tevékenységét az Állami Számvevőszék ellenőrzi, ezért a Kormány beszámolójához mellékelni kell az Állami Számvevőszék elnökének jelentését is a Vagyonügynökség tevékenységéről.

A 19-27. §-hoz

A törvényjavaslat III. fejezete tartalmazza az állami vagyon védelmére vonatkozó előírásokat. A fejezet elsősorban a vállalat kötelezettségeit tekinti át az állami vagyon védelme során, de természetesen megfogalmazza e vállalati kötelezettségek teljesítése ellenőrzésének lehetőségeit is. A vállalat bizonyos esetekben csak mások egyetértésével, illetve mások véleményének figyelembevételével járhat el. A szabályozás szerint az egyetértést vagy előzetes véleményt néhány esetben értékhatártól függően szükséges beszerezni.

A törvényjavaslat 19. §-ában felsorolt szerződések létrejöttéhez - ha azok az ott előírt értékhatárt elérik - a Vagyonügynökség jóváhagyására van szükség. A törvényjavaslat e fejezetének másik része tehát a Vagyonügynökség jogkörét, eljárását szabályozza a vagyonvédelem körében.

A törvényjavaslat magába építi az állam vállalatokra bízott vagyonának védelméről szóló 1990. évi VIII. törvény rendelkezéseit, így azt a törvényjavaslat hatálybalépésével egyidejűleg hatályon kívül kell helyezni. A hatályon kívül helyezésről az állam vállalkozói vagyonára vonatkozó törvényekkel összefüggő jogszabályok módosításáról szóló törvényjavaslat rendelkezik.

Az időleges állami tulajdonú vagyonnal működő állami gazdálkodó szervezetek (vállalatok) bizonyos értékhatárt elérő szerződéseiket csak akkor köthetik meg érvényesen, ha a szerződést a megkötésétől számított 15 napon belül bejelentik a Vagyonügynökséghez és az azt akár kifejezetten, akár hallgatólagosan jóváhagyja. A jóváhagyás a szerződés megkötésének napjára visszaható hatályú. A szabályozás lényegében megfelel a Ptk. 215. §-ában foglalt rendelkezéseknek.

A törvényjavaslat 19. §-ának (1) bekezdése sorolja fel a jóváhagyáshoz kötött szerződésfajtákat, illetve az azokhoz kapcsolódó értékhatárokat. Pl. a vállalat által gazdasági társaság részére teljesített nem pénzbeli hozzájárulás esetén akkor kell a Vagyonügynökség jóváhagyását kérni, ha a szerződésben a nem pénzbeli hozzájárulás értéke meghaladja a 20 millió Ft-ot, vagy a vállalati éves beszámoló szerinti saját tőke 10 %-át.

A felsorolt szerződések alapján szolgáltatott értékeket szerződésfajtánként kell egybeszámítani. Az értékhatár túllépésének jogkövetkezményeit csak a túllépést megvalósító szerződésre kell alkalmazni, feltéve, hogy annak értéke az 1 millió Ft-ot meghaladja.

Vannak olyan szerződések, amelyeket akkor sem kell bejelenteni a Vagyonügynökségnek, ha a megjelölt értékhatárokat elérik és vannak olyanok, amelyek értékhatárra tekintet nélkül harmadik személy egyetértésétől függnek.

A törvényjavaslat 20. §-a tartalmazza az előbbieket, (pl. ha a szerződést a vállalat a rendeltetésszerű gazdasági tevékenysége körében köti meg), míg az utóbbi körről a törvényjavaslat 21. §-ának (2) bekezdése rendelkezik. Ennek megfelelően, ha a szerződés tárgya olyan vagyontárgy, amely jóléti vagy szociális célokat szolgál, a vállalat köteles a munkavállalók érdekképviseleti szerveinek egyetértését beszerezni és azzal együtt kell a szerződést - ha arra az értékhatárra tekintettel szükség van - a Vagyonügynökséghez benyújtani. Ha a vállalat az egyetértést nem szerzi be, az enélkül megkötött szerződés érvénytelennek minősül. Ha a 19. §-ban meghatározott értékhatárt a szerződés nem éri el, de az értékesíteni kívánt vagyontárgy jóléti vagy szociális célokat szolgál, a munkavállalók érdekképviseleti szerveinek egyetértése nélkül a vagyontárgy nem idegeníthető el.

Ha a szerződés nem jóléti vagy szociális célú vagyontárgy értékesítéséről rendelkezik, de a szerződés a munkavállalók életkörülményeit mégis jelentősen érintheti, a vállalatnak a munkavállalói érdekképviseleti szervek véleményét be kell szerezni - ugyancsak értékhatárra tekintet nélkül - a szerződéskötést megelőzően. Ha a szerződés 19. §-ban írt értékhatárt eléri, e véleménnyel együtt kell azt a Vagyonügynökséghez benyújtani. A munkavállalók egyetértése, véleménye megszerzésének előírásaival a törvényjavaslat az állami vagyon védelmének - a Vagyonügynökség e feladatát nem pótolva - további kontrollját kívánja megteremteni. E rendelkezések végrehajtása során figyelembe kell venni más jogszabályok előírásait - pl. a Munka Törvénykönyvét abban a tekintetben, hogy egy vállalatnál ki (kik) a munkavállalók érdekképviseleti szerve -, de a vállalat belső szabályzatait is, pl. abban a kérdésben, hogy mely vállalati szerződések tekinthetők a munkavállalók érdekeit, munkakörülményeit jelentősen érintőknek.

Más esetben is előfordulhat, hogy a vagyonügynökségi eljárást megelőzve a szerződéskötés előtt - értékhatárra tekintet nélkül - ki kell kérni harmadik személy álláspontját, így például az Országos Testnevelési és Sporthivatal véleményét akkor, ha a vagyontárgy, amelyre a szerződést megkötötték sportcélokat szolgál.

A bejelentési kötelezettség alá eső szerződésekben a vagyontárgyak értékének objektív megállapítása érdekében a vállalat köteles nyilvántartott vagyonértékelőt igénybe venni és a vagyontárgy értékét így megállapíttatni, kivéve természetesen azt az esetet, amikor a részvény nyilvános árfolyamon való értékesítését tartalmazza a szerződés. Ebben az esetben a piac ítéletét a nyilvános árfolyam tükrözi.

A Vagyonügynökséghez benyújtott szerződésekhez - a kifejtettek alapján - mellékelni kell azokat a nyilatkozatokat, amelyeket a törvényjavaslat a szerződés érvényes megkötéséhez megkíván. A mellékletekről a törvényjavaslat 22. §-ának (3) bekezdése rendelkezik. A Vagyonügynökségnek bejelentett szerződés a benyújtástól számított 30 nap elteltével jóváhagyottnak tekintendő, kivéve ha a Vagyonügynökség e határidőn belül eltérő álláspontjáról értesíti a vállalatot.

Ennek keretében a Vagyonügynökség előírhatja, hogy ismételt vagyonértékelésre kerüljön sor, illetve azt is, hogy a vevő (bérlő) kiválasztására pályázat kiírása útján kerüljön sor, továbbá a jóváhagyást feltételekhez kötheti. Ha ezeket a feltételeket a vállalat nem teljesíti vagy a megkötendő szerződés még feltételek előírása mellett is sértené az állam tulajdonosi érdekeit, a Vagyonügynökség a jóváhagyást megtagadja.

Ha ezt a Vagyonügynökség előírta, a vállalat pályázatot köteles kiírni. Pályázatot kell kiírnia akkor is, ha a vállalat ingatlant kíván értékesíteni, függetlenül attól, hogy annak értéke eléri-e a 19. § (1) bekezdésének c) pontja szerinti értékhatárt, vagyis olyan ingatlan értékesítése esetében is, amelyre vonatkozóan a szerződést nem kell benyújtani a Vagyonügynökséghez. A pályázat ilyen esetben azt biztosítja, hogy a szerződést a vállalat ténylegesen a legjobb ajánlatot tevővel kösse meg. Természetesen más szerződésfajták esetében is elhatározhatja a vállalat pályázat kiírását, de ha a szerződés értékére tekintettel a Vagyonügynökség jóváhagyása is szükséges, a pályázat feltételeit a Vagyonügynökség határozza meg. A vállalat a feltételekre vonatkozóan javaslatokat tehet. Ha a későbbiekben a vállalat a Vagyonügynökség jóváhagyásával kiírt pályázat nyertesével, a meghirdetett feltételek szerint köt szerződést, magát a szerződést már nem kell jóváhagyásra bemutatni a Vagyonügynökségnek.

A vállalat által kiírt pályázat nyilvános vagy zártkörű lehet. A nyilvános pályázatot két országos napilapban kell meghirdetni. A hirdetésnek tartalmaznia kell a pályázat részletes feltételeit, amelyek alapján megalapozott ajánlat készíthető. A zártkörű pályázat meghívásos. A pályázat kiírásáról a dolgozókat is tájékoztatni kell. A pályázat benyújtási határideje nem lehet kevesebb mint 15 nap. A pályázat eredményét a meghirdetéssel azonos módon kell közzétenni, illetve ismertetni.

A vállalat köteles a legkedvezőbb ajánlatot tevővel megkötni a szerződést, ellenkező esetben a pályázat kiírása teljesen felesleges és formális lenne. Ha azonos értékű ajánlatok vannak, előnyben kell részesíteni a vállalat dolgozói által létrehozott szervezetet vagy a vállalat dolgozóját, ha egyben egyéni vállalkozó is. Bizonyos esetben az előny azt illeti meg, aki vállalja a korábbi működési cél változatlan megőrzését.

A 28. §-hoz

Az időleges állami tulajdonról szóló törvényjavaslat IV. fejezete tartalmazza az állami vállalatok gazdasági társasággá történő átalakulásának szabályait. A törvényjavaslat állami vállalaton a trösztöt, a tröszti vállalatot és az állami vállalat által létesített leányvállalatot is érti. A törvényjavaslat 1. §-ának d) pontja szerint a törvényjavaslat hatálya kiterjed a hatálybalépésekor a Vagyonügynökséghez tartozó vagyonra (üzletrészre, részvényre). A törvényjavaslat ezen rendelkezése alapján a korábban a tanácsok által alapított állami vállalatok tekintetében is a Vagyonügynökség gyakorolja az alapítói jogokat és irányítja gazdasági társasággá történő átalakulásukat.

Az átalakulásnak két alapvető útja van. A vállalat nagyobb mozgásteret élvez abban az esetben, ha az átalakulási tervét a Vagyonügynökség 1992. december 31. napjáig elfogadja, vagy a Vagyonügynökség felhatalmazása alapján ugyanezen határidőn belül az átalakulás lebonyolítására szakértővel köt szerződést. Ha az említett módokon az átalakulás 1992. december 31. napjáig nem kezdődik meg, a gazdasági társasággá történő átalakítást - egyszerűbb, de gyorsabb eljárás keretében - a Vagyonügynökség folytatja le.

A 36-37. §-hoz

Nem alakulhatnak gazdasági társasággá azok a vállalatok, amelyek felszámolás vagy végelszámolás alatt állnak. A csődeljárás nem akadályozza a gazdasági társasággá alakulás elhatározását, hiszen ebben az esetben a hitelezőkkel történő megegyezés még reményt ad arra, hogy a vállalat veszteséges működését megszüntesse.

Az ún. általános szabályok mindenfajta átalakulás során alkalmazásra kerülnek.

Az átalakulás során az állami vállalatokról szóló 1977. évi VI. törvény (a továbbiakban: Vt.) szerinti alapítói jogokat a Vagyonügynökség gyakorolja, a tényleges alapító jogköre megszűnik. Eltérőek a Vagyonügynökségnek, mint az alapítói jogok gyakorlójának jogosítványai - a Vt.-vel összhangban - aszerint, hogy a vállalat államigazgatási felügyelet alatt áll-e vagy sem. A hatályos szabályozás ellentmondásos volt atekintetben, hogy a Vagyonügynökség mellett a vállalat alapítójának is biztosított bizonyos jogokat. Így pl. a Vagyonügynökség kinevezhetett az államigazgatási felügyelet alá vont, átalakuló vállalathoz vállalati biztost, de nem volt ugyanakkor joga arra, hogy a vállalat igazgatójának munkaviszonyát ezzel egyidejűleg megszüntesse.

A vállalati biztos kinevezésének esetét kivéve a gazdasági társasággá alakulás során közös szabály, hogy az átalakuláshoz szükséges intézkedéseket a vállalat igazgatója köteles megtenni. Leányvállalat átalakulásáról azonban nem a leányvállalat maga, hanem a létesítő szerv határozhat. Nincs akadálya természetesen annak, hogy ezt a határozatot a leányvállalat kezdeményezze. Ha az ún. "anyavállalat" alakul át gazdasági társasággá, ennek elhatározását megelőzően köteles dönteni leányvállalata sorsáról is, vagyis arról, hogy a leányvállalatot előbb megszünteti, vagy azt is gazdasági társasággá alakítja át. A döntés végrehajtásának folyamata nem akadályozza az anyavállalat átalakulását, vagyis nem kell az átalakulással a leányvállalat felszámolásának vagy végelszámolásának befejezését ténylegesen bevárni. Az átalakult gazdasági társaságot, mint a vállalat jogutódját enélkül is terhelik az ezzel kapcsolatban keletkezett jogok és kötelezettségek.

Az átalakuló vállalat átalakulási tervet és vagyonmérleg tervezetet köteles készíteni. Az átalakulási terv tartalmáról a törvényjavaslat 33. §-a rendelkezik, ezek közül a legfontosabban az új gazdasági társaság társasági szerződésének (alapító okiratának) tervezete, az átalakulás célja, a foglalkoztatási és szociális terv, valamint a dolgozók tulajdonhoz jutásának tervezett módja.

Az átalakulási terv része a vagyonleltár is, amely legfeljebb kilencven nappal készülhet korábban, mint maga az átalakulási terv. A vagyonleltárban el kell különíteni azokat az eszközöket, amelyek megfelelnek a gazdasági társaságokról szóló 1988. évi VI. törvény (a továbbiakban: Gt.) 161. §-ának (3) bekezdésében és 253. §-ának (1) bekezdésében a nem pénzbeli betétre (hozzájárulásra) előírt szabályoknak, és így az új gazdasági társaság törzstőkéjének (alaptőkéjének) részét képezhetik.

A vagyonmérleg tervezet alapja a számviteli törvény szerint elkészített mérleg, amelyben az eszközöket és kötelezettségeket a könyvvizsgáló által átértékelt értéken kell szerepeltetni. A könyvvizsgáló független személy vagy szervezet, amely később sem válhat a létrejövő gazdasági társaság könyvvizsgálójává. Ha átértékelésre nem kerül sor, a vagyonmérleg tervezetben a vagyontárgyak értékét a könyvelés szerinti értéken kell feltüntetni.

Ha a számviteli törvény szerint elkészített mérleg átértékelésére kerül sor, a mérlegben kimutatott saját tőkeösszeget a törvényjavaslat 33. §-ának (5) bekezdésében írt szempontok figyelembevételével helyesbíteni kell, és ez a helyesbített tőke lesz a törvényjavaslat 33. §-ának (6) bekezdésében foglalt eltérésekkel a gazdasági társaság törzstőkéje (alaptőkéje).

A vállalat élhet azzal a joggal, hogy az átértékelés során előállított pozitív különbözetből az összes saját tőke 10%-ának megfelelő összeget nem a törzstőkében (alaptőkében) helyezi el, hanem azt törzstőkén (alaptőkén) felüli vagyonként kezeli. A Vagyonügynökség Igazgatótanácsa ennél nagyobb mértékű törzstőkén (alaptőkén) felüli vagyon képzését is megengedheti, ha az átalakult gazdasági társaság későbbi privatizációja miatt ez látszik indokoltnak.

Ha átértékelésre kerül sor, a könyvvizsgáló a számviteli törvény szerint készült mérleg adatait a piac ítélete szerint kell hogy átértékelje. Ennek eredményeképpen egyes vagyontárgyak értéke magasabb, másoké alacsonyabb lehet a mérlegben korábban feltüntetett értéknél. A törvényjavaslat 33. §-ának (5) bekezdését akkor kell alkalmazni, ha a vagyonmérleg tervezet végösszege mutatja az ott ismertetett eltérést a korábbi mérleghez képest. Ha az egyes eszközök piaci értéke alacsonyabb, mint a vállalati vagyonérték szerint volt, a különbözetet a vagyonmérleg tervezetben üzleti vagy cégértékként is ki lehet mutatni, ebben az esetben tehát nem kell alkalmazni a törvényjavaslat 33. §-ának (5) bekezdésének a) pontját. A Gt.-ből ismert szabály, hogy a könyvvizsgáló által megállapítottnál magasabb érték nem vehető figyelembe, mert ez a létrejövő gazdasági társaságban, résztvevő „kívülállókat” károsítaná meg, illetve a hitelezők érdekeit sértené.

A törvényjavaslat 34. §-a kimondja, hogy a törvényben foglalt eltérésekkel az átalakulás során az egyes gazdasági társaságok alapítására vonatkozó szabályokat kell alkalmazni.

Az átalakulásra vonatkozó döntést - a kifejtettek alapján - a vállalat igazgatója vagy a vállalati biztos köteles két ízben a Cégközlönyben közzétenni. Az átalakulási hirdetményben a hatályos szabályozással egyezően az átalakulási terv és a vagyonmérleg tervezet adatai alapján a vállalatra és a létrejövő gazdasági társaságra vonatkozó legfontosabb információkat kell közölni (pl. mi az átalakulás célja, mennyi a vállalat vagyona, mennyi lesz ebből a törzstőke (alaptőke), milyen típusú részvények kibocsátására kerül sor stb.)

Az átalakulás során létrejövő gazdasági társaság az átalakult vállalat általános jogutódja. Ez indokolja azt is, hogy az átalakuló vállalattal szemben fennálló követelések az átalakulásra tekintettel nem válnak lejárttá. Az átalakulás folytán létrejött szervezet gyakorolhatja mindazokat a jogokat, amelyek a jogelődöt megillették, így a korábbi hatósági engedély jogosultjának az új gazdasági társaság minősül, de terhelik azok a kötelezettségek is, amelyek pl. a munkavállalókkal kötött kollektív szerződés alapján a jogelődre hárultak. Az átalakulás során külön adó- és illetékfizetési kötelezettség nem keletkezik, így a vállalati vagyon felértékelése nem jár együtt társasági adó fizetési kötelezettséggel.

A 38-41. §-hoz

Az átalakulással létrejövő gazdasági társaságban a tagsági, illetve részvényesi jogokat a Vagyonügynökség gyakorolja. A gazdasági társaság - bár működését már előbb is megkezdheti -, csak a cégbejegyzéssel jön létre. A Vagyonügynökség a privatizálás lehetőségeinek mielőbbi kihasználása érdekében azonban a gazdasági társaság cégbejegyzését megelőzően is értékesítheti a gazdasági társaságban meglévő tagsági, illetve részvényesi jogait, vagy azok egy részét. (Ebben az esetben a tagsági (részvényesi) jogok szerződéssel történő átruházására van mód; a cégbejegyzést megelőzően a részvénykibocsátást az Gt. kizárja.) Részvénytársaság esetében a részvényutalvány, korlátolt felelősségű társaság esetébe pedig a hatályos tagjegyzéknek a Vagyonügynökség részére történő átadása igazolhatja a vevő előtt, hogy a Vagyonügynökség ténylegesen rendelkezik a továbbadni kívánt jogokkal.

Szerencsésebb eset, ha már az átalakulás során sor kerül külső vállalkozók bevonására is. Ebben az esetben a létrejövő gazdasági társaságban a külső vállalkozó által szolgáltatott vagyont a törzstőke (alaptőke) részeként kell elszámolni, de pl. a külső vállalkozó által a részvény névértéke felett fizetett vagyoni hozzájárulás - a névérték és a kibocsátási érték különbözete - alaptőkén felüli vagyonnak minősül. A külső vállalkozók a törzstőkéből (alaptőkéből) való részesedésük arányában válnak a létrejövő gazdasági társaság tulajdonosaivá.

Mivel az alapítói jogokat a Vagyonügynökség gyakorolja, és az átalakulás lebonyolítása során minden átalakulási forma esetében a Vagyonügynökséget számos jog illet meg, a külső vállalkozók részére az átalakulással kapcsolatos jognyilatkozatot csak a Vagyonügynökség tehet. Mindez nem jelenti azt, hogy elsősorban a Vagyonügynökségnek kell a külső vállalkozók bevonásáról gondoskodni. Különösen ún. szakmai befektetők esetében a vállalati vezetésnek lehet megfelelő üzleti kapcsolata, és a vállalat érdeke is, hogy - ha azt a gazdasági társasági formában való működéshez szükségesnek tartja -, a külső vállalkozók bevonását elősegítse. A szabályozás csak azt írja elő, hogy a vállalat önállóan nem kötelezze el magát egyik potenciális befektető mellett sem a Vagyonügynökség hozzájárulása nélkül.

A hatályos szabályozás szerint lényegében a törvény erejénél fogva megy végbe a külső vállalkozók gazdasági társaságba való bevonása, azáltal, hogy az átalakuló vállalat vagyonmérleg tervezetében szereplő belterületi föld értékének megfelelő üzletrész (részvény) a föld fekvése szerint illetékes települési (fővárosban kerületi) önkormányzatot illeti meg. A törvényjavaslat e téren érdemi változást hoz azáltal, hogy az önkormányzat számára alanyi jogot csak a belterületi föld értéke után számított pénzbeli térítés igénylésére biztosít. Ebben az esetben az önkormányzatnak kötelmi jogi igénye van a belterületi föld értékével arányos összegre, de a Vagyonügynökség és az önkormányzat megállapodhatnak abban is, hogy a részesedés kiadására természetben, meghatározott vagyontárgy kiadásával kerül sor, vagy az önkormányzat üzletrészt, illetve részvényt kap a létrejövő gazdasági társaságban. Ha a Vagyonügynökség megbízásából az átalakulás során más jár el, a megállapodást is ez a személy vagy szervezet jogosult megkötni.

Ha a megállapodás alapján üzletrész, illetve részvény kiadására kerül sor, az új szabályozás már az átalakulás során kifejezésre juttatja, hogy az önkormányzat is tulajdonosa a létrejövő gazdasági társaságnak: az önkormányzat a társasági szerződést (alapító okiratot), mint alapító írja alá, illetve részvénytársaság nyilvános alapítása esetében az alapítási tervezetben mint alapító szerepel. Ezt a korábban a gyakorlatban vitás kérdést egyértelműen szabályozza a törvényjavaslat.

A belterületi föld értékéről az ennek alapján tulajdonossá válható önkormányzatot tájékoztatni kell, amely az ezzel kapcsolatos - esetleg eltérő - álláspontját közölheti a Vagyonügynökséggel. Végső soron a föld értéke tekintetében akár perre is sor kerülhet, célszerűbb mégis a vitás kérdéseket szakértők bevonásával tisztázni.

A belterületi föld értékének megállapítása a hatályos szabályozástól némiképp eltérően történik. A gazdálkodó szervezetek és a gazdasági társaságok átalakulásáról szóló 1989. évi XIII. törvény (a továbbiakban: Át.) 21. §-ának (2) bekezdése szerint a vagyonmérlegben szereplő belterületi föld értékét - ahogy az ingatlan elidegenítése vagy gazdasági társaságba vitele során is - „önmagában” kell az önkormányzat részesedésének számításakor alapul venni, s a vállalati vagyon negatív oldala, a terhek nem relevánsak. Az üzletrészek (részvények) értékének megállapítása során, azonban - egyébként helyesen - a törvényjavaslat által megfogalmazott gyakorlat érvényesült. A törvényjavaslat ezért ezt az igazságosabb, életszerűbb rendelkezést vezeti be, vagyis amilyen arányú a föld mérleg szerinti értéke a vállalati vagyonmérleg főösszegéhez viszonyítva (pl. 5 %), ugyanolyan arányban részesedik a vállalati vagyon pozitív és negatív tételeinek összesítése után a létrejövő gazdasági társaság törzstőkéjeként (alaptőkéjeként) meghatározott összegből is az önkormányzat, (pl. abból ugyancsak 5% mértékben). Ez az összeg általában eltér attól, ami magának a belterületi földnek a vállalati mérlegben feltüntetett "abszolút" értéke volt. Az önkormányzatot megillető részesedés forrása a privatizációs bevétel, a Vagyonügynökség a befolyt összegből arányosan elégíti ki az érintett önkormányzatokat.

Lényegében külső vállalkozók bevonását jelenti a vagyonjegyek részvénnyé történő átalakítása is. A törvényjavaslat 33. §-a (2) bekezdésének g) pontja szerint az átalakulási tervnek tartalmaznia kell a vagyonjegyek részvénnyé történő átalakítására vagy visszavásárlására vonatkozó vállalati javaslatokat.

A vagyonjegyek között lényeges különbség van aszerint, hogy azért a tulajdonosa a teljes vételára megfizette-e vagy azt ingyenesen, esetleg kedvezményesen kapta, illetve a vásárolt vagyonjegy átruházását a kibocsátó korlátozta vagy kizárta.

A vásárolt vagyonjegy tulajdonosa az átalakulási tervnek a Vagyonügynökséghez való benyújtásáig kérheti, hogy számára a vagyonjegy helyett részvényt adjanak ki. Ha az átalakulási terv erre nem ad lehetőséget és a Vagyonügynökség is nemlegesen határoz [törvényjavaslat 41. § (5) és (1) bek.], az átalakuló vállalat a vagyonjegy tulajdonosának kérésére köteles legalább névértéken visszavásárolni a vásárolt vagyonjegyet. Ez a tőketartalék terhére történik.

Ha az átalakulási terv szerint a Vagyonügynökség döntése alapján a vásárolt vagyonjegy részvénnyé alakítására kerül sor, a nem pénzbeli betét (hozzájárulás) szolgáltatására vonatkozó, a Gt.-ben foglalt rendelkezéseket kell alkalmazni.

Az ingyenes vagy kedvezményes vagyonjegyek esetében, továbbá ha a vásárolt vagyonjegy átruházását a kibocsátó korlátozta vagy kizárta, csak a dolgozói részvényre történő átalakítás jöhet szóba. Erről az átalakulási terv is rendelkezhet, ennek hiányában a Vagyonügynökség is hozhat ilyen döntést [törvényjavaslat 41. § (1)-(2) bek.]. Az ilyen vagyonjegyek dolgozói részvénnyé történő átalakítása úgy történik, hogy értéküket az ún. jegyzett tőkén felüli vagyonként kell számba venni és az alaptőke felemelése után lehet a részvényeket kibocsátani. Az ilyen módon kibocsátott dolgozói részvényeknek valamint az egyéb dolgozói részvényeknek az értéke együttesen nem haladhatja meg a felemelt alaptőke 10%-át. A Gt. rendelkezésével összhangban a dolgozói részvények értékének felső határát nem az alaptőke-emelés összegének 10 %-a, hanem a felemeléssel együtt meghatározott teljes alaptőke 10%-a jelenti (Gt. 244. §).

Ha az átalakulási terv ezeknek a vagyonjegyeknek dolgozói részvénnyé alakítására nem ad lehetőséget, a vállalatot az átalakulás tárgyában hozott döntéstől számított 30 napon belül vételi jog illeti meg. Ilyen esetben a vagyonjegyet legalább névértéken kell megvásárolni. A vételi jog a vagyonjegy tulajdonosának akarata ellenére is megilleti a vállalatot. A forgalomképes, ún. vásárolt vagyonjegy esetében a vállalatot vételi jog nem illeti meg. Ez esetben ha a részvénnyé alakításra nem kerül sor és a tulajdonosa sem kéri a visszavásárlását [törvényjavaslat 33. §-ának (3) és (5) bekezdése], a vásárolt vagyonjegy vagyonjegyként fennmarad. Ennek nincsen jogi akadálya, hiszen a hatályos szabályozás szerint gazdasági társaság is bocsáthat ki vagyonjegyet.

A 42. §-hoz

A vállalat a 28. § értelmében csak ún. tőkeegyesítő gazdasági társasággá: tehát korlátolt felelősségű társasággá vagy részvénytársasággá alakulhat át. Az így létrejött gazdasági társaságokra a Gt. általános szabályait e törvényjavaslatban foglalt eltérésekkel kell alkalmazni.

Az átalakulás során átalakulás tervet, és ennek részeként kilencven napnál nem régebbi vagyonleltárt kell készíteni, amelyben a vállalatnak meg kell jelölnie azokat a vagyontárgyakat, amelyeknek értékét a jogutód társaság törzstőkéjében (alaptőkéjében) kíván elhelyezni. Ugyanakkor a korlátolt felelősségű társaság, illetve a részvénytársaság törzstőkén (alaptőkén) felüli vagyonaként kell figyelembe venni az átalakuló vállalat vagyonának azon részét, amely a Gt. szabályai értelmében nem képezheti a törzstőke (alaptőke) részét. A Gt. 161. §-ának (3) bekezdése, illetve 253. §-ának (1) bekezdése ugyanis kimondja, hogy kötelmi jellegű jogviszonyon alapuló vagyoni értékű jog (pl. nem lakás céljára szolgáló helyiség bérleti joga) csak akkor válhat a törzstőke (alaptőke) részévé, ha azzal a gazdasági társaság utóbb harmadik személy hozzájárulása nélkül rendelkezhet, pl. értékesítheti a hitelezői igények kielégítése céljából. Ez az általános szabály az irányadó tehát abban az esetben is amikor a korlátolt felelősségű társaság vagy a részvénytársaság vállalat átalakulásával jön létre.

A Gt. 22. §-ának (3) bekezdése értelmében a nem pénzbeli betétet szolgáltató öt évig felel a betét szolgáltatáskori értékéért. A Vagyonügynökség esetében ez a felelősség azt jelenti, hogy a vállalat vagyonleltárában szereplő azon vagyontárgyak együttes értéke, amelyet a jogutód társaság törzstőkéjében (alaptőkéjében) kíván elhelyezni, elérje az átalakulási vagyonmérleg szerinti jegyzett tőkének készpénzzel csökkentett összegét. Ez jelenti ugyanis a törzstőkében (alaptőkében) a nem pénzbeli hozzájárulást.

A 43-44. §-hoz

Amikor a vállalat korlátolt felelősségű társasággá alakul át, az átalakulás jellegéből következően nem kell alkalmazni a Gt. 160. §-ában foglaltakat, tehát a pénzbetétek összege az alapításkor kevesebb is lehet, mint a törzstőke harminc százaléka. Az átalakuló vállalat vagyona ugyanis alapvetően nem pénzben, hanem eszközben testesül meg.

Az üzletrész átruházását a Gt. 171. §-a csak a kívülállókra történő átruházás esetén köti feltételekhez. Ezzel szemben a vállalatból átalakulással létrejövő korlátolt felelősségű társaság esetén a törvényjavaslat - a visszaélések elkerülése érdekében - az üzletrész másik tagra történő átruházását sem engedi meg. Addig, amíg a törzsbetét teljes mértékben nincs befizetve. Erre azért van szükség, mivel a szabályozás az átalakulással létrejövő korlátolt felelősségű társaság törzsbetétjére, a készpénz-apport arányára vonatkozóan már egyébként is engedményt tesz.

Az átalakulást előmozdítja és általában a hitelezők érdekét is szolgálja az a szabály, hogy a vállalat hitelezője a Vagyonügynökséggel történt megállapodás alapján a megalakuló korlátolt felelősségű társaságban üzletrészt szerezhet, a nem pénzbeli betét szolgáltatására vonatkozó szabályok szerint (hiszen ilyen esetben pénzbefizetésre ténylegesen nem kerül sor). Az átalakuló vállalat számára ez azért előnyös, mivel az esetek többségében a hitelezők más módon (készpénzzel) történő kielégítése komoly nehézséget jelentene.

A Gt. általános szabályai korlátolt felelősségű társaság esetén csak bizonyos taglétszám vagy vagyon felett írják elő felügyelő bizottság, illetve könyvvizsgáló működését. A törvényjavaslat ezzel szemben - garanciális okokból, az újszerű gazdálkodás és az ehhez kapcsolódó pénzügyi folyamatok ellenőrzése érdekében - vállalatból átalakuló korlátolt felelősségű társaság esetében a felügyelő bizottság és a könyvvizsgáló működését egy évig minden esetben kötelezővé teszi.

Ha a vállalat részvénytársasággá alakul át, a hitelezők kielégítésére (a követelése fejében részvényt jegyezhet), illetve a pénzbeli hozzájárulás arányára vonatkozóan ugyanazokat a szabályokat kell megfelelően alkalmazni, melyeket a korlátolt felelősségű társasággá történő átalakulás során.

A törvényjavaslat egyértelművé teszi, hogy a részvénytársaság alapításának meghiúsulása esetén is (tehát ha a részvénytársaság tervezett alaptőkéjének megfelelő részvényt a részvényjegyzésre megállapított zárónapig nem jegyezték le) folyamatos a gazdálkodó szervezet működése: a korábbi szervezeti formában, tehát vállalatként folytatja tevékenységét.

A 45. §-hoz

A 30. § értelmében az átalakuló vállalat esetén a Vt. szerinti alapítói jogokat a Vagyonügynökség gyakorolja. A 38. § (4) bekezdése szerint az átalakulással létrejövő gazdasági társaság cégbejegyzését megelőzően ő jogosult a vállalati vagyonmérleg szerinti vagyon tekintetében a tagsági (részvényesi) jogok gyakorlására. Ebből következően a Vagyonügynökség írja alá alapítóként a társasági szerződést (alapító okiratot), részvénytársaság nyilvános alapítása esetén pedig az alapítási tervezetet. Garanciális szabály, hogy ezt megelőzően az átalakulásra vonatkozóan ki kell kérnie a tevékenység szerint illetékes miniszter véleményét.

A Vagyonügynökség az aláírást csak akkor tagadhatja meg - és ezzel (átmenetileg) az átalakuláshoz nem járul hozzá - ha a társasági szerződés (alapító okirat, alapítási tervezet) nem felel meg az átalakulásról hozott döntésében foglaltaknak [53. § (1) bek.], vagy ha ismételt vagyonértékelést lát szükségesnek.

A törvényjavaslat előírja, hogy a Vagyonügynökségnek a hozzá tartozó gazdasági társaságok alapítása során a vezető tisztségviselők, felügyelő bizottsági tagok személyére vonatkozóan, illetve a gazdasági társaság meghatározó tevékenységi körének megválasztása vagy módosítása esetén az ágazati szempontok, a szakértelem biztosítása érdekében az illetékes miniszter véleményét is ki kell kérnie.

A 46. §-hoz

A Gt. 23. §-ának megfelelően a vállalatból átalakult gazdasági társaság létrejöttét is a társasági szerződés (alapító okirat) aláírásától, illetve az alapszabály elfogadásától számított harminc napon belüli bejegyzés és közzététel végett be kell jelenteni a társaság székhelye szerint illetékes cégbíróságnak. Ezzel egyidejűleg kell kérni az átalakulás folytán megszűnt vállalat törlését is.

A Gt. 24. §-a értelmében a gazdasági társaság a cégjegyzékbe való bejegyzéssel, a társasági szerződés vagy alapító okirat aláírására, illetve az alapszabály elfogadásának időpontjára visszamenő hatállyal jön létre. Ez egyben a jogelőd vállalat megszűnésének időpontja is. A társaság alapítói azonban a megalakulás (illetve megszűnés) idejét - az általános szabályoktól eltérően - ennél későbbi időpontban is meghatározhatják. A végső időpont a cégbejegyzés napja. A társasági szerződésben (alapító okiratban, alapszabályban) meghatározott létesítési időpontot követően az átalakult (átalakuló) vállalat a működését már a gazdasági társaságokra vonatkozó rendelkezések szerint folytatja tovább.

A cégbíróság a cégbejegyzést megtagadja (a bejegyzési kérelmet elutasítja), ha a kérelem, illetve mellékletei nem felelnek meg a jogszabályok rendelkezéseinek. Az is lehetséges, hogy a bejegyzést elrendelő végzést a Legfelsőbb Bíróság helyezi hatályon kívül, hasonló okból. Ettől az időponttól a társaság a korábbi formájában, tehát vállalatként működik tovább. Abban az esetben, ha a Vagyonügynökség a vállalati vagyonmérlegre kiállított tagsági (részvényesi) jogot már az átalakulás során értékesítette, a vevővel az elszámolási mérlegben kimutatott vagyonnal arányosan el kell számolni.

Rendelkezik a törvényjavaslat arról az időszakról is, ami az új társaság megalakulásától (működésének megkezdésétől) a cégbejegyzést megtagadó, illetve azt hatályon kívül helyező végzés időpontjáig terjed. Erre az időszakra vonatkozóan a számviteli törvény szabályai szerint éves beszámolót, illetve elszámolási mérleget kell készíteni. Az éves beszámoló mérlegben aktív és passzív időbeli elhatárolást kimutatni nem lehet.

Ha az átalakulással létrejött gazdasági társaságot a cégbíróság nyilvántartásba veszi, a cégbejegyzést követő kilencven napon belül a gazdasági társaságnak el kell készítenie a végleges vagyonmérlegét. Ennek és a korábbi, vagyonmérleg-tervezet szerinti saját tőkéhez képest jelentkező különbözetét el kell számolni. A pozitív különbözetet a törzstőkén (alaptőkén) felüli vagyonként kell figyelembe venni, negatív különbözet esetén pedig végső soron a törzstőke (alaptőke) leszállítására kerül sor, ha a társaságnak nincs tartalékvagyona.

A 47. §-hoz

A vállalatok gazdasági társasággá történő átalakulásának közös szabályai után a törvényjavaslat az átalakulás különös szabályait (a Vagyonügynökség irányításával történő, vállalati kezdeményezésű és egyszerűsített átalakulás) foglalja össze azzal, hogy értelemszerűen az általános szabályokat is megfelelően alkalmazni kell.

A 48-51. §-hoz

Az államigazgatási felügyelet alatt álló vállalatok társasággá alakításáról az alapítói jogokat gyakorló Vagyonügynökség dönt, azonban a vállalat véleményét ki kell kérnie. Az átalakulást a gazdasági lehetőségek, a potenciális üzleti partnerek, befektetők ismeretében a vállalat is kezdeményezheti, az átalakulásról való döntés joga azonban ilyenkor is a Vagyonügynökséget illeti meg.

Nemzetgazdasági, stratégiai szempontból vagy más okból a Vagyonügynökség Igazgatótanácsa a vállalati tanács vagy a dolgozók közgyűlése (küldöttgyűlése) általános vezetése alatt álló vállalatot államigazgatási felügyelet alá vonhatja, annak érdekében, hogy a vállalat átalakulását közvetlenül irányíthassa.

Az államigazgatási felügyelet alatt álló vállalat élére a Vagyonügynökség ügyvezető igazgatója vállalati biztost rendelhet ki, aki a vállalatot a Vagyonügynökség közvetlen irányítása és utasításai szerint vezeti. Vállalati biztos kirendelése akkor indokolt, ha az átalakulással kapcsolatos tennivalók különösen bonyolultak, összetettek, az átalakulás irányítása különleges szakértelmet igényel. Miután a vállalati biztos az átalakulás során azoknak az intézkedéseknek a megtételére jogosult, illetve köteles, amelyekre egyébként a vállalat igazgatója, a Vagyonügynökség a vállalati biztos kirendelésével egyidejűleg az igazgatót felmenti munkaköréből.

A Vagyonügynökség az államigazgatási felügyelet alatt álló vállalattól a rábízott eszközöket elvonhatja (értékesítheti, a hatékonyabb működtetés érdekében más, hozzátartozó vállalatnál, gazdasági társaságnál hasznosíthatja). Az elvont eszközök értékével a vállalati saját tőke összegét csökkenteni kell. A vállalatot terhelő tartozásokért - az elvont vagyon erejéig - a Vagyonügynökség kezesként felel, és az elvonás folytán a hitelezőket ért esetleges károkért is felelősséggel tartozik.

A 52. §-hoz

Az átalakulás másik típusa, amikor az államigazgatási felügyelet alatt álló vállalatnál nagyobb mozgásteret, döntési szabadságot élvező vállalati tanács, továbbá a vállalat dolgozói közgyűlésének (küldöttgyűlésének) általános vezetésével működő vállalat, tehát az ún. önkormányzó-önigazgató vállalat maga kezdeményezi (és vezényli) az átalakulását. Erről a vezető testületnek kell döntenie minősített kétharmados szótöbbséggel.

A döntésről szóló határozatot meg kell küldeni a Vagyonügynökségnek. Ehhez mellékelni kell a 33. § szerinti átalakulási tervet és vagyonmérleg tervezetet, valamint igazolni kell azt is, hogy az átalakulási tervről a munkavállalók érdekképviseleti szerveit szabályszerűen tájékoztatták. Az átalakulás ugyanis gyakran átszervezéssel, szerkezetváltozással, létszámleépítéssel jár, ezért az meghatározó jelentőségű az átalakuló vállalatnál foglalkoztatottak szempontjából.

A tájékoztatásnak - melyre a vagyonügynökségi bejelentés előtt legalább harminc nappal kell, hogy sor kerüljön - a munkavállalókat közvetlenül érintő kérdésekre kell kiterjednie, így a foglalkoztatással kapcsolatos tervekre, a kereseti- és bérviszonyokra, szociális ellátásra. A munkavállalók érdekképviseleti szervei ezzel kapcsolatban tizenöt napon belül írásban közölheti véleményüket, a szociális célokat szolgáló vagyontárgyak jövőbeni hasznosítására vonatkozóan pedig egyetértésüket vagy ellenvetésüket. A szociális célokat szolgáló létesítményeket ugyanis az átalakulás során, illetve azt követően az új tulajdonos - mint non profit vagyontárgyakat - gyakran más célra kívánja hasznosítani vagy értékesíteni szeretné. Pedig e létesítmények (orvosi rendelő, sportcsarnok, művelődési ház stb.) megvalósításához az esetek többségében a dolgozók személyes közreműködése, felajánlásaik és társadalmi munkájuk is hozzájárult.

Az átalakulási tervvel kapcsolatos felelős állásfoglalás kialakításához, a bonyolult pénzügyi kérdésekben való eligazodáshoz az érdekképviseleti szervek szakértő segítségét is igénybe vehetik. A költségeket a vállalat és a munkavállalók egyenlő arányban viselik.

Az 53-54. §-hoz

A Vagyonügynökség a vállalat átalakulásra vonatkozó döntését nem utasíthatja el, azonban a bejelentés alapján az átalakulás feltételeit és módját maga határozza meg. Természetesen, ha a vállalatnak erre vonatkozóan reális, jól kidolgozott tervei vannak, a Vagyonügynökség ezek figyelembevételével hozza meg döntését. Annak érdekében, hogy az átalakulási folyamat minél zökkenőmentesebben, jó ütemben haladjon, a Vagyonügynökségnek - feltéve, hogy a bejelentés nem szorul hiánypótlásra - a bejelentéstől számított harminc napon belül közölnie kell a döntését a vállalattal. Ez a határidő csak egy alkalommal és legfeljebb harminc nappal hosszabbítható meg.

A Vagyonügynökség döntését követően az átalakulási eljárás már az általános szabályok szerint folyik tovább: az átalakulásra vonatkozó döntést két alkalommal közzé kell tenni a Cégközlönyben, el kell készíteni a társasági szerződést (alapító okiratot, alapszabályt, stb.).

Az 55-58. §-hoz

Az átalakulás speciális módja, amikor a Vagyonügynökség Igazgatótanácsa által meghatározott esetekben a vállalat átalakítását, teljes vagy részleges értékesítését a Vagyonügynökség képviseletében szakértő látja el. A szakértő közreműködésére a Vagyonügynökség tehermentesítése, az eljárás gyorsítása érdekében kerül sor. A Vagyonügynökség szerepe ilyenkor döntően az ellenőrzés.

A Vagyonügynökség a szakértői névjegyzékben szereplők közül kiválasztott szakértővel köthet szerződést. A szakértő a megállapodás alapján a vállalattal szerződik a gazdasági társasággá történő átalakítás és értékesítés érdekében.

A gazdasági társasággá alakulást követően a szakértő gyakorolja a Vagyonügynökség nevében a Vagyonügynökséget megillető tagsági (részvényesi) jogokat, illetve a Vagyonügynökség bizományosaként - saját nevében - értékesítheti a Vagyonügynökséget megillető tagsági (részvényesi) jogokat.

A Vagyonügynökség a szakértővel kötött szerződésben - a konkrét eset körülményeire, jellegzetességeire figyelemmel - a szakértő jogszabálynál fogva igen széles körű jogosítványait korlátozhatja, feltételhez kötheti, illetve a szakértő működését utólag is ellenőrizheti.

A Vagyonügynökség felelős a megfelelő szakértő kiválasztásáért. A szakérő a szerződésben foglalt feladatát kimagasló szakszerűséggel és gondossággal köteles ellátni, a szakértő kötelezettségei felróható megszegéséért kártérítéssel tartozik. A szakértő jogosult teljesítési segédet (Ptk. 315. §) igénybe venni, akinek magatartásáért ugyancsak felelős.

Az 59. §-hoz

A vállalatok átalakulása nem húzódhat el évekig, e folyamatnak belátható határidőn belül be kell fejeződnie. Ezért a törvényjavaslat kimondja, hogy az a vállalat, amelyiknek átalakulásáról a Vagyonügynökség 1992. december 31-ig - átalakulási terv hiányában - nem döntött, vagy e határidőig az 55. §-ban meghatározott szakértővel az átalakulás lebonyolítására vonatkozóan nem kötött szerződést, tehát átalakulását nem kezdte meg, 1992. december 31-e és 1993. június 30-a között köteles a társasági szerződést, alapító okiratot elkészíteni, illetve a részvénytársaság alakuló közgyűlését összehívni a Gt. általános szabályai szerint.

A folyamat ellenőrzése, figyelemmel kisérése (gyorsítása) érdekében e vállalatok átalakulására 1993. január 1-jét követően az államigazgatási felügyelet alatt álló vállalatokra vonatkozó szabályokat kell alkalmazni (pl. a Vagyonügynökség a vállalat élére vállalati biztost rendelhet ki).

A 60-63. §-ok szerinti átalakulást a vállalat a 29. § értelmében már 1992. december 31-e előtt is kezdeményezheti, különösen akkor, ha az átalakulást előreláthatóan határidőn belül nem tudná befejezni, illetve nincsen esély arra, hogy külső vállalkozó már az átalakulás folyamatába bekapcsolódhasson.

A 60-61. §-hoz

A gyorsított "kényszer" átalakulás során - az idő rövidségére is figyelemmel - privatizálásra, külső vállalkozók bevonására nem kerül sor, ezért nem kell átalakulási tervet készíteni, a vagyonleltárt azonban természetesen ilyenkor is össze kell állítani.

Az átalakuló vállalat vagyonmérlegében az átalakulás napjára készített mérleg szerinti eszközöket és kötelezettségeket kell figyelembe venni, tehát nem kerül sor az általános szabályok alapján az eszközök és kötelezettségek átértékelésére.

Az átalakulással létrejövő társaság törzstőkéjeként (alaptőkéjeként) a vállalati vagyonleltárban feltüntetett eszközök és forgóeszközök értéke és a mérlegfőösszeg arányának megfelelő hányadot kell számításba venni. Ilyenkor is eleget kell tenni a Gt. 161. § (3) bekezdésében és 253. § (1) bekezdésében foglalt követelményeknek.

A 62. §-hoz

Az átalakulással létrejött gazdasági társaság vezető testületeinek tagjait - a tulajdonos jogán - a Vagyonügynökség nevezi ki. Kivételt ez alól csak az az eset képez, amikor a gazdasági társaságnál a főfoglalkozású dolgozók létszáma éves átlagban a kétszáz főt meghaladja. Ilyenkor ugyanis a felügyelő bizottság tagjainak egy részét a társaság dolgozói választják.

A 63. §-hoz

Az 1992. december 31-ét követő átalakulások esetén a vagyon átértékelésére a 61. § értelmében nem kerül sor. Ezért annak a gazdasági társaság megalakulását követően a 33. § szabályai szerint még az üzletrészek (részvények) külső vállalkozók részére történő értékesítését megelőzően meg kell történnie. Az értékváltozást azonban a társaság könyveiben nem kell átvezetni.

A 64-67. §-hoz

A Vagyonügynökség elsődleges feladata, hogy a gazdasági társaságokká átalakult állami vállalatokban a külső vállalkozók tulajdonában nem került üzletrészeket (részvényeket) megfelelő értéken elidegenítse. Az értékesítés a Vagyonügynökséghez tartozó állami vagyon elsődleges hasznosítási formája, ha azonban az állami vagyon elidegenítésének feltételei kedvezőtlenek, az a Vagyonügynökség átmeneti jelleggel kezelheti, kezelésbe adhatja.

A Vagyonügynökség köteles az állami vagyon a legkedvezőbb feltételek mellett értékesíteni, de ennek során figyelembe kell vennie az ágazati miniszter véleményét is. A jóhiszemű vevő védelmét szolgálja a törvényjavaslat azzal, hogy az állami vagyon értékesítése esetén is alkalmazni rendeli a Ptk. 118. § (1) bekezdésében foglaltakat.

A törvényjavaslat szerint a Vagyonügynökség jogosult szerződésben más szervezetet vagy személyt is megbízni az állami vagyon értékesítésének jogával. Ha az erre irányuló szerződés másként nem rendelkezik, a vagyonkezelő a Vagyonügynökségre vonatkozó szabályok szerint köteles eljárni. A Vagyonügynökség dönt tehát arról, hogy milyen jogokat enged át a vagyonkezelőnek.

A Vagyonügynökségnek az állami vagyon értékesítésére vonatkozó döntés meghozatala előtti tájékoztatási kötelezettségét szabályozza a törvényjavaslat 65. §-ának (5)-(7) bekezdése. Eszerint a jóléti vagy szociális célokat szolgáló vagyontárgyak hasznosítása során, a munkavállalói érdekképviseleti szervnek egyetértési joga van. Ez azt jelenti, hogy megegyezés hiányában e vagyontárgyak hasznosítására nem kerülhet sor. Egyéb esetben a munkavállalói érdekképviseleti szervek véleményét kell beszerezni, amelyre a Vagyonügynökség írásban válaszol. A törvényjavaslat a jogbizonytalanság elkerülése érdekében kimondja, hogy ha a véleménynyilvánításra a törvényjavaslatban előírt időpontig nem kerül sor, úgy kell tekinteni, hogy a tervezett intézkedéssel a véleménynyilvánításra jogosult egyetért.

Az állami vagyon értékesítésére kötött szerződésekre a Ptk.-nak az adás-vételre vonatkozó rendelkezései az irányadóak. A törvényjavaslat lehetővé teszi a Ptk.-ban nem szabályozott - de a gazdasági életben egyre inkább terjedő - ún. lízing (bérletvétel) szerződés kötését is az állami vagyon elidegenítésére. Ebben a szerződő fél azt vállalja, hogy a szerződés időtartama alatt a Vagyonügynökséggel közösen megállapított lízing díjat fizet és a vagyont kezeli. A szerződéses időszak végén a szerződésben meghatározott maradványértéken a Vagyonügynökség a vagyontárgyat a vagyonkezelő tulajdonába adja. E szerződésre a Ptk.-nak a dologbérletre vonatkozó rendelkezései az irányadóak, ha a felek másként nem rendelkeztek a szerződésben.

A Vagyonügynökség az állami vagyont megszerző külső vállalkozóval a társasági szerződéssel vagy később az adás-vételi szerződéssel egyidejűleg megállapodhat arról, hogy a külső vállalkozóhoz került üzletrészeit (részvényeit) meghatározott időn belül visszavásárolhatja. Erre a törvényjavaslat szerint akkor kerülhet sor, ha a Vagyonügynökség tulajdonában maradó üzletrészek (részvények később „egy csomagban” kedvezőbben értékesíthetőek.

A 68-70. §-hoz

Ha az állami vagyon elidegenítéséhez a kedvező feltételek hiányoznak, a Vagyonügynökségnek gondoskodnia kell az állami vagyon időleges kezeléséről. A törvényjavaslat szerint az állami vagyon közvetlen kezelésére a Vagyonügynökség csak kivételesen és átmenetileg jogosult, ezért a Vagyonügynökség más szervvel vagy személlyel a vagyon hasznosítására szerződést köt, vagy hasznosításáról gazdasági társaság alapítása útján gondoskodik.

A szerződés tartalmát a Vagyonügynökség és a vagyonkezelő szabadon állapíthatják meg, a törvényjavaslat lehetővé teszi azt is, hogy e törvénynek a vagyonkezelésre vonatkozó rendelkezéseitől a felek egyező akarattal eltérhessenek. E szerződések célja az állami vagyon értékének megtartása, illetve a szerződésben meghatározott hozadék (osztalék, részesedés) elérése, gyarapítása.

A vagyonkezelési szerződésben a Vagyonügynökség a tulajdonosi jogokat avagy azoknak a szerződésben meghatározott részét ráruházhatja a kezelőre. A vagyonkezelőt így megillető széleskörű jogosítványok szükségessé teszik az állami vagyon védelme érdekében, hogy a Vagyonügynökség a vagyonkezelőtől biztosítékot kérhessen. Ennek formája elsősorban a polgári jog által ismert szerződési biztosítékok (zálogjog, óvadék, készfizető kezesség) valamelyike lehet, de bármely más eszköz is felhasználható, amely a kezelésbe adott vagyon védelmét szolgálja. A biztosíték mértéke a felek megállapodásától függ.

A törvényjavaslat szerint a Vagyonügynökség jogosult az állami vagyont úgy is hasznosítani, hogy azt nem pénzbeli hozzájárulás formájában bocsátja - kizárólag részvénytársasági vagy korlátolt felelősségű társasági formában működő - gazdasági társaság rendelkezésére. Ha a Vagyonügynökség az állami vagyon hasznosítása céljából gazdasági társaságot alapít, pénzbeli hozzájárulást csak a törvényjavaslat 15. § (2) bekezdésében foglaltak szerint bocsáthat e gazdasági társaság rendelkezésére. Mindkét esetben a Vagyonügynökséget megillető jogok és kötelezettségek vonatkozásában a Gt. rendelkezései az irányadók.

A 71-73. §-hoz

A törvényjavaslat szerint az állami vagyon értékesítését megelőzően a vagyon állagának megóvása céljából a Vagyonügynökség bérleti szerződést köthet. A bérleti szerződésben a kezelőnek (bérlőnek) és a Vagyonügynökségnek meg kell állapodnia a vagyon értékének meghatározott szinten tartásában annak érdekében, hogy a vagyon értékcsökkenését meg lehessen előzni. Így a szerződés lejártakor a kezelő (bérlő) előre meghatározott értéket képviselő vagyont köteles visszaadni a Vagyonügynökségnek.

A vagyonkezelési vállalkozási szerződésben a Vagyonügynökség a tulajdonosi jogok szerződésben meghatározott részét átengedi a kezelőnek. E jogok - az elidegenítés és megterhelés jogát kivéve - lehetnek széles körűek vagy korlátozottak. Ebben az esetben a vagyonkezelő a vagyon elidegenítésére nem kap jogosultságot. E szerződés típus alapján, vagy a vagyon hasznosítása után kell osztalékot fizetni, vagy ha nincs nyereség akkor a vagyon meghatározott szinten való tartásában is meg lehet állapodni. A megállapodás arra is irányulhat, hogy a Vagyonügynökség és a vagyonkezelő megosztozik a vagyon hozadékán, erre a lehetőségre azonban a pályázati feltételek között utalni kell.

A portfolió vagyonkezelési szerződésben a Vagyonügynökség nem egyedileg meghatározott vagyontárgyakat, hanem pénzben kifejezett vagyontömeget ad kezelésbe. A szerződés lejártával pedig a vagyonkezelő a szerződésben meghatározott értékű vagyontömeget, vagy meghatározott értékű készpénzt köteles visszaszolgáltatni. A portfolió szerződés keretén belül a kezelő a vagyont, vagy annak meghatározott hányadát a tulajdonos helyett bármikor értékesítheti, elcserélheti és így minden tulajdonosi jogot gyakorolhat. A vagyontárgy vagy annak helyébe lépő - az értékesítésből származó - vagyontárgy, készpénz, vagyoni jog hozadéka a Vagyonügynökséget illeti meg.

A 74-78. §-hoz

Alapvető érdek fűződik ahhoz, hogy az állami vagyon hasznosítása a leghatékonyabb formában történjen. E célra tekintettel a törvényjavaslat meghatározza a versenyeztetési eljárás szabályait. A versenyeztetés nyilvánosságával, hozzáférhetőségével, főbb tartalmi elemeivel, valamint az elbírálásával kapcsolatos garanciális szabályokat a törvényjavaslat 74-78. §-a tartalmazza. A nyilvánosság követelményének tesz eleget a törvényjavaslat azzal is, hogy akár zárt pályázat akár ajánlatkérés útján történik a versenyeztetés, ennek tényét a Vagyonügynökség köteles közzétenni. A versenyeztetés kötelezettsége, mint főszabály alóli kivételeket sorolja fel a törvényjavaslat 74. § (4)-(5) bekezdése. A versenyeztetési eljárás során a Vagyonügynökség csak azzal a pályázóval köthet szerződést, aki a pályázatot megnyerte. Az ettől való eltérés lehetőségét már a pályázati kiírásban vagy az ajánlatkérésben közölni kell. A vagyonkezelő kiválasztásánál fontos szempont, hogy a vagyon működtetésében korábban résztvevők, ha kívánják, lehetőséget kaphassanak arra, hogy vagyonkezelői minőségben továbbra is gazdálkodási tevékenységet folytassanak. Ezek közül kiemelést érdemel a társasági vagyon értékesítése esetén, az érintett gazdasági társaság dolgozóinak többségi részvételével a kezelésre alapított gazdasági társaság vagy szövetkezet. Az egyenértékű feltételek természetesen nem jelenthetnek azonos feltételeket; mindezt a pályázat átfogó, komplex megítélése alapján lehet eldönteni. A pályázati rendszer során a pályázatok eredményét országos napilapokban haladéktalanul közzé kell tenni a döntés indokolásával együtt.

A 79-80. §-hoz

A Vagyonügynökség amellett, hogy az állami vagyon kezelésére kötött szerződésekben a vállalt kötelezettségek teljesítését szerződést biztosító mellékkötelezettségekkel biztosítja, köteles - a tulajdonosi jogosítványok átruházása esetén - a vagyonkezelő tevékenységét figyelemmel kísérni. Ennek során a Vagyonügynökség a vagyonkezelővel kötött szerződés keretei között, illetve az átruházott tulajdonosi jogok sérelme nélkül megtehet minden olyan intézkedést, mely az állami vagyon védelmét szolgálja.

A törvényjavaslat előírja azt is, hogyan kell a kezelőnek elszámolnia a kezelésből származó különféle bevételeket, illetve az ehhez kapcsolódó kiadásokat, költségeket. Az állami vagyon új, végső tulajdonosokhoz való eljuttatásának elősegítése érdekében a törvényjavaslat bármely időpontban gyakorolható jogot ad a vagyonkezelőnek, az általa kezelt állami vagyon megvásárlásának kezdeményezésére vonatkozóan.

A 81-82. §-hoz

A törvényjavaslat rendelkezik a törvény hatálybalépéséről, illetve a törvény hatálybalépésekor már fennálló jogviszonyokra vonatkozóan átmeneti rendelkezéseket tartalmaz. Az átmeneti rendelkezések közül külön említést érdemel, hogy a pénzintézetekről és a pénzintézeti tevékenységről szóló 1991. évi LXIX. törvény szerinti pénzintézetekben a tagsági jogot biztosító részvények az e törvényjavaslat hatálya alá tartozó gazdálkodó szervezetek vagyonából a Vagyonkezelő Részvénytársaság létesítésének időpontjával egyidejűleg a Vagyonkezelő Részvénytársaság tulajdonába kerülnek.

-----STARTING---POINT---VEGE---