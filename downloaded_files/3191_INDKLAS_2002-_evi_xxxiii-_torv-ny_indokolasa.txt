2002. évi XXXIII. törvény indokolása

a családok támogatásáról szóló 1998. évi LXXXIV. törvény módosításáról

-----STARTING---POINT---ALTALANOS--- 

A statisztikai adatok és a tudományos kutatások eredményei is egyértelműen alátámasztják azt a tényt, hogy az elmúlt években a gyermekszegénység növekedett és a családok többsége számára a gyermekvállalás ma komoly szegénységi kockázatot jelent.

A családi pótléknak - mint az egyetlen univerzális ellátásnak - az összege azonban 1998. év óta nem emelkedett. Ebből következően az ellátás az elmúlt években jelentősen veszített az értékéből, ezért elsősorban a gyermekes családok többsége érdekében emelni szükséges a családi pótlék összegét. A módosítás ezt célozza meg, amikor a családi pótlék havi összegét 2002. szeptember 1-jétől a differenciálási szempontok változatlanul hagyása mellett egységesen 20%-kal emeli.

Miközben a tanköteles korú gyermekek után járó, 1999. január elsejétől bevezetett iskoláztatási támogatással a családi pótlék egységes rendszere is megbomlott, nem igazolódott be az a várakozás sem, hogy ez az intézkedés érdemben képes befolyásolni a tankötelezettség teljesítését. Emiatt a törvény módosításakor egyúttal célszerű visszaállítani az ellátás egységességét is, amely azt jelenti, hogy a jogosulti kör változatlanul hagyása mellett a hatálybalépéskor iskoláztatási támogatásként folyósított ellátás a továbbiakban szintén családi pótlékként - emelt összegben - kerül továbbfolyósításra. Vagyis a törvény az alanyi jog megtartásával megszünteti az azonos feltételek mellett járó, azonos összegű családi pótlék és iskoláztatási támogatás közötti megkülönböztetést.

A közoktatási intézményben tanulók esetében a családi pótlékra való jogosultság felső korhatára a közoktatási törvényben foglaltakkal összhangban módosul.

A törvény rendszeressé teszi továbbá az augusztus hónapban folyósítandó egyhavi többlet családi pótlék kifizetést.

A gyermek születése a családok jelentős részénél anyagi erejüket meghaladó kiadásokat tesz szükségessé. Ennek a folyamatosan növekvő egyszeri kiadás általi többlettehernek a mérséklését irányozza elő a módosítás az anyasági támogatásnak az öregségi nyugdíjminimum 150%-áról annak 225%-ára történő felemelésével.

A kiadások, a családra nehezedő terhek többszörösére növekednek ikerszülés esetén. (Magyarországon évente hozzávetőlegesen 1300 kettős-iker és 55 hármas-iker szülés történik. 2000. évben az ikerszülések eredményeként 2727 gyermek született. Négyes-iker vagy ennél magasabb számú ikerszülés nem fordul elő minden évben.) Ezért igazságos és méltányos, ha az állam az ikergyermekek esetén nagyobb részt vállal át a család anyagi terheiből azáltal, hogy esetükben az anyasági támogatás gyermekenkénti mértéke az öregségi nyugdíjminimum 300%-a.

Az ikergyermekek neveléséhez biztosít kedvezőbb feltételeket az a további rendelkezés is, amely szerint a gyermekgondozási segélyre való jogosultság kiterjesztésre kerül annak a naptári évnek a végéig, amelyben a gyermekek tankötelessé válnak. Esetükben a gyermekgondozási segély összege is duplájára emelkedik, mert a havi ellátás összege - függetlenül az ikerszülött gyermekek számától - az öregségi nyugdíjminimum 200%-ára, vagyis az eddigi ellátás összegének kétszeresére emelkedik.

-----STARTING---POINT---RESZLETES---

Az 1-4. §-hoz

A törvény e szakaszaiban foglalt rendelkezések célja a családi pótlék egységének helyreállítása, melynek eredményeként az ellátást családi pótlék címén kapják a jogosultak. Egységesen kell szabályozni a jogosult személyek körét (3-4. §-ok), valamint el kell végezni az iskoláztatási támogatás fogalomrendszerének megszűnéséhez kapcsolódó tartalmi és formai korrekciókat. A családi pótlékra való jogosultság felső korhatára a tanévhez igazodóan évente egy évvel emelkedik. Így 2004. szeptember 1-jétől a közoktatási intézményben tanulmányokat folytatók után a családi pótlékra való jogosultság 23 évre terjed ki.

Az 5. §-hoz

E szakasz határozza meg a családi pótlék új összegeit, ami - a kerekítési szabályokat figyelembe véve - a korábbi összegek 120%-a. A törvény továbbá arról is rendelkezik, hogy a családi pótlék összegének évente egy alkalommal történő emelése nem szükségszerűen a költségvetési törvénnyel történhet csak meg.

A 6. §-hoz

A törvény e szakasza tartalmi változást nem jelent, a módosítás kodifikációs okok és szakmai korrekciók miatt szükséges.

A 7-9. §-hoz

A törvényben foglaltak szerint a gyermekgondozási segély ikergyermekek esetén a tankötelessé válás évének végéig jár, és az ikreket nevelő szülő részére megállapított gyermekgondozási segély összege, pedig megegyezik a mindenkor hatályos öregségi nyugdíjminimum 200%-ával. Itt kerül szabályozásra a szülést követően járó egyösszegű anyasági támogatás emelése is, amelynek gyermekenkénti összege a nyugdíjminimum 225%-ára, ikergyermekek esetén 300%-ára emelkedik.

-----STARTING---POINT---VEGE---

A 10. §-hoz

A törvény 2002. november 8-án lépett hatályba, azonban a rendelkezéseit szeptember 1-jétől visszamenőlegesen kell alkalmazni, amely azt jelenti, hogy ettől az időponttól a feltételek fennállása esetén a már megállapított iskoláztatási támogatást is családi pótlékként kell továbbfolyósítani. A családi pótlék összegének 20%-os emelésére is 2002. szeptember 1-jétől kerül sor, az anyasági támogatás emelésére vonatkozó, valamint az ikerszüléssel kapcsolatos intézkedések, pedig 2003. január 1-jétől lépnek hatályba. A törvény e szakasza tartalmazza továbbá azon rendelkezések módosításait is, amelyek a családok támogatásáról szóló törvényben, továbbá egyéb jogszabályokban a nevelési ellátás, illetve az iskoláztatási támogatás fogalmának megszüntetése miatt válnak szükségessé.