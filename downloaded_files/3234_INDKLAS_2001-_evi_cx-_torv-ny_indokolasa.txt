2001. évi CX. törvény indokolása

a villamos energiáról

-----STARTING---POINT---ALTALANOS--- 

Az elmúlt évtized nemzetközi tapasztalatai azt igazolják, hogy a korábbi nagy monopol-ágazatokban (távközlés, vezetékes energiahordozók, légi közlekedés stb.) a verseny erősítése az árak jelentős csökkenéséhez, a kínálati piac erősödéséhez, az ellátásbiztonság növekedéséhez, a szolgáltatási színvonal emelkedéséhez, a fogyasztói választási lehetőségek szélesedéséhez és a nemzetgazdaságot terhelő költségek csökkenéséhez vezettek.

A villamos energia termeléséről, szállításáról és szolgáltatásáról szóló 1994. évi XLVIII. törvény a ’90-es években az energiaiparban bekövetkezett átalakulásnak adott jogi keretet. E törvény a közüzemi szolgáltatási kötelezettségre alapuló villamos energia ellátást szabályozza. Az iparág felgyorsult fejlődése (privatizáció, az egységes európai piachoz történő csatlakozás igénye, piacnyitás) szétfeszíti a hatályos törvény kereteit, ezért módosítás helyett új törvény megalkotása vált szükségessé.

Közel tíz évig tartó előkészítést követően fogadta el az Európai Parlament és a Tanács a villamos energia piac belső szabályairól szóló 92/96/EK irányelvet (a továbbiakban: Irányelv). Az Európai Unió tagállamai legalább az Irányelv által meghatározott ütemű és mértékű fokozatos piacnyitást kötelesek végrehajtani. A rendszerhez való szabad hozzáférés mellett biztosítani kell az integrált villamosenergia-ipari vállalkozások tevékenységeinek szétválasztását és a kizárólagos jogosultsággal rendelkező vállalkozások objektív, átlátható és diszkriminációmentes működését. Az Irányelv a piacnyitással nem érintett fogyasztók vonatkozásában lehetőséget ad a közüzemi szolgáltatási kötelezettség fenntartására.

Az Európai Unió tagállamaiban a villamosenergia-piac első részének megnyitását 1999. február 27-én kellett végrehajtani. Az elmúlt időszakban a tagállamok tapasztalatai rendkívül pozitívak, a villamosenergia-árak mind a nagyfogyasztók, mind a piacnyitással érintett háztartási fogyasztók esetében csökkentek.

Magyarország Európai Unióhoz történő csatlakozásának küszöbén szükségessé vált a villamos energia piac működésének újragondolása. A Kormány elfogadta a magyar energiapolitika alapjairól és az energetika üzleti modelljéről szóló 2199/1999. (VIII. 6.) Korm. határozatot. A dokumentum áttekinti azokat a legfontosabb feladatokat, amelyeket az Európai Unióhoz történő csatlakozásáig meg kell valósítani. A modell kiemelt feladatként kezeli a villamos energia versenypiac létrehozását, az új törvény előkészítését. Az üzleti modellben a Kormány kijelöli az ágazat átalakulásának irányait, és ezen belül meghatározza az új villamos energia törvény sarokpontjait, főbb elveit.

A törvény célja a fogyasztók biztonságos, megfelelő minőségű és alacsony költségű villamos energia ellátása. Sajátossága, hogy a jogi szabályozás párhuzamosan kezeli a fokozatosan bővülő versenypiac és az ezzel arányosan visszaszoruló közüzemi szolgáltatás együttélését.

A törvény a fogyasztókat két csoportra osztja. A fogyasztók azon köre, akik szabadon megválaszthatják, hogy melyik termelőtől, kereskedőtől vásárolják meg a villamos energiát az ún. feljogosított fogyasztók. Az ily módon vételezett villamos energia árában a felek szabadon megállapodhatnak. A feljogosított fogyasztók körét az éves fogyasztásuk mértéke alapján kormányrendelet határozza meg. Az első ütemben a nagyfogyasztók válnak feljogosítottá.

A fogyasztók másik csoportjába (ún. közüzemi fogyasztók) tartoznak a lakossági, kommunális és a kisebb egyéb fogyasztók, akik még nem váltak a versenypiacon vásárlásra feljogosítottá, illetve akik nem kívánnak onnan beszerezni, tehát a lakossági, kommunális és egyéb kisebb fogyasztók. E fogyasztók érdekeit a közüzemi ellátási kötelezettség és a szabályozott végfelhasználói árak fenntartásával kell védeni.

A villamos energia ellátás a villamosenergia-rendszerben történik. A rendszer üzemvitelének irányítása a független rendszerirányító hatáskörébe tartozik. A rendszeren belül két piaci mechanizmus jön létre, elkülönült szereplőkkel és szabályozással. A törvény szerint bárki szabadon létesíthet erőművet üzleti alapon. A ma már meglévő erőművek azonban a közüzemi fogyasztók ellátása érdekében kötelesek a termelésük egy részét e célra felajánlani. Szabad kapacitásával az erőmű a versenypiacon jelenik meg. A versenypiacon termelők, illetve kereskedők versenyeznek a feljogosított fogyasztók ellátásáért. A közüzemi ellátás láncolatában a közüzemi nagykereskedőt a közüzemi szolgáltatóval szemben, a közüzemi szolgáltatót pedig a közüzemi fogyasztóval szemben ellátási kötelezettség terheli.

A törvény célja, hogy keretet adjon a villamos energia piac működésének, és hosszú távon is rugalmasan alkalmazkodjon a bekövetkező változásokhoz. Ennek érdekében a részletes szabályozás kormány-, illetve miniszteri rendeletekben történik.

A törvény szerkezetében új elemként jelennek meg a versenypiacot szabályozó fejezetek. A közüzemi szolgáltatásról szóló rendelkezések a jelenleg hatályos törvényből, a bekövetkezett változásoknak megfelelő kisebb módosításokkal kerültek átvételre. Ez a kodifikációs megoldás a jogfolytonosság és a jogbiztonság érvényesülését szolgálja.

A törvény az alábbi európai közösségi jogszabályokkal összeegyeztethető szabályozást tartalmaz:

- a villamos energia belső piacának közös szabályairól szóló 96/92/EK irányelv,

- a szállítóhálózatokon keresztüli tranzitról szóló 90/547/EGK irányelv,

- az ipari végfelhasználók felé felszámított gáz- és villamos energia díjak átláthatóságának javítását célzó közösségi eljárásokról szóló 90/377/EGK irányelv.

A törvény az Irányelv követelményeivel összhangban a Preambulumban alapvető célként határozza meg a fogyasztók biztonságos, megfelelő minőségű és alacsony költségű ellátását, a környezetvédelmi követelmények betartását, a villamos energia versenypiac kiépítését és a hatékonyság növelését.

A törvény az Irányelv 2. cikkében rögzített fogalmakat az Értelmező rendelkezések között szabályozza.

Az ágazat szervezésének további általános szabályai:

- Az Irányelvnek megfelelő szabályozás kialakításával a tagállamokban egyenértékű gazdasági eredményeket, és ezáltal a piac nyíltságának, valamint a piachoz való hozzáférésnek hasonló szintjét kell biztosítani. Ezen elv összefügg az ún. reciprocitási klauzulával, azaz a piacnyitás egyenlőtlenségeinek elkerülése céljából a tagállamban a feljogosított fogyasztóval történő villamosenergia-ellátási szerződés megkötését meg lehet tiltani, ha az ellátó tagállamában a fogyasztó nem minősülne feljogosítottnak. A villamos energia törvényben a külkereskedelemre vonatkozó rendelkezések között kerül a reciprocitás elve szabályozásra.

- A tagállamok a villamosenergia-iparágban működő vállalkozások részére alapvető gazdasági érdekből közüzemi szolgáltatási kötelezettséget írhatnak elő, amely vonatkozhat az ellátás, a szabályozás, az ellátás minősége vagy ára biztonságára, valamint a környezet védelmére. A villamos energia törvény a fogyasztók biztonságos, megfelelő minőségű és alacsony költségű villamos energia ellátása, valamint a kisfogyasztók védelme érdekében fenntartja a közüzemi szolgáltatási kötelezettséget, amely a versenypiac bővülésével fokozatosan visszaszorul.

- Az Irányelv széles szabályozási struktúrát ölel fel, egyaránt tartalmazza a hosszú távú szerződések nélküli, spot piacon alapuló, szabad hálózati hozzáférések már működő gyakorlatát és az állami tulajdonú integrált monopólium melletti piacnyitást.

A törvény az Irányelvnek megfelelően az alábbi szabályozást tartalmazza:

- Az új termelő kapacitás létesítése engedélyezési eljárás alapján történik. Az eljárás általános elveit és feltételeit a törvény, részletes szabályait a Kormány rendelete tartalmazza. A jogszabályokban meghatározott feltételek teljesítése esetén a Magyar Energia Hivatal köteles az engedélyt kiadni.

- Az átviteli és elosztó hálózatok üzemeltetésére az ellátás biztonsága érdekében hálózattal rendelkező vállalkozásokat kell kijelölni, amelyek tevékenységük végzésére működési engedélyt kapnak. A hálózati engedélyeseknek valamennyi rendszerhasználó számára diszkriminációmentes feltételek mellett kell biztosítani a hálózathoz való hozzáférést.

- A villamosenergia-ipari vállalkozásoknak a törvény szerint engedélyköteles tevékenységeiket jogilag szét kell választani. A főszabálytól a törvény két irányban tér el; a rendszerirányító vonatkozásában szigorúbb, tulajdonosi szétválasztást, a közüzemi kereskedelmi és a hálózati tevékenységek vonatkozásában enyhébb, belső számviteli szétválasztást ír elő.

- A rendszerirányítási engedélyes felel a rendszer technikai irányításáért.

- A rendszerhasználók az ártörvénnyel összhangban megállapított hatósági áron szabadon hozzáférhetnek a villamos energia hálózathoz.

- A villamosenergia-piac fokozatos kiépítését a körülményekhez történő rugalmas alkalmazkodással a Kormány rendeletben szabályozza.

-----STARTING---POINT---RESZLETES---

Az 1. §-hoz

Az 1. § a törvény tárgyi és személyi hatályáról rendelkezik.

A tárgyi hatály kiterjed a villamosenergia-ipar szereplőinek tevékenységére, magatartására, különös tekintettel a villamos energiának a termelőtől a fogyasztóig történő eljuttatásában közreműködő szolgáltatásokra.

A személyi hatály a villamosenergia-ipar valamennyi szereplőjére, és a fogyasztókra, valamint azok jogaira és kötelezettségeire, egymás között fennálló jogviszonyára terjed ki.

A törvény átfogó szabályokat állapít meg a villamosenergia-iparra és szereplőire, ezért hatálya kiterjed az atomenergiával, valamint a hőenergiával kapcsoltan termelt villamos energia termelésére is, de ezek esetében a törvény szabályait az e kérdéskörre vonatkozó más törvényekben foglalt eltérésekkel kell alkalmazni.

A 2. §-hoz

A 2. § a villamosenergia-ipari tevékenységek gyakorlásának általános követelményeit határozza meg alapelvi szinten. Ezen alapelvi meghatározáson túl a konkrét nevesített követelményeket e törvény mellett a Ptk. és más ágazati jogszabályok részletezik.

A 3. §-hoz

A 3. § tartalmazza az értelmező rendelkezéseket, amelynek megváltozott struktúrája a villamosenergia-piac új szerkezetét tükrözi. E § a villamosenergia-ipari tevékenységeket, a villamosenergia-rendszert és annak elemeit, a fogyasztókat, a rendszerhasználókat, a villamosenergia-ipari vállalkozásokat, valamint egyéb műszaki, pénzügyi elszámolási fogalmakat értelmezi. Az értelmező rendelkezések Bevezető rendelkezések című fejezetben történő elhelyezését a törvény értelmezésében és alkalmazásában betöltött kiemelkedő szerepe indokolja.

A 4-5. §-hoz

A piacnyitás, és az ezzel párhuzamosan fokozatosan visszaszoruló közüzemi szolgáltatás a piac szabályozó szerepének növekedését eredményezi, ugyanakkor ezzel egyidejűleg a villamosenergia-ipar stratégiai jelentőségére tekintettel bizonyos jól körülhatárolt állami szerepvállalást szükséges fenntartani. E §-ok a később, az egyes fejezetekhez kapcsolódóan részletezésre kerülő feladatokat gyűjtik össze, a Kormány, és a gazdasági miniszter közötti feladat és felelősség megosztását szabályozzák.

A 6-11. §-hoz

A törvény e §-ai szerint a Magyar Energia Hivatal a villamos energia piac meghatározó szereplője, ezért összetett szerepkörét úgy kell megállapítani, hogy illeszkedjék a magyar közigazgatás szervezet-rendszerébe, ugyanakkor megfeleljen az európai uniós elvárásoknak, harmonizáljon a hazai jogszabályokkal és a hatósággal szemben támasztott uniós követelményekkel.

A Magyar Energia Hivatal jogállását a korábbi szabályokhoz képest a törvény megváltoztatja. Mind feladatai, mind vezetőjének kinevezése, felmentése egy erős, magas társadalmi elismertséggel bíró közigazgatási szervet tükröznek, amely;

- érvényre juttatja - törvényi felhatalmazás alapján az engedélyezési, jóváhagyási rendszeren keresztül - az energiapolitikában megfogalmazott állami akaratot, illetőleg biztosítani tudja az államigazgatási érdekek érvényesülését,

- érvényesíti - az üzletszabályzatok jóváhagyásán, a szolgáltatás minimális minőségi követelményeinek megállapításán, illetőleg a vitás kérdések, panaszok kivizsgálásán, azokban történő állásfoglalás révén, valamint az árszabályozás, árszínvonal előkészítése keretében - a fogyasztói érdekeket,

- biztosítja a befektetői biztonságot - az engedélyek kibocsátásán és módosításainak kordában tartásán, a szabályzatok befektetői szempontokat is figyelembe vevő jóváhagyásán, ill. az ármeghatározás elismert költségeket figyelembe vevő előkészítésén keresztül. A befektetői biztonságot növeli, hogy a Magyar Energia Hivatal határozatait csak bírósági úton lehet felülvizsgáltatni.

A Magyar Energia Hivatal felépítésének, szerepkörének, jogállásának meghatározásakor a törvény egy modern, új típusú hatóság képét alakítja ki. Ez egyrészt illeszkedik a hazai közigazgatási szervezetrendszerbe, hangsúlyozza a Magyar Energia Hivatal jogérvényesítéssel kapcsolatos kiemelt feladatait, ugyanakkor illeszkedik a Magyar Energia Hivatal jövőbeni, a villamos-energia versenypiac megteremtése és fenntartása céljából folytatandó különleges piac-igazgatói szerepköréhez is.

Ebben a szerepkörben - nem érintve a Gazdasági Versenyhivatal versenytörvény alapján folytatott eljárásait és hatáskörét - a  Magyar Energia Hivatalnak biztosítania kell a hatékony, fogyasztókért folyó verseny kialakulását és fokozatos erősödését - figyelembe véve a fizikai energia-folyamatokat, a teljesítmény-egyensúlyt, a villamosenergia-rendszer szabályozhatóságát is.

A Magyar Energia Hivatal feladatai ellátásához a törvény az alábbi eszközöket biztosítja

- az Üzemi- és a Kereskedelmi Szabályzat jóváhagyása,

- a rendszerirányítónak a szabad piaci szerződéseket - villamosenergia-rendszer szabályozási, rendszerbiztonsági, hálózati szűk-keresztmetszeti szempontok miatt - esetleg korlátozó magatartását kifogásoló kérdésekben azonnali (8 napon belüli) állásfoglalás,

- bármely engedélyestől információt kérhet az energia-piac figyelése, elemzése érdekében és hatósági eljárásai során,

- folyamatosan érvényre juttatja - állásfoglalásain keresztül - az energiapolitikai szempontokat, a közüzemi és a versenyre feljogosított fogyasztók érdekeit és érvényesíti a szabályozói kockázatot minimalizáló befektetői kockázatot,

- olyan, jól megbecsült energetikai tapasztalattal, modern közgazdasági „beavatkozási” módszerekkel, ill. sajátságos, monopólium szabályozási ismeretekkel rendelkező néhány év alatt „kinevelt”, (anyagilag is) megbecsült szakembergárdával rendelkezzen, akik a magántulajdonú energiaipar helyett az államigazgatást választják - hosszú távon is. Ezt az igényt néhány EU tagállam gyakorlata is alátámasztja, ahol is a magánszektor tömegesen „elcsábítva” a felkészült energetikai „szabályozó” szakembereket szinte lehetetlenné tette a hatósági munkát nehezítve ez által az állami és fogyasztói érdekek, -szempontok érvényre jutását.

A - döntően privát tulajdonú - piaci szereplőkkel való szoros és széleskörű együttműködéséből adódóan egy önálló, nem csak a hagyományos „hatósági” - engedélyező, ellenőrző - feladatokat is ellátó szervezet jogállását, eszközrendszerét határozza meg a törvény.

A magyar villamos energia piac jelenlegi állapota, továbbá a hazánk által felvállalt uniós kötelezettségnek megfelelő önállósággal és hatáskörrel rendelkező hatóságot igényelnek az energiapiacon. A Magyar Energia Hivatal tevékenysége és szerepköre a verseny kialakulásának és a piaci intézmények megerősödésének időszakában nélkülözhetetlen. Az új feladatrendszer főbb elemei: a villamos-energia hálózatokhoz való szabályozott, megkülönböztetés mentes hozzáférés biztosítása, a versenyt korlátozó tulajdonosi összefonódásokat korlátozó szabályozás érvényesítése, a villamos energia külkereskedelem versenysemlegességének biztosítása, az átállási költségek térítési rendszerének működtetése.

A Magyar Energia Hivatalnak kiemelt feladata továbbá a villamos-energia ellátás minőségi jellemzőinek - a gazdaság egésze számára döntő fontosságú - érvényesítése, melynek hiányában a monopol tevékenységet végző hálózati és közüzemi társaságok - a költségeik csökkentése révén - a szolgáltatási színvonal szinten tartásában, ill. emelésében nem érdekeltek.

A Magyar Energia Hivatal jogállásának törvényben foglalt meghatározásakor a gazdaság két alapvető, liberalizálódó infrastrukturális ágazatában, a hírközlési és a pénzügyi szektorban kialakult hatósági jogállást vett figyelembe a jogalkotó. A hatósági felügyelet jellegének változását e szektorok hasonló nemzetgazdasági súlya, bizonyos monopol tevékenységek fennmaradása, a piaci verseny megjelenése és várható jellege, valamint a jelentős számú és súlyú magán befektető jelenléte indokolja.

A törvény szerint a Magyar Energia Hivatal önállóan gazdálkodó központi költségvetési szerv, mely saját bevételeiből fedezi működését. Az igazgatási, szolgáltatási díjak az egyes államigazgatási eljárások lefolytatásának fedezetéül szolgálnak. A felügyeleti díj a villamos energia szektorban engedélyesként tevékenykedők fokozott és teljes körű felügyeletének, ellenőrzésének, a hivatalból indult eljárások és a Magyar Energia Hivatal feladatkörébe utalt más tevékenységek végrehajtását szolgálja. Ez a - nem a központi költségvetésen keresztüli - finanszírozási forma az EU gyakorlathoz illeszkedve a politikai hatalomtól való pénzügyi függetlenséget hivatott biztosítani a befektetők, fogyasztók „megnyugtatására”.

A Magyar Energia Hivatal elnöke, mint egyszemélyi felelős vezető a hatáskörébe utalt feladatokon túl ellátja mindazon vezetői feladatokat, amelyek a közigazgatási szervek irányításával függnek össze. A törvény az elnök hatáskörébe utalja a Magyar Energia Hivatal szervezeti és működési szabályzatának megállapítását is.

A Magyar Energia Hivatal elnökének és elnökhelyettesének kinevezése a miniszterelnök hatáskörébe tartozik. A törvény az elnöki és elnökhelyettesi megbízás megszűnésének esetei között rögzíti a felmentés lehetséges okait, amely a szakmai szempontok - politikai szempontoktól független - érvényesülését biztosítják. A hat évre történő kinevezés a parlamenti választási cikluson átnyúlása biztosítja a Magyar Energia Hivatal napi politikai tényezőktől független működését. Garantálja továbbá a hosszabb távon való kiszámítható működést, a diszkriminációmentes eljárását az engedélyesek felé.

A Magyar Energia Hivatal köztisztviselőinek az energia szektortól való függetlenségét biztosítja a köztisztviselők jogállásáról szóló törvény (a továbbiakban: Ktv.) szabályaitól eltérő, szigorúbb összeférhetetlenségi szabályok megállapítása. Ennek ellensúlyozására, valamint a köztisztviselők illetményének az energia iparágban dolgozók jövedelméhez közelítése érdekében az illetményre, illetve a címek adományozására vonatkozó szabályokat a köztisztviselői törvénynél kedvezőbben szabályozza a törvény. E szabályozás célja az is, hogy a jól felkészült szakembereket a Magyar Energia Hivatal meg tudja tartani, azokat a piaci szektor ne vonja el.

A Magyar Energia Hivatal önállóságának erősítését, a politikai hatásoktól mentes eljárását hivatott biztosítani az a rendelkezés, hogy a Magyar Energia Hivatal határozata csak bíróság előtt támadható meg.

A Magyar Energia Hivatal eljárására az államigazgatási eljárás általános szabályait kell alkalmazni, tekintettel azonban az ügyek bonyolultságára, az engedélyezési eljárás során vizsgálandó műszaki, gazdasági, pénzügyi, jogi feltételek, ill. kapcsolódó szakhatósági eljárások időigényességére az eljárás határideje 90 nap.

A törvény a Magyar Energia Hivatalnak az eddig is végzett feladatain túl további jelentős feladatokat állapít meg: a vezetékek átviteli, elosztó vezetékké, illetve közcélúvá történő minősítése, átminősítése, meghatározott esetekben erőmű létesítési pályázat kiírása, az engedélyesek szolgáltatási tevékenysége folytatásának minimális minőségi követelményeinek, valamint a szolgáltatás színvonalának megállapítása, a rendszerirányító piaci tranzakciókat felfüggesztő döntéseinek - rendszerhasználók igényei szerinti - azonnali kivizsgálása, állásfoglalás kialakítása.

Erősödik továbbá a Magyar Energia Hivatal fogyasztóvédelmi tevékenysége. Együttműködik a fogyasztóvédelmi szervekkel és a Gazdasági Versenyhivatallal. Az együttműködés részletei a IX. fejezet részletes indokolásában található.

A 12. §-hoz

E törvény hatálybalépésével a villamosenergia-ellátás tekintetében gyökeres változás következik be. A korábbiakban a piac egészét lefedő közüzemi szolgáltatás fokozatos visszaszorulása mellett megjelenik és (a Kormány döntései alapján) egyre bővülő teret nyer a versenypiac. A fogyasztó az alábbiak szerint részesülhet villamosenergia-ellátásban:

- közüzemi szerződés keretében nyújtott folyamatos és biztonságos szolgáltatás keretében, melynek a Ptk. 387-388. §-ai képezik az alapját,

- a Kormány rendeletében meghatározott éves fogyasztással rendelkező fogyasztók eldönthetik, hogy továbbra is a közüzemi ellátás keretében a közüzemi szolgáltatótól (közüzemi fogyasztóként), vagy e körből kilépve az általuk megválasztott termelőtől, kereskedőtől (feljogosított fogyasztóként) vételeznek villamos energiát.

A 13-15. §-hoz

A törvény a biztonságos és folyamatos villamosenergia-ellátás érdekében nem csak a hatóságok oldaláról kívánja meg az összehangolt tevékenységet, alapelvként rögzíti az engedélyesek (és a nem engedélyköteles kiserőművek) egymással való együttműködési kötelezettségét is. Az együttműködési kötelezettséget e törvényben foglaltakon túl a végrehajtási rendelet és a villamosenergia-ellátási szabályzatok részletezik. Az együttműködési kötelezettség teljesítése érdekében a törvény lehetőséget biztosít külön célú távközlési rendszer létesítésére, fenntartására.

A törvény és a felhatalmazása alapján megalkotásra kerülő alsóbb szintű jogszabályok a szereplők jogainak és kötelezettségeinek leírásával a villamosenergia-ellátás működésének alapjait teremtik meg, azonban a villamos energia, mint termék speciális jellegére tekintettel az együttműködés és a rendszer technikai működésének szabályozása az engedélyesek által kialakított, és a Magyar Energia Hivatal által elfogadott villamosenergia-ellátási szabályzatok keretében történik. A törvény a szabályozás tárgya szerint három szabályzatot különböztet meg. Az üzemi szabályzat a villamosenergia-rendszer működésére, az elosztói szabályzat az elosztói hálózatra vonatkozó műszaki követelményeket határozza meg. A kereskedelem, és a mérés-elszámolás részletes szabályait és feltételeit a kereskedelmi szabályzat tartalmazza. A szabályzatok kidolgozását a törvény az érintett engedélyesek hatáskörébe utalja, azonban a szabályzatokat elfogadásuk és kiadásuk előtt a többi engedélyessel egyeztetni kell, továbbá jóváhagyásra meg kell küldeni a Magyar Energia Hivatal számára. Fontos szempont, hogy a rendszerirányítónak, a villamosenergia-rendszer biztonságos működése szempontjából betöltött szerepére tekintettel, valamennyi szabályzat elfogadására irányuló eljárásban részt kell venni. A szabályzatok elfogadása során a fogyasztók érdekeinek érvényesítése a Magyar Energia Hivatal, mint a villamosenergia-iparban speciális fogyasztóvédelmi feladatokat ellátó hatóság feladata.

Minden engedélyes köteles kidolgozni az általa alkalmazandó általános szerződési feltételeket tartalmazó üzletszabályzatot. E szabályzatot is be kell nyújtani a Magyar Energia Hivatalnak jóváhagyásra, és lehetővé kell tenni, hogy hozzáférhető legyen minden érintett számára.

A szabályzatok és az üzletszabályzatok Magyar Energia Hivatal által történő elfogadása biztosítja a jogszabályokkal való összeegyeztethetőséget, és az egymással való összhangot. A szabályzatok érintettekkel való egyeztetése, illetőleg hozzáférhetővé tétele a végrehajtást, és az átlátható működést segíti.

A 16. §-hoz

Általános közérdek, hogy villamosenergia-ellátásban mindenki részesülhessen. A törvény ezért lehetővé teszi, hogy szociális ellátás keretében az alapvető ellátást (a fogyasztó által lakott ingatlan fenntartásának mértékéig) az is megkapja, aki azt nem lenne képes megfizetni. A törvény a 89. és 94. §-okban fogalt rendelkezésekkel fel kíván lépni a szerződés nélkül vételezőkkel („áramlopást” elkövető) szemben, hiszen az általuk okozott veszteséget valamennyi fogyasztó megfizeti. Az áramlopás szankciója a felemelt díj. Ez a forrás teljes körűen nem fedezheti a szociális villamosenergia-ellátás költségeit, ezért arra bármely más forrás is fordítható. A fentieket figyelembe véve, és tekintettel arra, hogy ezt a támogatást a gazdasági folyamatokhoz kell igazítani, a törvény a Kormány hatáskörébe utalja a támogatás formájának, forrásának, valamint a rászorultság feltételeinek megállapítását.

A 17-18. §-hoz

A villamos energia termelő az engedélyében foglaltak alapján a közüzemi, illetve a versenypiacon is megjelenhet. A teljes piacnyitás megvalósításáig a versenypiac mellett fennmarad a közüzemi villamosenergia-ellátás is, és a közüzemi fogyasztókkal szemben a közüzemi kereskedőket (nagykereskedő, szolgáltató) ellátási kötelezettség terheli. A törvény megszületése nem szünteti meg a korábban a közüzemi nagykereskedő és a termelők által megkötött hosszú távú áramvásárlási szerződéseket, így az ilyen szerződéssel rendelkező termelők kötelesek a szerződésben foglalt közüzemi célra lekötött villamos energiát a közüzemi nagykereskedőnek felajánlani. A törvény az értelmező rendelkezések között közüzemi célra lekötött villamos energiának tekinti a közüzemi ellátási kötelezettség figyelembe vételével, a korábbi villamos energia törvény szabályai szerint megkötött, illetve módosított áramvásárlási szerződésekben lekötött villamos energia mennyiséget. Az ilyen szerződéssel nem rendelkező, illetőleg a lekötött mennyiségen felül szabad kapacitással működő erőművek jelenhetnek meg a szabad piacon.

A megkötött szerződések alapján az erőművi teljesítőképesség igénybevételéről a villamos energia vásárlója (feljogosított fogyasztó, kereskedő, közüzemi nagykereskedő, rendszerirányító) dönt a konkrét, felmerülő igények alapján. Ha valamely vásárló az igénybevétel műszaki szabályozását nem kívánja maga végrehajtani, ezzel megbízhatja a rendszerirányítót is.

Amennyiben a vásárló nem veszi igénybe a korábban szerződéssel lekötött villamos energiát, azt a termelő szabadon értékesítheti. Értékesítés esetén az előzetesen kifizetett teljesítmény-lekötési díjat a vásárlóval el kell számolni. Ez a rendelkezés azt a célt szolgálja, hogy a termelő ne számolhasson el részben vagy egészben több vásárlóval szemben is ilyen díjat, illetve indokolatlan (a valóságos fogyasztást nem tükröző) megkülönbözetéssel ne a villamos energiát ténylegesen el nem fogyasztó fizesse meg a termelési költségek egy részét.

A 19-21. §-hoz

A törvény a preambulumban fontos célként jelöli meg a környezetvédelmi követelmények figyelembe vételét, és érvényesítését. E §-ok meghatározzák (a környezetkímélő módon) megújuló vagy hulladékból nyert energiával termelt villamos energia támogatásának alapelveit, és a támogatás módját. Jelenleg Magyarországon a megújuló, vagy hulladékból nyert villamosenergia-termelés aránya alacsony, az így előállított villamos energia ára más energiaforrás felhasználásával termelt villamos energiához képest magas. Ezért a 125. § (e §-ok rendelkezéseihez kapcsolódva) kimondja, hogy átmeneti időszakra közvetlen támogatást kell nyújtani a megújuló vagy hulladékból nyert energiát felhasználó erőművek létesítéséhez, és működéséhez. A közvetlen támogatási rendszert addig kell fenntartani, amíg a megújuló vagy hulladékból nyert energiát felhasználó erőművek összteljesítménye lehetővé teszi egy, a versenypiac működésének alapelveihez jobban igazodó rendszer, az ún. zöld bizonyítvány rendszer bevezetését. E §-ok a zöld bizonyítvány rendszer alapvető rendelkezéseit tartalmazzák, a részletes szabályozás kialakítása a Kormány feladata. A zöld bizonyítvány rendszer lényege, hogy a megújuló, vagy hulladékból nyert energiát használó erőművek igazolást kapnak a Magyar Energia Hivataltól, amely az általuk felhasznált energiaforrás környezetbarát voltát, és az általuk potenciálisan előállítható villamos energia mennyiségét igazolja. Az igazolás a szerződéses partnerek tájékoztatását, és védelmét szolgálja. A termelők ezek után a villamos energia termelésével és értékesítésével párhuzamosan a termelt villamos energia mennyiségének megfelelő zöld bizonyítványt, bizonyítványokat állítanak ki, amelyet elkülönülten értékesíthetnek. A zöld bizonyítvány iránti keresletet a törvény azzal biztosítja, hogy a vásárlók számára (az alsóbb szintű jogszabályban meghatározott) mértékű beszerzési kötelezettséget ír elő, hiszen a környezetkímélő módon előállított villamos energia valamennyi fogyasztó, rendszerhasználó érdekét szolgálja. A zöld bizonyítvány rendszer anélkül biztosítja a megújuló, vagy hulladékból nyert villamos energia piaci alapon történő támogatását, reális árverseny megteremtését a többi energiaforrásból termelt villamos energiával, hogy a konkrét fizikai forgalomhoz láncolná az erőműveket és a vásárlókat.

A visszaélések megakadályozása érdekében a törvény a termelők vonatkozásában beszámolási, a Magyar Energia Hivatal tekintetében a rendszer felügyeletére vonatkozó feladatokat állapít meg.

A 22-26. §-hoz

A vezetékes villamos energia ellátás alapfeltétele a fogyasztói igények kielégítésére alkalmas hálózatok üzemeltetése, és a hálózatokhoz való hozzáférés biztosítása. Ennek érdekében a hálózati engedélyesek kötelesek az e §-okban meghatározott sokrétű követelményrendszernek megfelelni, a különböző villamosenergia-ipari, környezetvédelmi, valamint műszaki-biztonsági szempontok szerint. A vezetékes szolgáltatás jellegéből adódóan a hálózatok üzemeltetése továbbra is monopol jellegű tevékenység. A diszkriminációmentes működés, és a legkisebb költség elvének érvényesítése érdekében a hálózati engedélyeseket szigorúbb együttműködési, ezen belül információ és adatszolgáltatási kötelezettség terheli.

A rendszer irányítása a rendszerirányító feladata, azonban az országos szinten nem jelentős (az átviteli hálózat működését nem érintő) elosztó vezetékek vonatkozásában ezt a feladatot az elosztó hálózati engedélyes végzi (a rendszerirányítóval való együttműködési kötelezettség mellett).

A törvény a kereskedelmi szabályzatban meghatározott mérési és elszámolási feladatokat a rendszerirányítóhoz, illetve a hálózati engedélyesekhez telepíti. Így a méréseket a többi villamosenergia-ipari tevékenységtől és engedélyestől független vállalkozások végezik. Általános szabály, hogy az engedélyesek, a kiserőművek, illetőleg a rendszer egészének méréséért a rendszerirányító felelős, azonban célszerűségi okokból ebbe a munkába a hálózati engedélyeseket is be lehet vonni. A fogyasztók méréséért a hálózati engedélyesek felelősek.

A mérőberendezések felszereléséért a mérést végző engedélyes felel. A költségek, a tulajdonjogi helyzethez igazodva szintén az engedélyest terhelik, kivéve, ha a feljogosításkor a fogyasztó el kíván térni a villamosenergia-szabályzatokban megállapított mérőtípustól.

Az ingatlanokon belül húzódó, az ott villamos energiát vételező fogyasztók összességének tulajdonában álló belső vezetékek kezelésével kapcsolatban jelentkező problémák megoldását segíti elő a törvény azzal, hogy a fogyasztó, illetőleg a belső vezeték üzemeltetőjének kezdeményezésére a hálózati engedélyes köteles az üzemeletetéssel kapcsolatos feladatokat (az üzletszabályzat szerinti feltételekkel) ellátni.

A törvény meghatározza a települési önkormányzatok és a hálózati engedélyesek együttműködésének alapszabályait a közvilágítási feladatok teljesítése érdekében. A közvilágítás részletes szabályait az érintett minisztériumok közös rendeletben szabályozzák.

A 27-30. §-hoz

A villamosenergia-rendszer biztonságos és hatékony működése, valamint a fogyasztói igények kielégítése érdekében a hálózatok fejlesztése az alábbiak szerint történik:

- A rendszerirányító - legalább kétévente - a hálózati engedélyesek által benyújtott ajánlatok alapján hálózatfejlesztési tervet készít.

- Az ajánlatban nem szereplő vezetékek létesítését a rendszerirányítónak kell bejelenteni.

- Amennyiben nem érkezik ajánlat az átviteli (illetőleg az átviteli hálózat működését befolyásoló elosztó) hálózat fejlesztésére, de azt a rendszerirányító a rendszer működése szempontjából szükségesnek minősíti, a rendszerirányító a Magyar Energia Hivatal egyetértésével pályázatot írhat ki.

- A rendszerirányító a hálózatfejlesztési terv, illetve a további bejelentések alapján javaslatot tesz a Magyar Energia Hivatalnak a vezetékek minősítésére (átviteli vagy elosztó; közcélú vagy közvetlen vezeték). A hálózatok minősítéséről a Magyar Energia Hivatal dönt.

A törvény a rendszerirányító, mint a villamosenergia-rendszer üzemviteléért felelős szervezet, felelősségi körébe utalja a hálózatok fejlesztésének áttekintését és hálózatfejlesztési terv elkészítését. E §-ok célja, hogy a szükséges kapacitások létesítése mellett indokolatlan fejlesztések ne történjenek, ezek létesítésének költsége ne terhelje a rendszerhasználókat. Mindezek felmérésére a rendszerirányító rendelkezik megfelelő műszaki ismeretekkel és információval. A vezetékek minősítéséről azonban a rendszerirányító, tekintettel arra, hogy maga is egy engedélyes, nem dönthet, ezért e hatáskört a törvény a Magyar Energia Hivatalhoz telepíti. Ez az eljárás nem zárja ki azt, hogy bárki saját költségére és kockázatára, a rendszerirányítónak történő bejelentés mellett, közvetlen vezetéket létesítsen. A hálózatfejlesztési tervekkel való összhang biztosítása érdekében a közvetlen vezeték létesítőjének az érintett hálózati engedélyesek, és a rendszerirányító engedélyét meg kell szerezni. A villamosenergia-rendszer biztonságos működésének fenntartása megköveteli, hogy a közvetlen vezeték elkészültét a rendszerirányítónak a létesítő bejelentse.

A törvény e helyen rendelkezik a hálózati engedélyeseknek, valamint a közüzemi szolgáltatónak a fogyasztóval történő szerződés megkötése előtt keletkező kötelezettségéről. Új vagy megváltozott fogyasztói igények esetén a fogyasztó döntését a feltételekről és a legkedvezőbb vételezési módról adott tájékoztatással kell elősegíteni. Az együttműködési kötelezettség a fogyasztóval megkötött szerződésben meghatározott vételezési mód fogyasztói kezdeményezésre történő megváltoztatására is kiterjed.

A közcélú hálózathoz való csatlakozás pénzügyi, műszaki feltételeit, valamint a csatlakozási költség viselését miniszteri rendelet szabályozza.

A 31-32. §-hoz

A vezetékes villamosenergia-ellátás körében a verseny kialakulásának és bővülésének feltétele a rendszerhasználók igényeinek kielégítésére alkalmas közcélú hálózathoz való szabad hozzáférés biztosítása. Tekintettel arra, hogy a hálózatok tulajdonjoga és használati joga a rendszer sajátosságaiból adódóan eltérő, a hozzáférés szabályainak megállapításakor körültekintően kell eljárni a diszkrimináció, és a visszaélések elkerülése érdekében. Ezen elvek figyelembe vételével a törvény a hozzáférés alapvető szabályait határozza meg:

- a rendszerhasználók meghatározott hatósági díjat kötelesek fizetni a hálózat igénybevételéért,

- a rendszerhasználók részére a rendszerhez való hozzáférést biztosítani kell,

- ha a hálózatok meglévő kapacitásai nem tudják kielégíteni a rendszerhasználók igényeit (ún. szűk kapacitás), a hálózati engedélyesek kötelesek az igények kielégítésének alsóbb szintű jogszabályban meghatározott rendjét, és a rendszerirányító utasításait követni.

A fizikai forgalom lebonyolítása érdekében csak olyan szerződést lehet végrehajtani, amelyet előzetesen a rendszerirányító - áttekintve a villamosenergia-rendszer egészét - jóváhagyott.

A hálózathoz való hozzáférés számos részletes műszaki, technikai, valamint eljárási szabály meghatározását igényli, amely az engedélyesek közreműködésével az üzemi szabályzatban történik.

A 33-35. §-hoz

A hálózatok igénybevételével kapcsolatos megszorítások két esetkörét határozza meg a törvény:

- A villamosenergia-rendszer egészét érintő vagy veszélyeztető események. E körben a rendszer üzemviteléért felelős rendszerirányítónak van meghatározó szerepe. A törvény által adott jogköre szerint a közcélú hálózathoz való hozzáférést megtagadhatja, illetve a már lekötött szállításokat korlátozhatja, szüneteltetheti. A hálózathoz való hozzáférés megtagadása jelentős mértékben csorbítja a rendszerhasználó jogosultságait, ezért az indokolási kötelezettség mellett a törvény biztosítja, hogy a rendszerhasználó a megtagadás feltételeinek fennállása kérdésében a Magyar Energia Hivatalhoz forduljon. A hálózathoz való hozzáférés folyamatos és zavartalan működésének gyors helyreállítása megkívánja, hogy az adott kérdésben a Magyar Energia Hivatal gyorsított eljárásban hozzon döntést, és határozatát azonnal végrehajthatóvá nyilváníthassa.

- A hálózati engedélyes az egyes hálózati elemeket, villamosműveket érintő üzemzavar, veszélyhelyzet, illetve előre nem tervezhető események felmerülésekor korlátozhatja, előre tervezhető karbantartási és felújítási munkák esetén szüneteltetheti a villamos energia továbbítását. A korlátozást és szüneteltetést a rendszerirányítóval együttműködve kell végrehajtani oly módon, hogy a korlátozás a fogyasztók legkisebb körét érintően, a szüneteltetés pedig az érintettek előzetes értesítésével történjen. Ezen kötelezettségek be nem tartásáért a hálózati engedélyest a törvény kártérítés fizetésére kötelezi.

A további műszaki és eljárási részletszabályokat a villamosenergia-ellátási szabályzatok tartalmazzák.

A 36-41. §-hoz

E törvény értelmében a villamosenergia-rendszer technikai irányításáért, és az ellátás biztonságáért a rendszerirányító felelős. Ennek körében figyelemmel kíséri a hálózati és termelői kapacitások valamint a fogyasztók igényeinek alakulását, továbbá szükség szerint megfelelő intézkedéseket tesz a hosszú távú összhang megteremtésére. A versenypiac és a közüzemi szolgáltatás párhuzamos működésére tekintettel a rendszerirányító jogköre és feladatköre sokrétűbbé válik. A törvényben részletesen meghatározott feladatai szerint gondoskodik a különböző tulajdonban lévő villamosművek üzemirányításáról, a rendszer egyensúlyáról, a rendszerszintű szolgáltatásokról, és a versenyt érintő kérdésekben történő semleges döntéshozatalról.

A rendszerirányító a rendszerhasználók döntéseinek elősegítése, valamint a rendszer működésével, és az ellátás biztonságával kapcsolatos feladatainak végrehajtása érdekében alsóbb szintű jogszabályban meghatározott módon és körben adatokat gyűjt, továbbít és hoz nyilvánosságra.

A rendszerirányítóra, mint a villamosenergia-rendszer meghatározó elemére, amely maga is engedélyes és legnagyobb befolyással bír a többi engedélyes működésére, a törvény szigorú adatkezelési kötelezettséget állapít meg.

A 42-45. §-hoz

A törvény a versenypiac és a közüzemi szolgáltatás elkülönült működésének megfelelően különbséget tesz az egyes piacokon résztvevő kereskedők között.

A közüzemi ellátásban fennmarad a termelő (közüzemi célra lekötött villamos energiával) - közüzemi nagykereskedő - közüzemi szolgáltató - közüzemi fogyasztó szolgáltatási láncolat, amely továbbra is a fogyasztó igénye szerinti ellátási kötelezettségen alapul. A közüzemi nagykereskedő számára a törvény lehetőséget ad arra az esetre, ha a közüzemi célra lekötött villamos energia nem éri el vagy meghaladja az ellátási kötelezettségének mértékét. Ilyenkor a felesleget, illetve hiányt, vagy a villamosenergia-kereskedő által, vagy import révén a versenypiac segítségével kiegyenlítheti. E szabályozás a villamos energia műszaki tulajdonságaiból adódik, nem okoz átjárást a piacok között, tehát a közüzemi nagykereskedő fogyasztóknak közvetlenül nem értékesíthet villamos energiát, a villamosenergia-kereskedők között pedig nem diszkriminálhat. A két piac elválasztását szolgálja az is, hogy a törvény értelmében a közüzemi nagykereskedő nem minősül a versenypiacon működő villamosenergia-kereskedőnek, így a 102. § rendelkezéseit is figyelembe véve a versenypiacon csak más engedélyesen (amely lehet a leányvállalata is) keresztül lehet jelen.

A közüzemi szolgáltatók a közüzemi nagykereskedőtől szerzik be az illetékességi területükön vételező közüzemi fogyasztók ellátásához szükséges villamos energiát. A fogyasztók igényeinek (beleértve a versenypiacra történő ki- illetve onnan visszalépő fogyasztókat is) és a közüzemi nagykereskedőtől történő villamos energia vásárlások összehangolása érdekében a törvény rendelkezik a villamos energia lekötésének szabályairól. Garanciális jellegű szabály, hogy a közüzemi szolgáltatók az általuk a közüzemi nagykereskedőnél lekötött mennyiségen felüli villamos energia átvételére nem kötelezhetők.

A közüzemi kereskedők tevékenysége a hatósági árszabályozás körébe tartozik.

A versenypiacon a kereskedelmi folyamatokat nem jellemzi szigorú szerződéses láncolat, a fogyasztó kereskedő közbeiktatása nélkül vagy több kereskedőn keresztül is vásárolhat villamos energiát.

A 46. §-hoz

A törvény felhatalmazza a Kormányt, hogy rendeletben határozza meg azt a fogyasztói kört, amelynek lehetőséget biztosít a versenypiacon történő részvételre. A Kormány a piacnyitás követelményeihez igazodva időszakonként felülvizsgálja a feljogosított fogyasztóvá válás feltételrendszerét (az éves fogyasztási szint, mint belépési feltétel fokozatos csökkentésével). A Kormány rendeletében meghatározott fogyasztót alaphelyzetben a közüzemi fogyasztó jogállása illeti meg azzal a különbséggel, hogy lehetősége van a versenypiacra való átlépésre. A Kormány rendeletében meghatározott fogyasztó a közüzemi szerződés felmondását követően válik feljogosított fogyasztóvá. A versenypiaci részvétel csak lehetőség, a törvény biztosítja a visszalépés jogát is. Azonban a fogyasztók a túl gyakori váltásokkal nem sérthetik a jogbiztonság elvét és a zavartalan villamosenergia-ellátást, ezért a törvény átlépési időkorlátokat ír elő. A feljogosított fogyasztói jogállással kötelezettségek is keletkeznek, így például a feljogosított fogyasztó köteles a villamos energia vásárláshoz kapcsolódó rendszerszintű szolgáltatásokat igénybe venni és megtéríteni.

A 47-48. §-hoz

A korábbi villamos energia rendszerben egy vállalat monopoljoga volt a villamos energia külkereskedelme. A törvény szerint a villamos energia határon keresztül történő szállítása nem tartozik a hagyományos külkereskedelmi engedélyezési rendszer szabályai alá. A törvény liberalizálja a villamos energia külkereskedelmi tevékenységet, így bárki a megadott tevékenységi engedélye alapján végezhet ilyen tevékenységet. A külkereskedelem liberalizálása szükségképpen együtt jár egy egyszerűsített „engedélyezési” eljárás igényével, amely a szállítás lebonyolítását illetően a villamos energia belföldi hálózatokhoz való hozzáféréssel azonos megítélés alá tartozik. A törvény a villamosenergia-ellátás stratégiai jelentőségére tekintettel előír néhány speciális, a villamosenergia-rendszer biztonságos működésére, illetve a villamosenergia-piac működőképességének fenntartására irányuló szabályt, amelyek környezetvédelmi, műszaki-biztonsági, valamint kölcsönösségi szempontokat érvényesítenek.

A 49-52. §-hoz

A törvény a villamosenergia-ipari tevékenységek gyakorlását, valamint az új kapacitások létesítését engedély kiadásához köti.

A 49-50. §-ok az engedélyezés általános szabályait rögzítik. A törvény az engedélyezés korábbi szemléletéhez képest változást hoz azzal, hogy főszabályként a Magyar Energia Hivatal kiadja a kérelem szerinti engedélyt, és csak a jogszabályban meghatározott esetekben tagadhatja azt meg. A törvény három szintet különböztet meg: engedélyköteles, nem engedélyköteles és bejelentés-köteles tevékenységeket, mert a rendszer működése szempontjából a villamosenergia-ipari tevékenységek jelentősége különböző. Ennek megfelelően a törvény meghatározott esetekben a tevékenységek megkezdését bejelentési kötelezettséghez köti. Az egyes tevékenységek speciális jellegét, valamint a változó gazdasági körülményeket figyelembe véve minden engedélyhez különleges anyagi és eljárási szabályozás kialakítására van szükség. Ezért a részletszabályok megalkotására a Kormány kap felhatalmazást. A törvényben meghatározott engedélyezési eljárás lefolytatása nem mentesíti az engedélyek kérelmezőit a más jogszabályokban előírt hatósági engedélyek (pl.: környezetvédelmi, építésügyi stb.) beszerzése alól.

Az 53-64. §-hoz

A törvény e §-ai rögzítik az egyes tevékenységek engedélyezésére vonatkozó speciális szabályokat.

Az 53-56. §-ok határozzák meg az erőmű létesítésére vonatkozó, valamint a törvény értelmében ehhez kapcsolódó tevékenységek engedélyezését. A verseny bevezetése és erősödésének elősegítése a villamos energia szektorban megköveteli, hogy az új kapacitások létesítéséhez csak olyan előfeltételek megléte legyen kötelező, amelyek a biztonságos villamosenergia-ellátás szempontjából feltétlenül szükségesek. Ennek megfelelően a korábbi háromszintű engedélyezési eljárás helyett az előzetes engedélyt elhagyó, a létesítési és működési engedélyen alapuló kétszintű eljárást vezet be a törvény. Az e §-okban szabályozott engedélyeket határozott időre adja ki a Magyar Energia Hivatal.

Az 57-61. §-ok tartalmazzák a hálózati, rendszerirányítási, valamint kereskedelmi típusú engedélyek keretszabályait. A tevékenységek jellegére tekintettel szabályozásra került az engedélyek időtartama, meghosszabbításának lehetősége. A törvény meghatározza az egyes engedélyek legfontosabb tartalmi elemét, feltételét azzal, hogy az engedélyezés részletes szabályait a Kormány rendeletben állapítja meg.

A 62-63 §-ok szerint a szervezett villamosenergia-piac önkéntes alapon, a Magyar Energia Hivatal engedélye alapján létrejövő szervezet. A szervezett villamosenergia-piacot, mint engedélyest a Magyar Energia Hivatal felügyeli. A Magyar Energia Hivatal a pénzügyi folyamatok tekintetében a Pénzügyi Szervezetek Állami felügyeletének bevonásával végzi ezt a feladatot.

A 64. § értelmében a villamos energia határon keresztül történő szállítására a Magyar Energia Hivatal tevékenységi engedélyt ad ki. Az engedély alapján a szállítást a hálózathoz való hozzáférés általános, valamint a be- illetve kiszállításra vonatkozó speciális szabályok figyelembe vételével lehet végezni.

A 65. §-hoz

A törvényben meghatározott engedélyeseknek történő kizárólagos jog és kötelezettség biztosítása az alábbi megfontolásokon alapul:

- a vezetékes villamosenergia-ellátás, valamint a villamos energia műszaki sajátosságaira tekintettel, a rendszer működése érdekében ki kell jelölni egy olyan szervezetet, amely összehangolja a villamosenergia-piac szereplőinek tevékenységét, és ezzel összhangban végzi a rendszer irányítását,

- a villamosenergia-ellátás, mint alapvető közellátás, a közüzemi szolgáltatás körébe tartozik; ennek megfelelően a közüzemi szolgáltatás feladatait ellátó vállalkozások kijelölésére van szükség, amelyek a fogyasztók egy köréhez (meghatározott területhez) kapcsolódó kizárólagos szolgáltatási kötelezettséget és jogot kapnak.

Az előbbi célok megvalósítása érdekében a törvény kizárólagos jogot és kötelezettséget biztosít a rendszerirányítónak, valamint a közüzemi nagykereskedőnek és közüzemi szolgáltatóknak.

Ha a közüzemi szolgáltatás megszervezése, alacsonyabb költsége vagy más ok indokolttá teszi, a Magyar Energia Hivatal hozzájárulhat a közüzemi nagykereskedő, és szolgáltató kizárólagossági jogának és kötelezettségének más közüzemi nagykereskedő vagy szolgáltató javára, illetve terhére a törvényben meghatározott módon történő átengedéséhez.

A 66-68. §-hoz

A működési engedély módosítására a körülmények jelentős, a működési engedélyben foglalt feltételek, jogokat és kötelezettségeket is érintő változása esetén az engedélyes, illetve a Magyar Energia Hivatal kezdeményezésére kerülhet sor.

A működési engedély megszegése esetén a Magyar Energia Hivatal az eset körülményeire és a kötelezettségszegés jellegére tekintettel a törvényben meghatározott szankciókat alkalmazhatja. A legsúlyosabb szankció, az engedély visszavonásának alkalmazása abban az esetben történik, ha az engedélyes nem képes eleget tenni az engedélyben foglaltaknak. Ilyenkor vizsgálni kell, hogy az engedélyes tevékenysége a működés befejezéséig veszélyezteti-e a villamosenergia-ellátást. A Magyar Energia Hivatal a folyamatos és biztonságos ellátás érdekében utasításokat adhat a működési engedély jogosultjának. Ezen utasítások be nem tartása esetén a Magyar Energia Hivatal -átmenetileg, az eljárások lezárultáig - más engedélyest jelölhet ki az üzemeltetésre, amelyet a Magyar Energia Hivatal által kijelölt eszközök és nyilvántartások átadásával alkalmassá kell tenni a feladat ellátására.

A 69. §-hoz

A törvény az előző törvény szabályozásától oly módon tér el, hogy a villamosmű üzemeltetői közül kiemeli a közvetlen vezeték üzemeltetőjét. A közcélú hálózat részének nem minősülő, egy fogyasztó vagy kisebb fogyasztói csoport ellátását szolgáló közvetlen vezeték létesítésével és üzemeltetésével kapcsolatos idegen ingatlant terhelő jogokra a Ptk. rendelkezéseit kell alkalmazni (80. §). A törvény a többi villamosmű létesítője és üzemeltetője vonatkozásában fenntartja a jelenleg hatályos törvény szabályozását. Ezek a jogok: az előmunkálati jog, a vezetékjog, a használati jog és a szolgalmi jog. A törvény egyértelművé teszi, hogy azokban az esetekben, amikor az említett jogok alapítására nem kerülhet sor, kisajátítási eljárást lehessen kezdeményezni.

Az idegen ingatlanokon alapítható jogokért a törvény - összhangban a Ptk. 108. és 171. §-aiban foglaltakkal - kártalanítási kötelezettséget ír elő. Kártalanítási kötelezettségénél fogva a jogosult köteles megtéríteni mindazokat a károkat, amelyeket más ingatlanán jelek elhelyezésével, mérésekkel, vizsgálatokkal, létesítmények elhelyezésével, azok megközelítésével, azokon való munkavégzéssel, illetőleg az ingatlan használatának akadályozásával, korlátozásával az ingatlanban okozott. Arra is kötelezi a törvény a jogosultat, hogy ha felhagy jogának érvényesítésével, illetőleg a törvényben meghatározott jogok megszűnnek, köteles az ingatlan eredeti állapotát helyreállítani.

Figyelemmel a jogosultságok eltérő tartalmára, az engedélyezési eljárásra, úgyszintén a kártalanítási szabályokra, a törvény a Kormányt hatalmazza fel a részletes szabályok megalkotására.

A 70-80. §-hoz

A törvény lehetővé teszi, hogy a létesítés érdekében a vállalkozás előmunkálati jog birtokában idegen ingatlanon előzetes méréseket, vizsgálatot végezhessen. Az előmunkálatok megkezdése előtt a vállalkozás köteles a tulajdonost értesíteni.

Vezetékjogot vezetékjogi engedély alapján, és 1000 voltnál nem nagyobb névleges feszültségű vezetékek esetében a tulajdonos hozzájárulásával lehet alapítani. A vezetékjog alapján elhelyezett tartóoszlop és a vezeték által elfoglalt terület nagyságát kormányrendelet szabályozza. A vezetékjog az idegen ingatlan tulajdonosát az ingatlan használatában korlátozza. A vezetékjog azonban csak akkor engedélyezhető, ha a korlátozás az ingatlan-használatát lényegesen nem akadályozza. Ez a szabály akkor is irányadó, ha a tartószerkezet elhelyezésére, vezeték létesítésére és üzemeltetésére az ingatlan tulajdonosának hozzájárulása alapján került sor. A vezetékjog a villamosmű mindenkori engedélyesét illeti meg és az ingatlan mindenkori tulajdonosát terheli. Ezen előírás érvényesülése érdekében rendelkezik úgy a törvény, hogy a vezetékjogot, valamint annak megszűnését az ingatlan-nyilvántartásba be kell jegyezni. A vezetékjog a bejegyzés előtt is gyakorolható.

Használati jogot fő szabályként az ingatlan tulajdonossal való megegyezés alapján, megegyezés hiányában az illetékes építési hatóság határozata alapján lehet alapítani. A használati jog alapján jogosult a villamosmű engedélyezése az idegen ingatlanon átalakító és kapcsolóberendezést létesíteni, üzemeltetni és karbantartani. E jogosultságok az ingatlan mindenkori tulajdonosát terhelik és a villamosmű mindenkori engedélyesét illetik meg. Figyelemmel arra, hogy a használati jog tartós jogviszonyt létesít az ingatlan tulajdonosa és a villamosmű engedélyese között, a törvény kötelezővé teszi a jog ingatlan-nyilvántartásba való bejegyzését, illetve törlését.

A törvény lehetővé teszi továbbá, hogy a villamosmű engedélyese a villamosmű célját szolgáló függőpálya és tartószerkezete idegen ingatlanon történő elhelyezése céljából szolgalmi jog alapítását kérhesse. A törvény e vonatkozásban a bányászatról szóló 1993. évi XLVIII. törvény előírásait rendeli alkalmazni.

A villamos energia ellátás biztonsága, valamint a folyamatos villamos energia szolgáltatás érdekében lehetővé kell tenni, hogy amennyiben az ingatlan használatát a rajta alapított jog lényegesen akadályozza, illetőleg ha az ingatlan tulajdonosával nem jön létre megegyezés, továbbá ha az eljáró építési hatóság a használati jog alapítására vonatkozó kérelmet elutasította, a villamosmű engedélyese kisajátítást kezdeményezhessen.

A villamosenergia-rendszer egészének működéséhez nem szükséges, egy fogyasztó, vagy egy fogyasztói csoport ellátását szolgáló vezetékek esetében a törvény a fenti jogosultságokat nem biztosítja. A közvetlen vezetékek létesítésére, és működésére a Ptk. általános szabályi irányadóak.

A 81. §-hoz

A villamosmű veszélyes üzem, ezért a törvény a villamosművet és környezetét, azaz a villamosmű közelében lévő földterületet, annak felszín alatti részét és a légterét is biztonsági övezet kijelölésével kívánja védeni. A biztonsági övezeten belül az ingatlan tulajdonosának tevékenységét a törvény is korlátozza, de egyúttal lehetővé teszi, hogy jogszabály vagy szabvány további tilalmat, korlátozást állapítson meg. A törvény tiltja olyan épület vagy létesítmény elhelyezését, növényzet telepítését, tevékenység folytatását, amely a villamosmű biztonságát, az élet és testi épséget, a vagyonbiztonságot veszélyezteti. Figyelemmel arra, hogy a biztonsági övezet és a vezetékjog, illetőleg használati jog között szoros összefüggés van, a törvény kötelezővé teszi a vonatkozó előírások egymással összhangban történő alkalmazását.

A 82-83. §-hoz

A villamos energia közüzemi szolgáltatója és fogyasztója közötti jogviszonyt e §-ok - összhangban a Polgári törvénykönyv 387. és 388. §-aival - közüzemi szolgáltatási jogviszonynak minősítik. A törvény előírja, hogy a villamos energia szolgáltatására a közüzemi szolgáltatót közüzemi szolgáltatási szerződéskötési kötelezettség terheli. A törvény főszabályként lehetővé teszi, hogy a szolgáltatási feltételekben a közüzemi szolgáltató és a közüzemi fogyasztó egymással megállapodjanak. Megállapodás hiányában az árhatóság által megállapított hatósági díjjal, a kormányrendeletben meghatározott általános szerződési feltételekkel köteles a közüzemi szolgáltató a szerződést megkötni. A törvény ezzel lehetőséget biztosít arra, hogy a közüzemi fogyasztó igénye szerinti szerződést kössön, ugyanakkor fogyasztóvédelmi okokból fenntartja azt a lehetőséget, hogy valamennyi fogyasztó legalább az általános szerződési feltételeknek megfelelő villamos energia ellátásban részesüljön. Ennek megfelelően a törvény akkor is kötelezi a közüzemi szolgáltatót közüzemi szolgáltatási szerződés megkötésére általános szerződési feltételek mellett, ha az egyedi közüzemi szolgáltatási szerződés tekintetében a fogyasztóval nem jön létre megállapodás. Abban az esetben, ha a fogyasztó a villamos energia ellátást kéri, a közüzemi szolgáltatót kötelezi a törvény az általános közüzemi szolgáltatási szerződésre vonatkozó előírások - azaz a hatósági díj és a díjalkalmazási előírások - szerinti villamosenergia-szolgáltatásra. Ebből a rendelkezésből következik, hogy a villamos energiáért fizetendő díj ez esetben sem lehet magasabb a hatósági díjnál. A fogyasztó hálózathoz való hozzáférésének biztosításáról is a közüzemi szolgáltató gondoskodik, a hálózati engedélyessel kötött megállapodás keretében.

A jogviszony jellegéből következik, hogy a fogyasztó a közüzemi szolgáltatási szerződést meghatározott határidőre felmondhatja, a közüzemi szolgáltató viszont a szerződés felmondására csak a fogyasztó szerződésszegése, illetve a fogyasztó vételezésének megszüntetése esetén jogosult.

A 84. §-hoz

Ez § tartalmaz szabályt arra nézve, hogy a fogyasztó az általa vételezett villamos energiát milyen feltételekkel adhatja tovább más felhasználó részére, akinek védelme érdekében arról is rendelkezik, hogy a fogyasztó (továbbadó) és felhasználó közötti jogviszony milyen esetben szüntethető meg.

A 85-86. §-hoz

A közüzemi szolgáltatási jogviszony megköveteli, hogy a szolgáltató csak a teljesített szolgáltatásért szedhessen díjat. Ezt a célt szolgálja a felhasznált villamos energia mennyiségének, teljesítményének mérésére vonatkozó jogszabályi előírás. A fogyasztót a szolgáltatás ellentételeként díjfizetési kötelezettség terheli.

A piacnyitással párhuzamosan egyre több fogyasztó kap lehetőséget a közüzemi szolgáltatásból történő kilépésre, és villamos energia ellátójának megválasztására. Ugyanakkor fontos érdek fűződik ahhoz, hogy a közüzemi fogyasztó csak egy vállalkozással (a közüzemi szolgáltatóval) álljon szerződéses viszonyban. Az előbbiekre tekintettel a törvény úgy rendelkezik, hogy a fogyasztásmérő berendezés tulajdonosa az elosztói engedélyes (mint a rendszer konstans eleme), azonban a közüzemi fogyasztók fogyasztásának mérését és elszámolását a közüzemi szolgáltató végzi.

A 87-94. §-hoz

A törvény részletesen meghatározza a villamos energia közüzemi szolgáltatási szerződésre jellemző, a közüzemi szolgáltató, illetve a közüzemi fogyasztó részéről elkövethető különös szerződésszegési eseteket, és azok jogkövetkezményeit.

A törvény a szerződésszegő magatartással egyenrangúnak tekinti a szabálytalan villamosenergia-vételezést is. Szabálytalan villamosenergia-vételezésnek minősül a fogyasztónak a szerződés nélküli villamos energia vételezése.

A 95-97. §-hoz

A törvény rendelkezései szerint a villamosenergia-ellátásban alkalmazott árak, díjak, valamint az áralkalmazás feltételeinek szabályozása az árak megállapításáról szóló 1990. évi LXXXVII. törvény (ún. ártörvény) hatálya alá tartozik. Az ártörvénnyel összhangban a törvény hatósági áras és szabad áras kategóriába tartozó tevékenységeket nevesít. Hatósági ár megállapítására a kizárólagos vagy monopol jellegű tevékenységek vonatkozásában kerül sor. Ennek indoka a diszkriminációmentesség elvének érvényesítése, továbbá az, hogy a tevékenységek gyakorlásához szükséges és indokoltan felmerült költségeknél nagyobb teher ne terhelje a fogyasztókat, illetve a rendszerhasználókat.

A 98-100. §-hoz

A törvény gondoskodik a közüzemi ellátásból fokozatosan megnyíló versenypiacra történő áttérés közüzemi nagykereskedőnél felmerülő költségeinek ún. átállási költségek kezeléséről. A korábbi törvény alapján megkötött hosszú távú szerződések rendszeréből, és a törvény szabályozásából következően a többi szereplőnél nem merülhet fel átállási költség. A törvény szabályozza az átállási költségek megtérítésének eljárását, forrását, és az engedélyesek alapvető kötelezettségét. Az átállási költségeket a hatósági ármegállapítás körébe tartozó rendszerirányítási díjban (a díj külön meghatározott elemeként) térítik a fogyasztók, hiszen alacsony mértékére tekintettel az elkülönítetten való megfizetés indokolatlanul magas számázási és kezelési költségekkel járna. A rendszerirányítási díjban történő megtérítést az is indokolja, hogy ezt a díjat minden fogyasztó egységesen megfizeti, továbbá a rendszerirányító vonatkozásában érvényesülő felügyelet biztosítja az elkülönített számlán gyűjtött díjak jogszerű felhasználását. A törvényalkotó szándéka az átállási költségek lehető legalacsonyabb szintre történő szorítása, ezért a hatósági ármegállapításon keresztül előzetes és a ténylegesen kifizetésre kerülő költségek vonatkozásában utólagos kontrollt gyakorol. A gyakorlatban a fogyasztók az adott évre megállapított árrendelet szerint fizetik az átállási költség megtérítésére szolgáló díjelemet, amelyet a rendszerirányító elkülönített számlán gyűjt. A tényleges felmerült, és a Magyar Energia Hivatal által indokoltnak minősített költségek kifizetésekre a közüzemi nagykereskedő kérelme alapján a következő évi árrendelet keretében kerül sor. A részletes szabályok meghatározása több szinten történik. A Kormány általános rendelkezései alapján a gazdasági miniszter állapítja meg a beszedésre, és kifizetésre kerülő összegek konkrét mértékét. A hatósági árak megállapításáról szóló rendeletek körébe vonásával az átállási költségek térítése nyilvános, és mindenki számára áttekinthető módon történik.

A 101-102. §-hoz

A számviteli törvény szabályozza a vállalkozások beszámolási és könyvvezetési kötelezettségét, a beszámoló összeállítását, a könyvek vezetése során érvényesülő elveket, valamint a nyilvánosságra hozatalra és a közzétételre vonatkozó szabályokat. A villamosenergia-iparban a keresztfinanszírozás megszüntetése és az átláthatóság megkövetelése érdekében a törvény hatálya alá tartozó tevékenységeket elkülönült gazdálkodó szervezetekben kell folytatni (jogi szétválasztás).

Az előbbi főszabály alól a törvény két esetben kivételt tesz:

- a rendszerirányító tulajdonosi szétválasztását írja elő a villamosenergia-rendszerben betöltött speciális szerepére tekintettel (a 119.§-ban a VET módosítja az állam tulajdonában lévő vállalkozói vagyon értékesítéséről szóló 1995. évi XXXIX. törvény mellékeltét, és a rendszerirányító vonatkozásában a tulajdonosi jogokat gyakorló szervként a gazdasági minisztert jelöli meg),

- a versenypiac kiépülésének veszélyeztetése nélkül, a fogyasztókra háruló költségek csökkentése érdekében lehetővé teszi, hogy a közüzemi kereskedelmi (nagykereskedelem, szolgáltatás), valamint a hálózati (átvitel, elosztás) tevékenységeket egy gazdasági társaság keretében folytassák az engedélyesek.

A 103-105. §-hoz

A törvény e §-ainak célja, hogy ex-ante biztosítsa a fogyasztók ellátásáért folyó tisztességes versenyt, s ennek érdekében szigorú korlátokat felállítva megakadályozza a versenykorlátozó magatartások, összefonódások kialakulását. A törvény ezért fenntartja az „egy tevékenység-egy engedélyes” elvet, megakadályozva, hogy egy vállalkozás több engedélyköteles tevékenységet folytasson.

A privatizációt követően külföldi tulajdonba kerültek a villamosenergia-ipari vállalkozások, és az azóta kibontakozó tendencia alapján egyértelmű, hogy a hazai energia szektor néhány multinacionális vállalkozás érdekeltségébe tartozik. E vállalkozások a hazai energia szektor valamennyi területén jelen vannak, tehát egy befektetői csoport egyaránt érdekelt a villamosenergia- és földgázipar, valamint a távhő- szektorokban, ezeken belül több tevékenységi körben is (termelés, szolgáltatás, elosztás, kereskedelem stb.). A piacnyitásra készülve e vállalatok megkezdték hazai befektetéseik koncentrálását, azaz a meglévő energiaipari engedélyesek egy cégbe való tömörítését. Megfigyelhető továbbá a hazai piacon a ma még versenytársnak minősülő befektetők külföldi együttműködése is, amely a hazai piacon alkalmazva egyértelműen versenykorlátozáshoz vezethet.

A Magyar Energia Hivatal számára nehezen kezelhető az energiaszektor felügyelete a jelenlegi jogszabályi keretek között, ami hátrányos a fogyasztókra nézve, és visszaélésekre ad lehetőséget.

A befektetői csoportok és az engedélyesek közötti, a tisztességes verseny kijátszását eredményező magatartások kiküszöbölése érdekében a törvény a Magyar Energia Hivatal előzetes engedélyéhez köt minden olyan cégjogi esemény, amely befolyásolja a versenyt (átalakulás, egyesülés stb.). A Magyar Energia Hivatal az eljárása során együttműködik a Gazdasági Versenyhivatallal, kikérve annak véleményét. A Gazdasági Versenyhivatal a Magyar Energia Hivatal megkeresése alapján ad szakmai véleményt.

A törvény az átlátható és diszkriminációmentes verseny biztosítása érdekében korlátozza a villamosenergia-ipari vállalkozások egyes engedélyesekben történő tulajdonszerzésnek mértékét, figyelembe véve a közvetett tulajdonlás esetét is. A közvetlen vagy közvetett tulajdonszerzés mellett a Magyar Energia Hivatal vizsgálhatja azt az esetet is, ha az engedélyes több tulajdonosa közös fellépéssel gyakorol befolyást. Tekintettel arra, hogy az engedélyessel szembeni egyeztetett magatartás megvalósulhat áttételesen, - több, az engedélyesben közvetlenül tulajdonosi részesedéssel nem rendelkező vállalkozáson keresztül is -, a Magyar Energia Hivatal adatokat kérhet be az engedélyesek mögöttes tulajdonosi szerkezetéről.

A villamosenergia-piac liberalizációjának nemzetközi példáit elemző tanulmányok egybehangzóan állítják, hogy a kellő számú, irányítás szempontjából független termelő és szolgáltató vállalkozások jelenléte a piacnyitás sikerének egyik legfontosabb záloga. Az erősen koncentrált termelő piac a termelők összejátszása révén magas nagykereskedelmi árakhoz, az erősen koncentrált szolgáltató piac pedig - még egyébként intenzív termelői verseny esetén is - a versenyzőinél magasabb kiskereskedelmi árakhoz vezet - legalábbis a piac kis fogyasztású szereplőinél. Az elosztói tevékenységet is folytató vállalkozások erős koncentrációja - az összehasonlíthatóság csökkenése révén - hátrányos hatással van az ár-, és minőség szabályozásra is.

E §-ok alapján biztosított az engedélyköteles tevékenységek és az azt folytató vállalkozások (engedélyesek) felügyelete, továbbá a nem kívánatos összefonódások és tulajdonosi koncentráció megakadályozása.

A 106-108. §-hoz

A törvény a villamosenergia-rendszerben jelentkező zavarokat három szinten kezeli:

- a hálózati, termelői kapacitások, valamint a fogyasztói igények figyelemmel kísérésének feladatát a rendszerirányító látja el. A hosszú távú összeegyezethetőség biztosítása érdekében a Magyar Energia Hivatal, illetőleg a rendszerirányító jogosult lépéseket tenni, és a kapacitások bővítésére pályázatokat kiírni,

- a villamosenergia-rendszer jelentős zavara esetén a folyamatos és biztonságos ellátás érdekében valamennyi rendszerhasználó a rendszerirányító utasításait köteles követni a zavar megszüntetése érdekében,

- a villamosenergia-iparban esetlegesen felmerülő válsághelyzetben szükséges intézkedések rendeletben történő szabályozásáért a Kormány felelős.

A 109-111. §-hoz

A törvény a gazdasági minisztert hatalmazza fel a műszaki-biztonsági követelmények meghatározására és a felügyeletet ellátó szervezet kijelölésére, valamint az egyes, műszaki-biztonsági szempontból jelentős munkakörök betöltéséhez szükséges képesítési követelmények és szakmai gyakorlat meghatározására.

-----STARTING---POINT---VEGE---

A 112. §-hoz

A törvény - egyes rendelkezések kivételével - 2003. január 1-jén lép hatályba.

A törvény egyes rendelkezéseinek a kihirdetést követő (2002. február 1-jei) hatályba lépése annak érdekében szükséges, hogy a jogalkalmazók az új szabályok alkalmazására megfelelően felkészülhessenek. A korábbi hatályba lépés az alábbi kört érinti:

- a hatályos villamos energia törvény átmeneti módosítása

- a villamosenergia-ipari társaságok koncentrációját szabályozó rendelkezések szigorítása,

- lehetőség biztosítása piaci alapon (MVM Rt. által megkötött hosszú távú szerződések nélkül) létesülő erőművi projektek megvalósítására,

- az új törvény szerinti tevékenységek szétválasztásához a társaságok szétválásának, és az új társaságok alapításának adó- és illetékfizetési kötelezettség alóli mentesítése,

- a rendszerirányító MAVIR Rt-nek az MVM Rt-ről való leválasztása érdekében.

- tekintettel arra, hogy a Magyar Energia Hivatalnak az új működési engedélyeket a törvény (VET ) 2003. január 1-jei hatálybalépését megelőzően ki kell adnia, és fel kell készülnie a piacnyitással kapcsolatos megnövekedett és megváltozott feladatok ellátására szükséges a gázszolgáltatásról szóló 1994. évi XLI. törvény (a továbbiakban: Gszt.) átmeneti módosítása.

A 113. §-hoz

E § felhatalmazást ad a Kormány, illetve a gazdasági miniszter részére a meghatározott feladatok rendeleti szabályozására.

A 114. §-hoz

A törvény egészének hatályba lépésével hatályát veszti a villamos energia termeléséről, szállításáról és szolgáltatásáról szóló 1994. évi XLVIII. törvény.

Magyarország Európai Unióhoz történő csatlakozásának időpontjában hatályát vesztik azok a rendelkezések, amelyek a magyar villamosenergia-piac megnyitására való felkészülést, és a teljes piacnyitás megvalósítására való felkészülést szolgálják.

A 115-120. §-hoz

A törvény átmeneti időre (a teljes hatályba lépés megvalósulásáig) módosítja a villamos energia termeléséről, szállításáról és szolgáltatásáról szóló 1994. évi XLVIII. törvényt annak érdekében, hogy a piacnyitás megvalósulásáig ne maradjanak fenn az ezt akadályozó rendelkezések, illetve ne alakuljanak ki a hatékony liberalizációt később akadályozó piaci szerkezetek.

A törvény a törvény hatályba lépésével egyidejűleg átmeneti időre (az új villamos energia törvény teljes hatályba lépéséig) módosítja a Gszt. 5-6. §-ában foglalt rendelkezéseket. A Magyar Energia Hivatal jogállásáról, hatásköréről, feladatairól a Gszt. rendelkezett először, így a Magyar Energia Hivatal jelenlegi szabályozásáról szóló rendelkezéseket is jogszerűen e törvény módosításával szükséges átvezetni, a Magyar Energia Hivatalnak a piacnyitással kapcsolatos feladataira történő felkészülés érdekében.

A törvény módosítja az árak megállapításáról szóló 1990. évi LXXXVII. törvény mellékletét, mely rögzíti, hogy mely termékek és szolgáltatások kerülnek hatósági ármegállapítás alá.

A törvény a rendszerirányító villamosenergia-rendszerben betöltött speciális szerepére tekintettel a tulajdonosi szétválasztást ír elő, és a rendszerirányító vonatkozásában a gazdasági minisztert jelöli meg tulajdonosi jogokat gyakorló szervként. Ennek érdekében a törvény módosítja az állam tulajdonában lévő vállalkozói vagyon értékesítéséről szóló 1995. évi XXXIX. törvény mellékeltét.

Az atomenergiáról szóló 1996. évi CXVI. törvény módosításával megvalósul a Központi Nukleáris Alap értékállósága. Az Alap feladati közé tartozik, hogy biztosítsa a radioaktív hulladékok végleges elhelyezését, a kiégett üzemanyag átmeneti és végleges tárolását, és az atomerőmű majdani leszerelésének költségeit. A feladatok majdani elvégzéséhez szükséges a Paksi Atomerőmű Rt. éves befizetéseihez nyújtott központi költségvetési támogatás. A törvény módosításával Magyarország eleget tesz a Nemzetközi Atomenergia Ügynökség keretében aláírt, a kiégett fűtőelemek és a radioaktív hulladékok kezelésének biztonságáról szóló nemzetközi egyezményben, és az Európai Unió felé tett vállalásainak.

A 121-128. §-hoz

E §-ok rendelkeznek azon átmeneti szabályokról, melyek az új törvény gyakorlati alkalmazásának zökkenőmentes bevezetését segítik elő.

A 129. §-hoz

E § az Európai Közösségek jogszabályaihoz való közelítés megvalósulását rögzíti.