2017. évi XCI. törvény indokolása

az országonkénti jelentések cseréjéről szóló illetékes hatóságok közötti multilaterális megállapodás kihirdetéséről

Általános indokolás

A Megállapodás fő célja a nemzetközi adóügyi megfelelés előmozdítása az éves szintű vállalati jelentések automatikus cseréjén alapuló kölcsönös adóügyi segítségnyújtáson keresztül. A Megállapodás alapján a magyar állami adó- és vámhatóság kölcsönösen, automatikus módon kicseréli a területén adóügyi illetőséggel rendelkező, adatszolgáltatás alá eső multinacionális vállalatoktól kapott ún. országonkénti jelentéseket a Megállapodásban részt vevő, aláíró azon államok adóhatóságaival, amelyekben a multinacionális vállalatcsoport valamely tagja adóügyi illetőséggel bír, vagy adókötelezettség alá esik, feltéve, hogy az információcserében részt vevő államok megfelelő biztosítékokkal és infrastruktúrával rendelkeznek a hatékony jelentéscsere-kapcsolatra.

Az OECD keretében kidolgozott, az adóalap-csökkentő és profitátcsoportosító magatartások visszaszorítására irányuló BEPS akcióterv 13. pontjához kapcsolódó jelentés foglalkozott a transzferár dokumentáció témájával és az országonkénti jelentések cseréjével. A jelentés keretében az OECD tagállamok minimumstandardként vállalták, hogy megvalósítják az országonkénti jelentések cseréjét. Ennek alapján a BEPS-projekt keretében kiadott jelentések közül az országonkénti jelentéstétel egyike azon négy minimumstandardnak, amelyek átvétele az OECD tagállamai részéről elvárt a BEPS akciótervben megfogalmazott célok elérése érdekében. A kicserélt információk az adóügyi megfelelés előmozdítását segítik elő a magas szintű transzferár kockázatok, továbbá az adóalap-csökkentéssel és nyereségátcsoportosítással kapcsolatos egyéb kockázatok értékelése révén.

A Megállapodás éves szintű aggregált jelentéstételi előírást tartalmaz a multinacionális vállalatcsoportok anyavállalatai számára azon joghatóságok vonatkozásában, amelyekben tevékenykednek. A jelentéstétel kiterjed többek között az árbevétel összegére, az adózás előtti eredményre, a fizetett nyereségadóra, az esedékes nyereségadóra, a jegyzett tőkére, a felhalmozott nyereségre, az alkalmazottak számára és a pénzeszköz-egyenértékeseken kívüli tárgyi eszközökre vonatkozó összesített információkra. A bürokratikus terhek és az adóigazgatás nyereségei közötti megfelelő egyensúly biztosítása érdekében a cél az, hogy az adatszolgáltatás kizárólag az adótervezésre leginkább képes multinacionális vállalkozásokra, nevezetesen a legalább 750 millió euró konszolidált árbevétellel rendelkező társaságokra vonatkozzon, amelyet majd a Megállapodás hazai végrehajtási szabályainak megalkotása során szükséges figyelembe venni.

A Megállapodás végrehajtási szabályait az adó- és egyéb közterhekkel kapcsolatos nemzetközi közigazgatási együttműködés egyes szabályairól szóló 2013. évi XXXVII. törvény 2017. május 3-án elfogadott módosítása tartalmazza. A törvénymódosítás a Megállapodás tárgyához hasonló DAC4 szabályozást egészíti ki, lehetővé téve a harmadik országokra vonatkozó országonkénti jelentések adóhatósági kicserélését is.

Az érintett vállalatok jelentéstételére első alkalommal 2017-ben kerül sor a 2016. évi adatok vonatkozásában, az adóhatóságok közötti első információcsere pedig 2018-ban esedékes.

A Megállapodás egy olyan eszközt ad az adóhatóságok kezébe, amely az államoknak lehetőséget nyújt a nemzetközi adókikerüléssel szembeni hatékonyabb fellépésre, valamint elősegíti, hogy a részes államok jobban érvényt tudjanak szerezni saját belső adójogszabályaiknak az adófizetők jogainak egyidejű tiszteletben tartása mellett.

A Kormány az országonkénti jelentések cseréjéről szóló illetékes hatóságok közötti multilaterális Megállapodás szövegének végleges megállapítására adott felhatalmazásról szóló 1464/2016. (VIII. 24.) Korm. határozata adott felhatalmazást a Megállapodás aláírására, amelyre távoli aláírás keretében Budapesten 2016. december 1-jén került sor.

Részletes indokolás

Az 1. §-hoz

Az Országgyűlés által a Megállapodás kötelező hatályának elismerésére adott felhatalmazásról rendelkezik.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás hiteles angol nyelvű szövegét és annak hivatalos magyar fordítását tartalmazza.

A Megállapodás főbb rendelkezései a következők:

A multinacionális vállalatcsoportokra vonatkozó információcseréről rendelkezik.

Az információcsere idejét és módját határozza meg.

A titoktartással, adatvédelmi biztosítékokkal és megfelelő felhasználással kapcsolatos előírásokat tartalmazza.

Az illetékes hatóságok közötti egyeztetésekről rendelkezik.

A Megállapodás hatálybalépésről rendelkezik.

A 4. §-hoz

A Megállapodás végrehajtásához szükséges rendelkezésekre való hivatkozást tartalmazza.

Az 5. §-hoz

A rendelkezés előírja, hogy a Megállapodás egyes államokkal szembeni eltérő időpontokban megvalósuló hatálybalépéséről a külpolitikáért felelős miniszter közleményt ad ki.

A 6. §-hoz

Az első három bekezdés a törvény hatálybalépéséről rendelkezik, a negyedik bekezdés a törvény végrehajtásáért felelős minisztert nevezi meg.