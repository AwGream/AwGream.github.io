1997. évi LXV. törvény indokolása

a távközlésről szóló 1992. évi LXXII. törvény módosításáról

-----STARTING---POINT---ALTALANOS--- 

A távközlésről szóló 1992. évi LXXII. törvény (a továbbiakban: Tt.) 1993. július 1-jén lépett hatályba.

A Tt. hatályba lépése óta eltelt időszak tapasztalatai azt mutatják, hogy alapvető rendelkezései helytállóak, hiszen alkalmasak voltak ahhoz, hogy Magyarországon kialakuljon a többszereplős távközlési piac, hogy alkalmazásukkal sikeresen lebonyolítsák a szektor privatizációját, ugyanakkor elősegítsék a távközlési infrastruktúra nagyarányú fejlesztését.

A társadalmi-gazdasági változások, a Tt. hatályba lépése óta megszületett törvények hatása, illetőleg az EU csatlakozás előkészítésének szükségszerűsége megköveteli, hogy a Tt-ben már most kisebb, pontosító, előre mutató és harmonizáló módosításokat végezzünk. Ezek keretében kell megoldani a törvény hatályba lépése óta eltelt időszakban felmerült jogalkalmazási problémákat, amelyek főként a terminológiák pontosításával érhetők el. Eleget tehetünk a rádiózásról és televíziózásról szóló 1996. évi I. törvény (a továbbiakban: médiatörvény) rendelkezései folytán szükségessé váló egyes szabályozási kérdések rendezésének. Feloldhatjuk az időközben hatályba lépett, illetőleg módosult törvények (pl. a rendőrségről szóló törvény, a nemzetbiztonsági törvény, a koncesszióról szóló törvény) és a Tt. összhangját veszélyeztető vagy hiányos rendelkezések előidézte ellentmondásokat.

A törvény elfogadásával a törvény eddigi alkalmazása során észlelt problémák megszüntethetők, illetőleg a szabályozatlan kérdések kezelhetővé válnak.

-----STARTING---POINT---RESZLETES---

Az 1. §-hoz

A Tt. 2. §-ának (2) bekezdése a médiatörvénnyel összhangban megszünteti a szövegből a „zártláncú” fogalmat, amelyet a szabályozásban a kábeles műsorleosztás váltott fel.

A 2-3. §-hoz

A közcélú távközlési szolgáltatások körének tisztázását szolgálja a Tt. 3. §-a (2) bekezdésének módosítása, amely nyilvánvalóvá teszi (és ezzel a korábbi nem teljesen egyértelmű szöveget javítja), hogy a közcélú távközlési szolgáltatások koncessziós körbe sorolt szolgáltatásokra és egyéb közcélú távközlési szolgáltatásokra oszthatók.

A koncessziós körbe tartozó közcélú távközlési szolgáltatások - a későbbiek folyamán az EU igényeinek megfelelően - univerzális szolgáltatásokká válhatnak (az azokra jellemző valamennyi feltétellel), míg az egyéb közcélú szolgáltatásoknál (amelyek a távközlési szolgáltatások közül mindig alapszolgáltatások) lehetőség marad a bárki általi, engedély alapján történő tevékenység végzésére, a szerződéskötési kötelezettség fenntartására és a fogyasztóvédelmi szabályok érvényesülésének figyelemmel kísérésére. Az egyéb (nem közcélú) szolgáltatások nyújtását a liberalizációs törekvéseknek megfelelően a törvény nem utalja a hatósági engedélyezés körébe.

A távközlési szolgáltatások (mind a koncesszióköteles és egyéb közcélú szolgáltatások, mind a liberalizált körbe tartozó távközlési szolgáltatások) tételesen megjelennek a Szolgáltatások Jegyzékében, amelyek a törvényelőkészítéssel párhuzamosan és azonos elvek szerint 1997. január 1-jétől módosultak.

A miniszter egyoldalú szerződésmódosítási joga a jövőre nézve kibővül, a törvény elsősorban a közérdeket (a nemzet- és közbiztonságot) szolgálja.

A 4. §-hoz

A hálózati szerződésekre vonatkozó módosítás a közcélú szolgáltatók szerződéskötési kötelezettségét mondja ki abban az esetben, ha a szolgáltatók közcélú távközlési szolgáltatás nyújtása céljából kapnak szerződéskötési ajánlatot. A szabályozásból egyértelműen kitűnik, hogy a különféle rendeltetési céllal létesített távközlő hálózatokon - műszaki megfelelőségük esetében és ha azt jogszabály lehetővé teszi - nyújthatnak közcélú távközlési szolgáltatást (pl. különcélú hálózaton lehet közcélú adatátviteli szolgáltatást hatósági engedély alapján nyújtani). A közcélú szolgáltatókat csak jogszabályban meghatározott esetben nem terheli szerződéskötési kötelezettség.

A Tt. 7. §-a helyébe lépő új 7. § (3) bekezdése rögzíti a hálózati szerződés főbb tartalmi elemeit, amelyek teljesítése nélkül a felek érvényes hálózati szerződést nem köthetnek.

Az 5. §-hoz

A közcélú távközlési szolgáltatás (ide értve a koncesszióköteles távközlési szolgáltatásokat és az egyéb közcélú körbe tartozó távközlési szolgáltatásokat) nyújtóit szerződéskötési kötelezettség terheli. A szerződéskötési kötelezettség biztosítja, hogy az adott szolgáltatáshoz bárki hozzájuthasson.

A 6. §-hoz

A távközlési szervezet (a koncessziós szolgáltató) általános szerződési feltételeit a szolgáltatás jellegére tekintettel ellenőrizni kell. A Hírközlési Főfelügyelet államigazgatási eljárás keretében hagyja jóvá az üzletszabályzatot, amelyhez szakhatóságként közreműködik a Fogyasztóvédelmi Főfelügyelőség. Amennyiben az üzletszabályzat a továbbiakban is ellentétes volna az előfizetők érdekeivel, a keresetindítás joga - más jogszabályokban foglaltakkal azonos módon - a Fogyasztóvédelmi Főfelügyelőséget illeti meg.

A 7. §-hoz

A táviratszolgáltatás nyújtásának feltételeit - tekintettel a tevékenység csekély üzleti jelentőségére és a szolgáltatók szerződéskötési kötelezettségére - miniszteri rendelet tartalmazza.

A 8. §-hoz

A 16. § új szövege érdemi változtatást nem tartalmaz, csupán a Tt. hatályos szövegének pontosítását végzi el.

A 9-10. §-hoz

A §-ok pontosító szöveget tartalmaznak.

A 11-12. §-hoz

A Tt. 19. §-át módosító rendelkezések rögzítik az 1993-ban létrejött egységes hírközlési hatóság tevékenységének megalapozását szolgáló - a miniszter által kibocsátandó - jogszabályok megalkotására szóló felhatalmazást. A 19/A. § más ágazati törvényekhez hasonlóan az időközben hatályba lépett - a laboratóriumok, a tanúsító és ellenőrző szervezetek akkreditálásáról szóló - 1995. évi XXIX. törvény távközlésre vonatkozó speciális rendelkezéseit tartalmazza. Ez a megoldás a távközlési piacra, a kutatás-fejlesztésre és a hatósági ellenőrzésre is hatással lesz. A rendelkezés szükségképpen átmeneti jellegű, a hatóság szerepe mindaddig meghatározó marad, ameddig az akkreditációs rendszer kiépítése tart.

A 13. §-hoz

A 20. § (1) bekezdésének módosítása szövegpontosítást, illetőleg a kábeles műsorelosztási szolgáltatás - mint távközlési szolgáltatás - médiatörvénnyel összhangban álló engedélyezésének előírását tartalmazza.

A 14-15. §-hoz

A §-ok felsorolják a hatóság által az engedélyezési eljárás során vizsgálandó feltételeket, rögzítik az ellenőrzés folyamatában kiemelendő tárgyköröket, és tartalmazzák a szabályszegések alapján alkalmazható szankciókat.

A 16. §-hoz

A Tt. 26. §-ának módosítása és kiegészítése - más infrastruktúrába tartozó eszközrendszerek létesítésénél elismert és jogszabályban rögzített - vezetékjog engedélyezésének lehetőségét mondja ki.

A (4) bekezdés a „szűk keresztmetszetű” közterületeken, közutakon más szolgáltatók által már megszerzett használati jogon való további használati jog alapításának lehetőségét teremti meg. A rendelkezés a tulajdonjog (használati jog) korlátozását megállapodás és kártalanítás mellett, vagy más címen fizetett díj ellenében engedi meg és csak kivételes esetekben (műszakilag másként nem oldható meg a hálózat létesítése) teszi lehetővé, hogy a hatóság a felek jogügyleteibe beavatkozzék. A rendelkezés kiemelten kezeli a kormányzati, nemzetbiztonsági és közbiztonsági érdekeket.

A 17. §-hoz

A nyomvonal jellegű távközlési létesítmények megközelítéséhez és keresztezéséhez elegendő - a szabványosításról szóló új törvénynek megfelelően - kötelezően alkalmazandó nemzeti szabványok megalkotása.

A 18. §-hoz

A távközlésre vonatkozó közérdekű adatok szolgáltatásának biztosítását segítik elő a § új rendelkezései.

A 19. §-hoz

A § az állami feladatok időközbeni módosulásához igazodó pontosításokat végzi el, illetőleg a törvény alapján létrejött tanácsadó és érdekképviseleti szervezetek egyes állami feladatokban történő közreműködése feltételeinek biztosítását rendezi.

A 20. §-hoz

A § pontosító szöveget tartalmaz.

A 21. §-hoz

A közcélú távbeszélő szolgáltatás belépési díjának megállapítására vonatkozó egyértelmű felhatalmazást tartalmazza a § új szövegű rendelkezése.

A 22. §-hoz

A jogalkalmazás megkönnyítése és a törvény egyszerűbb áttekintése érdekében a törvény mellékletét e törvény egységes szerkezetben módosítja. A mellékletben találhatók olyan pontok is, amelyek azonosak a hatályos Tt. mellékletének pontjaival.

-----STARTING---POINT---VEGE---

A 23. §-hoz

A záró rendelkezések az időközben hatályba lépett törvényekhez igazodó korrekciókat tartalmazzák.

A koncesszióról szóló törvény módosítása megoldja a médiatörvény hatályba lépése óta fennálló jelentős jogalkalmazási gondot, nevezetesen azt, hogy milyen eljárásban és miként hasznosíthatóak a műsorszolgáltatási pályázatokhoz rendelt frekvenciák. A rendelkezés egyértelmű működést biztosít a frekvenciagazdálkodásról szóló 1993. évi LXII. törvénynek, amely alapján nyilvánvalóvá válik, hogy minden típusú távközlési szolgáltatáshoz vagy távközlés útján vagy azzal összefüggésben végzett tevékenységhez szükséges frekvencia kizárólagosan hatósági frekvenciakijelölés (államigazgatási engedély) alapján használható.

A postáról szóló törvényt az egységes hírközlési hatóságnak az üzletszabályzatok felülvizsgálata tekintetében folytatható azonos eljárása miatt módosítja a törvény.

Az ártörvény módosításával a jövőben a koncessziós körbe tartozó távközlési szolgáltatások közül a távbeszélő szolgáltatás díjának jogszabályban történő megállapítása marad a miniszter árhatósági jogkörében.

A műsorszórás díja a médiatörvényhez igazodóan szintén teljeskörűen szabályozott lesz.

A törvény záró rendelkezései körében felsorolt EU irányelvek és határozatok egy része már a korábbi törvényben is megvalósult, a teljes lista azonban e törvényben található meg.