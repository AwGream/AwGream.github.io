2021. évi XL. törvény végső előterjesztői indokolása

a koronavírus-világjárvány elleni védekezésről szóló 2021. évi I. törvény módosításáról

-----STARTING---POINT---ALTALANOS--- 

Magyarország Európa egyik legeredményesebb oltási programjával küzd a koronavírus-világjárvány ellen. Az új vírusvariánsok azonban Európa-szerte terjednek és Magyarországon is jelen vannak, ezért elengedhetetlen a fokozott védekezés. A Kormány ezért javaslatot tesz a koronavírus-világjárvány elleni védekezésről szóló törvény hatályának meghosszabbítására az őszi ülésszak első ülésnapját követő 15. napig. A Javaslat egyúttal rögzíti, hogy a Kormány a veszélyhelyzetet ezt megelőzően is megszüntetheti.

A Kormány alapvető célja, hogy megvédje a magyar emberek életét és egészségét, mérsékelje a gazdasági károkat és megőrizze a munkahelyeket. Ezek eléréséhez gyors és hatékony döntéshozatalra van szükség. A világjárvány elmúlt egy éve bebizonyította, hogy a korábban elfogadott rendkívüli és átmeneti jogi keretek jól szolgálták ezeket a célokat.

Ezen indokolást a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III.13.) IM rendelet 20. § (2) bekezdés a) pontja alapján az Indokolások Tárában közzé kell tenni.

-----STARTING---POINT---RESZLETES---

Az 1. §-hoz

A koronavírus-világjárvány elleni védekezésről szóló 2021. évi I. törvény (a továbbiakban: Törvény) módosításának célja a Törvény hatályának meghosszabbítása a magyar állampolgárok egészségének és életének megóvása érdekében. A Javaslat ezzel összefüggésben rögzíti, hogy a Kormány a veszélyhelyzetet a 2021. évi őszi országgyűlési ülésszak első ülésnapját követő 15. napot megelőzően megszüntetheti, ha a veszélyhelyzet fenntartásának alaptörvényi feltételei már nem állnak fenn.

A 2. §-hoz

A Javaslat a koronavírus-világjárvány elleni védekezés érdekében módosítja a Törvény hatályvesztésének időpontját oly módon, hogy a Törvény a 2021. évi őszi országgyűlési ülésszak első ülésnapját követő 15. napon veszti hatályát, amelynek naptári napját az igazságügyért felelős miniszter annak ismertté válását követően a Magyar Közlönyben haladéktalanul közzétett egyedi határozatával állapítja meg.

A 3. §-hoz

Hatályon kívül helyező rendelkezés figyelemmel arra, hogy a Javaslat új rendelkezéseket tartalmaz a Törvény hatályvesztése kapcsán.

-----STARTING---POINT---VEGE---

A 4. §-hoz

Hatályba léptető rendelkezés.