1999. évi LXXXII. törvény indokolása

a Szellemi Tulajdon Világszervezetében létrejött Védjegyjogi Szerződés kihirdetéséről

Indokolás

1. A védjegyjogi szabályozás reformjának koncepciójáról és az iparjogvédelemmel kapcsolatos egyéb kérdésekről szóló 1025/1996. (III. 20.) Korm. határozat 5. pontjában foglaltak alapján az Országgyűlés 30/1998. (III. 18.) OGY határozatával megerősítette a Szellemi Tulajdon Világszervezetében (WIPO) létrejött Védjegyjogi Szerződést, amely 1998. november 26-án hatályba lépett Magyarország vonatkozásában.

Ez a törvény a szóban forgó nemzetközi szerződés kihirdetését célozza. A nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-a értelmében ezt a nemzetközi szerződést - tekintettel arra, hogy a magánszemélyek és jogi személyek számára közvetlenül és általános érvénnyel állapít meg jogokat és kötelezettségeket, valamint arra, hogy a szellemi tulajdonjogok szabályozása egyébként is ezen a jogforrási szinten történik - törvényben indokolt kihirdetni.

2. A WIPO által összehívott diplomáciai értekezleten 1994-ben aláírt Védjegyjogi Szerződés az egyes nemzeti iparjogvédelmi hatóságok előtt folyó védjegyeljárások egységesítését valósította meg. A szerződés főbb elemei a következők:

- a védjegybejelentések kellékeinek meghatározása, amelyekhez képest a tagállamok több követelményt nem támaszthatnak;

- az elektronikus eszközökön tett bejelentésekre és azok aláírására vonatkozó előírások meghatározása;

- a több védjegyet érintő egyetlen iratba foglalt kérelem elfogadásának előírása;

- a védjegyátruházással kapcsolatos eljárás és alakiságok szabályozása;

- az oltalom időtartamának egységesítése, az oltalom megújításakor követendő eljárás szabályozása;

- nemzetközi űrlap minták bevezetése.

3. Mindezek folytán a Védjegyjogi Szerződés nemzetközi méretekben lényegesen egyszerűsíti a védjegyeljárásokat, ami egyaránt előnyös az egyes országok iparjogvédelmi hatóságai, a védjegytulajdonosok és azok képviselői számára. Az eljárásjogi szabályok egységesítésével és egyszerűsítésével elősegíti a védjegyoltalom több országban történő megszerzését és fenntartását.

4. A védjegyek és a földrajzi árujelzők oltalmáról szóló, 1997. július 1-jén hatályba lépett 1997. évi XI. törvény már megteremtette az összhangot a szerződés rendelkezéseivel.

Az 1999. január 15-i állapot szerint a Védjegyjogi Szerződésben részes államok száma 22, köztük Nagy-Britannia, Ausztrália, Hollandia, Japán, Svájc.