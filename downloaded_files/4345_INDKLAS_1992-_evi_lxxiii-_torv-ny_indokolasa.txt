1992. évi LXXIII. törvény indokolása

a társasági adóról szóló módosított 1991. évi LXXXVI. törvény módosításáról

-----STARTING---POINT---ALTALANOS--- 

A társasági adótörvény, amely a társas vállalkozások jövedelme utáni adókötelezettségről rendelkezik, 1992. januárjával lépett hatályba, a vállalkozási nyereségadó helyett. A társasági adó a piacgazdaság feltételeit és az átmenet sajátosságait figyelembe vevő adóztatásra törekszik, fogalmi rendszere, felépítése lényegesen közelebb áll a nemzetközi adórendszerhez, mint elődje a vállalkozási nyereségadó.

Az adó kiindulási alapja a - piacgazdasági feltételekre épülő - számviteli törvény alapján kimutatott eredmény. Ebből is következően - a forgalmi adóktól eltérően - inkább adóalap szűkítés, mint bővítés valósult meg. Az adóalap-szűkítés az év folyamán elfogadott privatizációt segítő törvényekkel tovább folytatódott. Így a költségvetési bevételeken belüli súlya a korábbi nyereségadóhoz képest jelentősen csökkent.

A társasági adótörvény a meghirdetéskor hosszabb távon a semlegesség elvét, a normatívitás érvényesítését célozta meg, s a stabilitásra való törekvéssel párosult az átmeneti időszakban meglévő kedvezmények fokozatos megszüntetése.

Az eddigi tapasztalatok az adó rendszerének, szerkezetének megváltoztatását nem indokolják, a recesszió miatt nem vállalható fel az adómérték emelése, a jogstabilitás miatt a kedvezmények - a meghirdetettől eltérően - nem szűkíthetők.

Az 1993. évi javaslatok ebből következően elsősorban pontosító jellegűek, másodsorban az időközben megalkotott törvényekkel való összhang megteremtését szolgálják, néhány ponton tartalmi módosulást is jelentve.

-----STARTING---POINT---RESZLETES---

Az 1. §-hoz

A hatályos törvény rendelkezése szerint az adókötelezettség a kötelezettségvállalás utolsó pénzügyi teljesítésének napjával szűnik meg.

Ez a rendelkezés ellentmond annak, hogy a felszámolás és a végelszámolás időszakának bevételei és kiadásai alapján nem keletkezik adókötelezettség. Megszűnés után a vállalkozás már nem létezik, a kötelezettséget ilyen esetben a tagok viselik, a befolyó bevételeket ők kapják.

A Javaslat ezért az adókötelezettség megszűnését a vállalkozás megszűnéséhez köti, s ezzel és a megszűnéshez tartozó mérlegzárással összhangban az egyszeres könyvvitelt vezetők számára előírja a vevők tartozásának és a szállítók követelésének bevételként és költségkénti elszámolását az adó megállapítása szempontjából is.

A 2. §-hoz

Az adóalanyi kör változtatását a megalkotás alatt álló erdőtörvény indokolta, illetve a korábbi rendelkezés pontosítására került sor. További változás, hogy a Pénzintézeti Központ is adóalannyá válik, tekintettel arra, hogy tevékenysége meghatározó arányban vállalkozási jellegűvé vált.

A 3. §-hoz

Az egymással kapcsolatban álló (meghatározó részesedéssel vagy ellenőrzéssel, irányítással bíró) szervezetek a nemzetközi gyakorlatban és a hazai tapasztalat szerint is kötnek olyan szerződéseket, amellyel a két szervezetnél együttesen minimalizálni képesek az adóterheket, s ilyen módon minden érintett kedvezményes adózás mellett gazdagodik. Ennek elkerülésére ad lehetőséget a társasági adótörvény az adóhatóságnak a szerződésektől eltérő árak alkalmazására az adómegállapítás során.

Az eredeti törvény a kapcsolt vállalkozás fogalmát a közvetlen kapcsolatra korlátozva értelmezte. Ugyanakkor a nemzetközi adótörvények ezt szélesebben értelmezik, annál is inkább, mert a gyakorlatban is a közvetett kapcsolat (pl. egy anyavállalat két leányvállalata közötti szerződések) a jellemző, s az adóelkerülés ilyen módon valósul meg. Ez a tendencia a hazai gyakorlatban is fellelhető és egyre inkább terjed. Ezért indokolt és szükséges a kapcsolt vállalkozást a közvetett kapcsolatra is kiterjeszteni. Ezzel egyidejűleg a fogalmat a Javaslat részletesebben is magyarázza. Továbbra sem terjed ki a fogalom a nem adóalany és nem természetes személy (pl. önkormányzat) létesítő és az adóalany közötti kapcsolatra, s ennek megfelelően a Javaslat hatályon kívül helyezi az eredeti 8. §-ból a „létesítő szerv” kifejezést, amely eddig sem bírt tartalommal [14. § (2) bekezdés].

A 4-5. §-hoz

Az adóalap az eredeti törvényben is jellemzően a számvitelben kimutatott eredménytől való eltérítést tartalmaz, részben az adóalap védelme (pl. amortizáció, céltartalék), részben a kétszeres adóztatás vagy az indokolatlan adóelkerülés megakadályozása miatt (pl. kapott osztalék, térítés nélküli eszközátadás kezelése).

A javasolt változtatások e területen a számviteli törvény rendelkezéseinek konkretizálásával, az időközben megalkotott törvényekkel való összehangolással, a tapasztalatok alapján pontosítással és tartalmi módosítással függnek össze.

- A kizárólag készfizető kezesség vállalásával foglalkozó részvénytársaságok jogutód nélküli megszűnése esetére az 1992. évi LV. törvény társasági adófizetési kötelezettséget ír elő. Az adó alapja a fennmaradó összes vagyon és az alapítók hozzájárulásának különbsége, amelyet az 1992. évi LV. törvény is tartalmaz, de a végrehajthatóság miatt szükséges volt a társasági adótörvénybe való beillesztése.

A törvényben előírt adóalap csökkentő tételek a Javaslat szerint részben kiegészítésre kerültek, részben pontosításuk vált szükségessé.

- A pénzintézetnél és a biztosítóintézetnél a kockázati céltartalék alapszerű működése miatt a törvény céltartalékra vonatkozó rendelkezésének pontosítására kerül sor.

- A kétszeres adózás elkerülése miatt - 1992. évtől való alkalmazással - szükséges az adóalap korrekciója az adózás előtti eredményt érintő ellenőrzési, önellenőrzési megállapításokkal.

A törvény adóalap-növelő tételei közül módosult az eredeti 4. § (3) bekezdés a), e), g) és az i) pontja. A felsorolt adóalap-növelő tételeknél - a g) pont kivételével - a Javaslat csupán pontosításokat fogalmaz meg.

- A várható veszteség fedezésére ráfordításként elszámolt összeg helyett általánosan a ráfordításként elszámolt összeg szerepel, megerősítve, hogy a teljes képzéssel kell az adóalapot növelni.

- Az eszközök fenntartására, beszerzésére, karbantartására fordított költség helyett az eredeti szándékkal azonosan minden, a vállalkozási tevékenységhez nem kapcsolódó költséggel növelni kell az adóalapot. Ezzel összhangban a vállalkozás érdekében felmerült költségek, ráfordítások köre [az 5. § (6) bekezdése] bővült az illetményföld természetbeni vagy pénzbeni megváltásával és a foglalkozás-egészségügyi szolgálattal.

- Az ellenérték nélkül vagy névérték alatti térítés ellenében adott részvényvagyon adókorrekcióját természetesen csak az adóalannyal munkaviszonyban álló magánszemélyek részére adott és a juttatáskor ráfordításként elszámolt részvényre lehetett és lehet értelmezni.

- A természetbeni juttatás költségként, ráfordításként elszámolható összegére a törvény eredeti elgondolása szerint az adózás szempontjából elfogadható kört 1993-tól kormányrendelet szabályozná. Ettől eltérően az egyszerűbb kezelhetőség és jogbiztonság érdekében a törvény mellékletében (8. sz. melléklet) felsorolásra kerültek azok a természetbeni juttatások, amelyek költségként, ráfordításként elszámolhatók, függetlenül attól, hogy az a magánszemély személyes, illetőleg családi szükségletét biztosítja. Minden egyéb természetbeni juttatás miatt felszámolt költség növeli az adóalapot. (Ezzel összhangban a természetbeni juttatásokat a személyi jövedelemadóban nem adóztatjuk, s így e juttatások után egyszer merül fel adókötelezettség, kivéve a mellékletben felsoroltakat, amelyeket egyáltalán nem terhel adó.)

- A gazdasági társaságok és szövetkezetek átalakulásával egyidejű vagyonnövekedés eddig adómentes volt. A Javaslat az 1992. évi LV. törvényben előírtak végrehajtásaként - ha az átalakulás a vagyon felértékelésével jár -, az adó alapjának az átértékelési különbözettel való megnövelését írja elő az említett törvény hatálybalépésének időpontjától.

- A kettős könyvvitelt vezető adóalanyok esetében a számviteli törvény az értékesített tárgyi eszközök és immateriális javak nettó nyilvántartási értékét egyéb ráfordításként vezeti ki. Az adóalanynál a számvitel szerinti értékcsökkenési leírás módja és mértéke eltérő lehet a társasági adóban meghatározottaktól, ezért a két nettó nyilvántartási érték sem mutat mindig azonos értéket. Attól függően, hogy az adóban érvényesített értékcsökkenés mértéke magasabb vagy alacsonyabb, mint a számvitelben alkalmazott, a társasági adó szerinti nettó nyilvántartási érték kevesebb vagy több lehet a számvitelben elszámoltnál. Így kedvezőbb, illetőleg kedvezőtlenebb adófizetés állhat elő.

A Javaslat a korrekt eljárásnak megfelelő elszámolást ír elő a bruttó elszámolás elvének szem előtt tartásával. A módosítás tartalmilag azt jelenti, hogy a kettős könyvvitelt alkalmazó adóalany a tárgyi eszközök és immateriális javak értékesítésekor az egyéb ráfordításként elszámolt nyilvántartási értékkel növeli az adózás előtti eredményét, ugyanakkor csökkenti azt a társasági adótörvény alapján elszámolt értékcsökkenés és a bruttó érték közötti összeggel.

- A Javaslat a nemzetközi gyakorlatot átvéve a kamatként kimutatott rejtett osztalék kiszűrését szolgálja azzal, hogy a jelentős részesedéssel rendelkező tulajdonosoktól kapott hitelkamatnak csak meghatározott részét engedi meg ráfordításként elszámolni, ugyanis a saját tőke négyszeresét meghaladó hitel feletti kölcsön kamatával az adóalapot megnövelteti.

A 6. §-hoz

A veszteségelhatárolás általános feltételeit a Javaslat nem változtatja meg.

Rendelkezik viszont arról - összhangban a számvitelről szóló törvénnyel és a privatizációs törvényekkel - hogy jogutódlás melletti megszűnéskor a jogelődnél keletkezett, elhatárolt veszteséget meg kell szüntetni.

A veszteségelhatárolás jelentősége ugyanis, hogy a veszteség miatti vagyoncsökkenést nem tekinti véglegesnek, módot ad a későbbi nyereségből való „kigazdálkodásra”. Az átalakulás és egyéb szervezeti változás azonban mindig együtt jár a jogelőd(ök) megszűnésével, esetenként a vagyon átértékelésével, amelynek során a jogutód induló vagyona már nem tartalmaz elhatárolt veszteséget, azaz a veszteség a vagyonnal szemben leírásra kerül. Ez a tény a privatizáció esetén az eladási (vételi) árban is megjelenik. E miatt nem lehet indokolt a jogelődnél keletkezett veszteség "kigazdálkodását" megengedni.

A 7. §-hoz

A folyamatos működést feltételező előírások miatt (pl. értékvesztés, adóalap-korrekció) az adótörvény a megszűnésre vonatkozólag egyedi szabályokat állapít meg. Külön kezeli a jogutód nélküli, illetőleg a jogutódlás mellett történő megszűnést, hiszen alapvetően más a két gazdasági esemény végkövetkezménye.

A jogutód nélküli megszűnéskor az adóalany úgy szűnik meg, hogy az adótörvény által biztosított és megszerzett jogok, illetőleg kötelezettségek másra nem ruházhatók át, az addigi működés során felhalmozott vagyoni értékek a tagok, cégtulajdonosok között szétosztásra kerülnek. Ez kimeríti a felhasználás kategóriáját és indokolt, hogy az adóalapnál még nem érvényesített értékvesztést az adóalany elszámolhassa.

Ugyanakkor jogutód melletti megszűnéskor a jogelőd által az adóalapnál még figyelembe nem vett értékvesztést a jogutódnál kell figyelembe venni az általános szabályok szerint, a folytonosság elvének megfelelően.

Évközi megszűnés esetén a kétszeres adóalap-csökkentés elkerülése miatt egyes jogcímeknél tilalmat (pl. céltartalék, beruházás utáni amortizáció) illetőleg arányosítást (értékcsökkenési leírást) indokolt előírni.

A 8. §-hoz

A törvény a megváltozott munkaképességűek foglalkoztatására kijelölt célszervezeteknél és a gyógyító célú foglalkoztatást végző szervezeteknél adómentességet írt elő, ha osztalékot, részesedést nem számolnak el. A Javaslat a mentességet az osztalékként ki nem osztott jövedelemre fenntartja, de nem köti osztalékfizetési tilalomhoz. Ez ugyanis részben kijátszható, másrészt, mivel zömében társas cégekről van szó, hosszú távon nem is várható el az alapítóktól a jövedelemről való lemondás. Ezzel összhangban kellett az adóalap-növelő tételeknél egy új korrekciós tételt beépíteni [4. § (3) bek. r) pontja].

A Javaslat a tartósan állami tulajdonban maradó vállalkozói vagyon kezeléséről és hasznosításáról szóló 1992. évi LIII. törvényben előírtakkal összhangban az Állami Vagyonkezelő Részvénytársaságnak adómentességet biztosít meghatározott, speciális tevékenységéből származó bevételei arányában.

A 9-11. §-hoz

A külföldi részvételű gazdasági társaságokat megillető adókedvezményre vonatkozóan a törvény egyértelműen rendezi [12. § (7) bekezdés], hogy mely évet kell az adókedvezmény kezdő évének tekinteni, minden, a törvény hatálybalépését megelőzően megszerzett jogosultság esetére is. Az adókedvezmény igénybevételi lehetőségének időtartamát azonban csak a törvényi szabályozással megfogalmazott adókedvezményekre vonatkozóan határozza meg 10 évben, a korábban jogosultságot szerzettek esetére nincs ilyen előírás. Ezért, az egységes feltételek biztosítása érdekében a Javaslat a törvényt kiegészíti egy új rendelkezéssel, amely szerint minden adókedvezményre megszerzett jog legfeljebb 10 évig vehető igénybe.

Az állam vállalkozói vagyonára vonatkozó törvényekkel összefüggő jogszabályok módosításáról szóló 1992. évi LV. törvény hatályon kívül helyezte a gazdálkodó szervezetek és a gazdasági társaságok átalakulásáról szóló, többször módosított 1989. évi XIII. törvényt, és - a korábbiaktól részben eltérően - rendelkezik a jogutódlással megszűnő vállalkozások jogviszonyáról. E törvénnyel való összhang megteremtése érdekében a Javaslat rendelkezik az adókedvezmény jogutódnál való igénybevételének feltételeiről.

A 12. §-hoz

Az adóelőleg fizetésére előírt szabályokban az 1992. évben alkalmazott - az Art. és a Ta. tv. előírásából együttesen adódó - gyakorlat törvényi megfogalmazása valósul meg. Lényege, hogy negyedévente fizet adóelőleget minden adóalany - beleértve a mezőgazdasági ágazatba tartozókat is - ha a megelőző évi vagy a várható adója a 3 millió forintot nem érte, illetve éri el.

A 13. §-hoz

A Javaslat az adóalapnál levonható amortizációra és a külföldi cégek adózási feltételeire vonatkozóan fogalmaz meg előírásokat. A Javaslat szerint az alacsony egyedi beszerzési, előállítási értékű tárgyi eszközök általánostól eltérő, egyszerűsített amortizációs lehetősége kibővül az 50 ezer forint érték alatti tárgyi eszközökkel. Ezek két év alatt egyenlő részletekben írhatók le.

A külföldi cégekre (külföldi vállalkozás és külföldi szervezet) - sajátos helyzetük miatt, és mert nem alanyai a számviteli törvénynek - vonatkozóan az adóalap megállapítását, az adókötelezettséget, az eljárási szabályokat az adótörvény külön mellékletben határozza meg. Az eltelt időszak gyakorlati tapasztalatai, valamint a kettős adóztatás elkerüléséről szóló egyezmények általános elveivel való összhang biztosítása indokolttá tették a melléklet szövegének pontosítását, egyértelműsítését. A javasolt szövegmódosítás:

- Pontosítja a külföldi vállalkozó adóalapjának meghatározásakor figyelembevehető bevételeket és költségeket. A jelenlegi tételes, de értelemszerűen nem teljes körű felsorolás helyett körülhatárolja az elszámolható bevételek és költségek körét, hangsúlyozva azt, hogy a telephelynek betudható bevételt és az ehhez tartozó költséget kell számbavenni.

- A belföldi vállalkozásokra vonatkozóan előírtakkal azonos tartalommal határozza meg a költségként elszámolható pénzbeni vagy természetbeni juttatásokat.

- Pontosítja a deviza forintra történő átváltásának módjára és időpontjára vonatkozó előírást.

- Egyértelművé teszi, hogy a külföldi szervezet jövedelmének meghatározásakor nem tekinthető pénzintézet által fizetett kamatnak, ha a pénzintézet csak megbízásból, lebonyolító tevékenységet folytat. Tartalmilag változatlan rendelkezés, hogy nem kell jövedelemnek tekinteni a gazdasági társaságban való részesedés megszerzésére fordított összeget, ha e részesedés értékesítésre kerül, de a Javaslat pontosítja a „megszerzésre fordított összeg” meghatározását.

- A Javaslat pontosítja a telephely fogalmát, elsősorban a magyarországi székhellyel bejegyzett képviselet, valamint a nem független képviselő vonatkozásában, az egyezményekben foglaltakkal összhangban.

-----STARTING---POINT---VEGE---