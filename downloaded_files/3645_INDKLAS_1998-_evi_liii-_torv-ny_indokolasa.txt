1998. évi LIII. törvény indokolása

a Magyar Köztársaság kormánya és az Osztrák Köztársaság kormánya között Salzburgban, 1992. október 9-én aláírt egyezmény módosításáról szóló megállapodás kihirdetéséről

Indokolás

Az illegális migráció visszaszorítása érdekében az Európai Unió fontos eszköznek tekinti a toloncegyezmények láncolatának kialakítását. Az Európai Unió Tanácsa 1994. november 30-án ajánlást fogadott el a tagállamok kormányának és a harmadik állam kormányának az engedély nélkül tartózkodó személyek visszafogadásáról szóló egyezmény-mintáról. A tagállamok ennek megfelelően törekednek e minta-szerződésnek megfelelő egyezmények megkötésére, illetve a már meglévők fentieknek megfelelő átalakítására az úgynevezett „második generációs” toloncegyezmények létrehozásával.

Ennek lényege, hogy a megkeresett állam köteles visszavenni minden formaság nélkül azon harmadik állam polgárait, aki e szerződő fél külső határain lépett be, illetve a szerződő felek belső határain úgy lépett át a megkereső államba, hogy annak területére a belépéshez vagy tartózkodáshoz szükséges feltételekkel nem rendelkezik.

Az 1992. október 9-én aláírt, és 1995. április 20-án hatályba lépett magyar-osztrák toloncegyezmény, melyet az 1996. évi V. törvény hirdetett ki, azonban még erős korlátok közé szorította az államhatárt jogellenesen átlépett, harmadik ország állampolgáraira vonatkozó visszavételi kötelezettséget. Az Egyezményt módosító Megállapodás aláírására Bécsben, 1997. április 17-én került sor.

Tekintettel Magyarország azon deklarált szándékára, hogy mielőbb az Európai Unió teljes jogú tagjává kíván válni, szükségessé vált az Egyezmény EU-ajánlásnak megfelelő módosítása.

A fenti Megállapodást az Országgyűlés 87/1997. (X. 11.) OGY határozata erősítette meg. Az osztrák fél a nemzetközi szerződést 1997. december 20-án erősítette meg, az erről szóló jegyzékváltás 1998. január 13-án megtörtént, így a Megállapodás 2. cikkében foglaltaknak megfelelően a nemzetközi szerződés 1998. február 12-én lépett hatályba.

A Megállapodás kihirdetéséről - minthogy állampolgári alapjogokat érint - törvényben kell rendelkezni.