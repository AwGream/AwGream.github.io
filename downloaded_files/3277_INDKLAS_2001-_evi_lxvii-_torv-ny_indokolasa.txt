2001. évi LXVII. törvény indokolása

az elítélt személyek átszállításáról szóló, Strasbourgban, 1983. március 21-én kelt Egyezmény, Strasbourgban, 1997. december 18-án kelt Kiegészítő Jegyzőkönyvének kihirdetéséről

Indokolás

A Magyar Köztársaság 1990. novemberében tagja lett az Európa Tanácsnak és taggá válásával egyidejűleg fontos feladatának tartotta és tartja, hogy csatlakozzon mindazon, az Európa Tanács keretében létrejött többoldalú egyezményhez, amelyek a bűnözés elleni harcban a nemzetközi együttműködést elősegítik. Így részesévé vált az elítélt személyek átszállításáról szóló, Strasbourgban, 1983. március 21-én kelt Egyezménynek is, amely a 1994. évi XX. törvénnyel került kihirdetésre.

A gyakorlat által felvetett problémákra az Európa Tanács - figyelemmel kísérve a már hatályos nemzetközi szerződések alkalmazása során szerzett tapasztalatokat - létrehozott számos, az egyezmények alkalmazását kiterjesztő, megkönnyítő kiegészítő jegyzőkönyvet.

Az elítélt személyek átszállításáról szóló, Strasbourgban, 1983. március 21-én kelt Egyezmény alapján az egyik tagállamban a bíró által bűncselekmény elkövetése miatt határozott vagy határozatlan időre kiszabott, szabadságvesztéssel járó büntetésre elítélt személy, illetőleg olyan személy, akivel szemben szabadságelvonással járó intézkedést alkalmaztak, kérelmére, illetőleg törvényes képviselőjének kérelmére és kifejezett hozzájárulásával a büntetés, illetőleg az intézkedés végrehajtását át lehet adni egy másik tagállamnak, amennyiben az átadásról az Ítélkező és a Végrehajtó Állam meg tud egyezni.

Az Egyezmény két alapvető célja a büntető igazságszolgáltatás érvényesülése és az elítélt személyek társadalmi beilleszkedése, amely célok megkívánják, hogy a bűncselekmény elkövetése miatt szabadságuktól megfosztott külföldiek lehetőséget kapjanak arra, hogy a büntetésüket az állampolgárságuk szerinti államban tölthessék le.

Az Egyezmény rendelkezéseivel kapcsolatban két olyan esetcsoport merült fel, ami az Egyezmény alapelvei érvényre juttatásának akadályát jelentette.

Gyakran előfordul, hogy a büntetőeljárás alá vont személy az egész eljárás során szabadlábon védekezik, és a jogerős ítélet meghozatalát követően - mielőtt annak végrehajtására sor kerülhetett volna - valamilyen módon elhagyja az Ítélkező Államot és visszatér az állampolgársága szerinti államba. Ebben az esetben a szabadságvesztés büntetés vagy a szabadságvesztéssel járó intézkedés végrehajtása átadásának akadálya az, hogy nem áll rendelkezésre az elítélt hozzájárulása.

A másik esetcsoport azokat az Ítélkező Államban elítélt személyeket öleli fel, akikkel szemben éppen az általuk elkövetett bűncselekményre tekintettel a bíróság kiutasítás mellékbüntetést alkalmazott, illetőleg velük szemben közigazgatási úton rendeltek el olyan intézkedést, amely szerint a büntetésük letöltését követően kell elhagyniuk az Ítélkező Államot.

Az Európa Tanács 167. számú, Strasbourgban, 1997. december 18-án kelt egyezménye, amely a fent említett az elítélt személyek átszállításáról szóló, Strasbourgban, 1983. március 21-én kelt Egyezmény kiegészítő Jegyzőkönyve, a két vázolt problémára nyújt megoldást. Az első esetcsoport vonatkozásában úgy rendelkezik, hogy az elítélt személynek az állampolgársága szerinti államba való hazatérését úgy kell tekinteni, hogy hozzájárulását adta a büntetés, illetőleg intézkedés végrehajtása átadásához. A másik esetcsoportban - bizonyos garanciális szabályok közbeiktatásával - lehetővé teszi a büntetés, illetőleg intézkedés végrehajtása átadását az elítélt kifejezett hozzájárulása nélkül is.

A kiegészítő Jegyzőkönyv 2000. június 1-jén hatályba lépett. A Jegyzőkönyvnek eddig a következő államok a részesei: Ausztria, Ciprus, Észtország, Finnország, Grúzia, Izland, Lengyelország, Litvánia, Macedónia volt Jugoszláv Köztársaság, Norvégia, Svédország.

A Jegyzőkönyvet aláírta, de még nem erősítette meg: Belgium, Cseh Köztársaság, Dánia, Franciaország, Görögország, Hollandia, Lettország, Málta, Moldávia, Németországi Szövetségi Köztársaság, Olaszország, Portugália, Románia és Ukrajna.

A kiegészítő Jegyzőkönyvet a 2297/1998. (XII. 30.) Korm. határozatnak megfelelően Magyarország képviseletében a külügyminiszter 1999. április 26-án írta alá a parlamenti megerősítés fenntartásával. A megerősítésre a 9/2001. (III. 9.) OGY határozattal került sor. Miután a megerősítő okirat letétbe helyezése 2001. május 4-én történt meg az Európa Tanács főtitkáránál, az egyezmény Magyarország vonatkozásában 2001. szeptember 1-jén lép hatályba és azt törvénnyel kell kihirdetni.