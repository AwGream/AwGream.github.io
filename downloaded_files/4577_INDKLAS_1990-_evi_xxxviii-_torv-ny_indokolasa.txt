1990. évi XXXVIII. törvény indokolása

a földről szóló 1987. évi I. törvény és a termelőszövetkezetekről szóló 1967. évi III. törvény egyes rendelkezéseinek módosításáról

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

Az állami ingatlanok forgalmának korlátozásán túl a tulajdonviszonyok rendezését nehezítik azok a jogügyletek, amelyekkel a szövetkezetek ingatlanaikat a földforgalom 1989. július 1. napját követő liberalizálása után nem mindig aggálytalanul átruházták. A megnyugtató rendezést nehezítő tulajdoni változások elkerülése céljából a szövetkezetek tulajdonában álló ingatlanok forgalmára, a termőföld vagyonrészként történő kiadására és határozott időre szóló haszonbérbe adására az állami ingatlanok forgalmára előírt ellenőrzési rendszert az új földtörvény hatálybalépéséig kell kiterjeszteni.

A 2. §-hoz

A termelőszövetkezeten belüli földtulajdoni és használati viszonyok rendezését célozza az a rendelkezés, miszerint a tag valamennyi bevitt földjének kiadását igényelheti részarányának csökkentése mellett anélkül, hogy igényét az alapszabály korlátozhatná.

A 3. §-hoz

A termelőszövetkezetekben a vagyonrész és az ingyenes vagyonjegy kiadásának feltételét a törvény ezidáig csak részben szabályozta. A közös vagyon megóvása érdekében ezért elő kell írni, hogy a kiosztásra kerülő vagyonrészt - melyben nem szerepelhet termőföld kiadása - a termelőszövetkezetben ledolgozott évek alapján kell megállapítani.

A 4. §-hoz

Az önkéntesség szövetkezeti elvéből következik, hogy a szövetkezet alapítására jogosult állampolgárok, akiknek számát a törvény 15 főben állapította meg, maguk döntsenek szövetkezethez való tartozásukról, kiválásukról, vagy más szövetkezetbe történő beolvadásukról. Ezért a termelőszövetkezetek esetében hatálytalanítani kell azt a rendelkezést, amely szerint csak a termelőszövetkezet tagjainak legalább egyharmada élhet a kiválás vagy más termelőszövetkezetbe való beolvadás lehetőségével.

-----STARTING---POINT---VEGE---

Az 5. §-hoz

A törvény a kihirdetése napján lép hatályba, de a tulajdonviszonyok további indokolatlan torzulásainak elkerülése céljából a tulajdonátruházásra vonatkozó rendelkezéseket a folyamatban lévő ügyekre is alkalmazni kell.