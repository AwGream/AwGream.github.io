2001. évi LXI. törvény indokolása

az Európai Közösség és a Magyar Köztársaság közötti közúti árufuvarozás meghatározott feltételeinek kialakításáról és a kombinált fuvarozás elősegítéséről szóló Megállapodás kihirdetéséről

Indokolás

Az Európai Közösség és a Magyar Köztársaság közötti Megállapodást a közúti árufuvarozás meghatározott feltételeinek kialakítására és a kombinált fuvarozás elősegítésére (a továbbiakban: Megállapodás) hazánk a 2317/1999. (XII. 7.) Korm. határozatban kapott felhatalmazás alapján 2000. július 12-én Brüsszelben aláírta, és azt az Országgyűlés a 19/2001. (III. 30.) OGY határozatával megerősítette.

A Megállapodás végrehajtásával - az Európai Közösséggel létrejött társulási megállapodásban foglalt egyik célkitűzést megvalósítva - javul a magyar fuvarozók közösségi piacra jutási lehetősége és a csatlakozási tárgyalásokon tett vállalásaink teljesítése.

A Megállapodás alapvetően a közúti árufuvarozásra terjed ki, a kombinált fuvarozást csak általánosságban, az ajánlások, a jövőbeli intézkedések szükségessége szintjén érinti. A közúti árufuvarozáson belül a tranzit-forgalommal és adózási, szociális, műszaki kérdésekkel, valamint a rendszeres információ-cserével foglalkozik.

A Megállapodás alapvetően nem módosítja az egyes tagállamok és Magyarország közötti közúti árufuvarozásra vonatkozó kétoldalú egyezmények rendszerét, csupán a tranzittal kapcsolatban nyújt a felek részére többletlehetőséget, valamint szabályozza az ennek alapjául szolgáló tranzit-engedélyek felhasználásának körülményeit. A Megállapodás nem érinti a piacra jutás kérdését, erre a Bizottság mandátuma nem terjedt ki.

Az engedély felhasználásával kapcsolatos követelmény, hogy csak olyan járművek kaphatják, amelyek legalább az Euro 1-es műszaki normát (illetve a Megállapodás szerinti „zöld jármű” feltételeit) teljesítik.

A Megállapodás szerinti tranzit-engedélyek adómentesek, csak az üzemanyagra kivetett adók és az autópálya- (és egyéb infrastruktúra) díjak terhelik felhasználóját. További kedvezmény, hogy az engedély felhasználói mentesülnek a hazai jogszabályokban foglalt előírásokat meghaladó, de az Európai Tanács irányelvében (bizonyos közúti járművek megengedett maximális méreteiről, a megengedett maximális tömegéről és a megengedett maximális tengelyterhelésről) engedélyezett méretű és tömegű járművekre megállapított díjak alól a Megállapodás szerint meghatározott útvonalon. A Megállapodás tervezett - és meghosszabbítható - időtartama öt év.

A törvényben foglaltak összhangban vannak a magyar közlekedéspolitika általános célkitűzéseivel és erősítik a csatlakozási tárgyalásokon tett vállalásainkat. A Megállapodás létrejötte közvetlenül elősegíti a magyar fuvarozók közösségi piacra jutását, és közösségi piacismereteik bővítése révén közvetett módon előmozdíthatja a fejlett versenypiaci körülményekhez történő alkalmazkodásukat.