2012. évi CXV. törvény indokolása

a Magyarország 2012. évi központi költségvetéséről szóló 2011. évi CLXXXVIII. törvény módosításáról

-----STARTING---POINT---ALTALANOS---

Általános indokolás

A Magyarország 2012. évi központi költségvetéséről szóló 2011. évi CLXXXVIII. törvényt az Országgyűlés a 2011. december 19-ei ülésnapján fogadta el. Az azóta eltelt időszakban felmerült finanszírozási és szabályozási problémák haladéktalan rendezése érdekében szükséges a 2012. évi költségvetési törvény módosítása.

A törvény szabályozási kérdések között rendezi az önkormányzati alrendszer átalakításával, az intézmények és a feladatok, valamint létesítmények átadásával kapcsolatos problémák adott körét, az Emberi Erőforrások Minisztériuma névváltozásával kapcsolatos átvezetéseket, az MFB Zrt. hitelnyújtásaihoz és kezességvállalásaihoz kapcsolódó kezesi díj megállapításának átalakítását.

A finanszírozási problémák kezelése során forrást biztosít az uniós támogatású projektek finanszírozási helyzetének javítására, a PPP-konstrukcióban létesült sport és oktatási projektek egyedi eljárás keretében történő megszüntetésére és a humán normatívák háttérszámításokkal és becslésekkel megalapozott növelésére. Az uniós támogatású projektek megvalósításának felgyorsítása a növekedést és a foglalkoztatottság bővülését szolgálhatja, ezáltal az államháztartás részére is többletbevételeket eredményezhet.

A 2012. évi költségvetésről szóló törvény módosításai érintik az államháztartás központi alrendszerének bevételi és kiadási főösszegeit, azonban a hiányt nem befolyásolják. a törvény összhangban van a kormányprogram költségvetési célkitűzéseivel.

A Kormány folyamatosan figyelemmel kíséri az államadósság és a Széll Kálmán Terv 2.0 által meghatározott, 2,5%-os, uniós módszertan szerint számított hiánycél teljesülését. Amennyiben a gazdasági folyamatok és a makrogazdasági körülmények veszélyeztetik e célok elérését, akkor a Kormány megteszi a szükséges intézkedéseket.

-----STARTING---POINT---RESZLETES---

Részletes indokolás

Az 1. §-hoz

Az előirányzatok módosítása során a központi alrendszer főösszegei is változnak.

A 2. §-hoz

A költségvetési törvény jelenleg is lehetőséget ad a Sport XXI. Létesítményfejlesztési program keretében PPP konstrukcióban létrejött létesítmények önkormányzatoknak történő ingyenes átadására. A törvény lehetővé teszi az átadandó létesítmények körének kibővítését.

A 3. §-hoz

A törvény az állami vagyonnal kapcsolatos bevételek teljes körének többletbevétele esetén lehetővé teszi az állami vagyonnal kapcsolatos kiadásoknak ezen többletbevételnek megfelelő mértékű növelését.

A 4. §-hoz

A május 1-jétől átvett egészségügyi intézmények kapcsán szükséges a cél- és címzett támogatások átcsoportosítási lehetőségének megteremtése. Több olyan egészségügyi-gépműszer beszerzés van folyamatban, amely az állam által átvett intézményekhez kapcsolódik.

Az 5. §-hoz

A 2013. évtől az önkormányzati feladatellátás, ezzel együtt a finanszírozási rendszer is alapjaiban változik meg. A korábban az önkormányzatok által ellátott feladatok egy része az államhoz kerül. Ezzel együtt a feladatellátást szolgáló, eddig az önkormányzatoknak átengedett források nagyobb része is átirányításra kerül a központi költségvetésbe.

Ennek megfelelően a helyi önkormányzatokat 2013-tól nem illeti meg illetékbevétel, ezért a 2012. december hóban beszedett illetékbevétel 2013. január 20-áig történő utalására nincs szükség.

A 6. §-hoz

Az MFB Zrt. hitelnyújtásaihoz és kezességvállalásaihoz kapcsolódó kezesi díj megállapításának átalakítása indokolt. Jelenleg a törvény az egyedi kezességekhez hasonlóan az államháztartásért felelős miniszter hatáskörébe utalja a kezesi díj megállapítását. A programjellegű ügyleteknél - ahol a Kormány döntésének időpontjában már ismertek az MFB Zrt. által nyújtott hitel vagy kezesség kondíciói - életszerűbb megoldást jelent a program jóváhagyásával együtt megállapítani a kezesi díjat.

A 7. §-hoz

A 76. § módosítása lehetővé teszi, hogy a korábban a megyei önkormányzatok fenntartásában lévő, az állam által átvett intézmények költségeire, valamint a megyei önkormányzatokat korábbi társulási szerződés alapján terhelő kötelezettségek teljesítésére a letéti számlán rendelkezésre álló összeg felhasználható legyen.

A törvény a volt megyei intézményekkel kapcsolatos igények kielégítése mellett, a letéti számlán rendelkezésre álló szabad forrás terhére az önkormányzati alrendszerben jelentkező egyéb pénzügyi feszültségek kezelésére is lehetőséget biztosít.

A 8. §-hoz

Indokolt az állam vagy az önkormányzatok számára kedvezőtlen feltételekkel járó PPP konstrukcióban létesült sport és oktatási projektek egyedi eljárás keretében történő megszüntetése. Ennek kapcsán a Sport XXI. Létesítményfejlesztési program keretében létrejött PPP szerződések megszüntetéséhez, továbbá a törökbálinti iskola és sportközpont kivásárlásához, és egyes esetekben a beruházások befejezéséhez kap az NFM felhatalmazást. A létesítmények a kiváltást követően az önkormányzatok tulajdonába kerülnének (közvetlenül vagy közvetett módon), ezért megfontolandó lehet az állam általi kivásárlás helyett az önkormányzatoknak támogatást nyújtani a létesítmények kiváltásához és esetenként befejezéséhez. Erre tekintettel a törvénymódosítás a Kormány hatáskörébe utalja a projektek kiváltásáról szóló konkrét döntés meghozatalát.

A 9. §-hoz

a) pontjához:

Magyarország 2011-ben az üvegházhatású gázok kibocsátási egységeinek kereskedelméről szóló 2005. évi XV. törvény által létrehozott kibocsátási egységek értékesítésének elmaradása miatt nem teljesítette nemzetközi klímafinanszírozási kötelezettségét. A kötelezettséget a 2012. évi értékesítés bevételének terhére, a 2012. évi vállalással együtt kell teljesíteni.

b) pontjához:

A Kvtv. 32. § (3) bekezdése szabályozza az eljárást abban az esetben, ha az önkormányzat év közben feladatot/intézményt ad át nem állami, egyházi szervezet részére. Problémát jelent ugyanakkor (különösen a MIK-ek esetében), hogy e rendelkezés nem ad lehetőséget a központi költségvetési szerv részére történő feladat-/intézményátadás esetén az előirányzatok rendezésére. A módosítás ezt kívánja rendezni.

c) és d) pontjához:

A 2013. évtől az önkormányzati feladatellátás, ezzel együtt a finanszírozási rendszer is alapjaiban változik meg. A korábban az önkormányzatok által ellátott feladatok egy része az államhoz kerül. Ezzel együtt a feladatellátást szolgáló, eddig az önkormányzatoknak átengedett források nagyobb része is átirányításra kerül a központi költségvetésbe.

Ennek megfelelően a helyi önkormányzatokat 2013-tól nem illeti meg illetékbevétel, ezért a 2012. december hóban beszedett illetékbevétel 2013. január 20-áig történő utalására nincs szükség.

e) pontjához:

A 2011. évi önkormányzati beszámolók ismeretében már megállapítható, hogy a 2012. évi egyházi kiegészítő támogatás tényleges mértéke tervezett mértéke a korábban tervezett 94,5%-hoz képest jelentősen alacsonyabban teljesülhet, éves szinten 87% lehet.

A kiegészítés arányában várható elmozdulás problémát jelenthet az elszámolás során. A probléma rendezésére indokolt, hogy 2012. augusztus 1-jétől az egyházi kiegészít ő támogatás mértéke módosításra kerüljön úgy, hogy annak mértéke 80% legyen. A módosítással összhangban az érintett előirányzat módosítását is korrigálni kell.

f) pontjához:

Az MFB Zrt. forrásbevonási keretének növelését egyrészt a kínai fejlesztési bankkal kötendő hitelprogram, valamint a nemzetközi fejlesztési intézményekkel kötendő új hitelkeretek, másrészről az uniós támogatások lehívásának felgyorsításához kapcsolódó új programok forrásigényei indokolják.

g) és h) pontjához:

A 76. § módosítása lehetővé teszi, hogy a korábban a megyei önkormányzatok fenntartásában lévő, az állam által átvett intézmények költségeire, valamint a megyei önkormányzatokat korábbi társulási szerződés alapján terhelő kötelezettségek teljesítésére a letéti számlán rendelkezésre álló összeg felhasználható legyen.

A törvény a volt megyei intézményekkel kapcsolatos igények kielégítése mellett, a letéti számlán rendelkezésre álló szabad forrás terhére az önkormányzati alrendszerben jelentkező egyéb pénzügyi feszültségek kezelésére is lehetőséget biztosít.

A 10. §-hoz

A kormányzati struktúra változásának átvezetése érdekében, továbbá a 2011. évi önkormányzati adatok ismeretében módosítani szükséges a szociális, gyermekvédelmi és gyermekjóléti közfeladatot ellátó intézmény egyházi fenntartóját megillető kiegészítő támogatás mértékét.

A 11-12. §-hoz

A Kötv. 1. mellékletén átvezeti azokat a módosításokat és átcsoportosításokat, melyek érintik a számszaki előirányzatokat.

a) A Nemzeti Fejlesztési Minisztérium a PPP konstrukcióban létesült sport és oktatási projektek egyedi eljárás keretében történő megszüntetését tervezi. Ennek kapcsán a Sport XXI. Létesítményfejlesztési program keretében létrejött PPP szerződések megszüntetéséhez (34 sportlétesítmény: 17 tanuszoda, 1 megyei szintű sportcsarnok, 16 tornaterem), továbbá a törökbálinti iskola és sportközpont kivásárlásához, és egyes esetekben a beruházások befejezéséhez 15 milliárd forint biztosítása szükséges, amely a 2012. évi költségvetésben nincs betervezve. A létesítmények a kiváltást követően az önkormányzatok tulajdonába vagy használatába kerülnének, így a megszüntetés megfontolandó módja lehet az önkormányzatok általi kivásárlás támogatása is. Erre tekintettel a törvénymódosítás a Kormány hatáskörébe utalja a projektek kiváltásáról szóló konkrét döntés meghozatalát.

b) A humán normatívák háttérszámításokkal és becslésekkel megalapozott módosítása szükséges, melyek érintik a szociális humán normatívákat, a szociális egyházi kiegészítő támogatást és a közoktatási humán és egyházi kiegészítő támogatást, összességében 30,2 milliárd forinttal növelve az eredeti előirányzatot.

c) Az önkormányzati kedvezményezettek uniós támogatásához biztosított önerő kapcsán további 3-400 milliárd forintnyi uniós támogatás felhasználására nyílik lehetőség, a felhasználás reálgazdasági hatásából származó - elsősorban az általános forgalmi adó - többletbevétel képezi a kiadási tételek forrását. További többletet jelentő tényező, hogy az általános forgalmi adóra vonatkozó törvényi szabályok szerint 2012-ben a visszautalási határidő bizonyos esetekben 45 napról 75 napra nőtt.

A 13. §-hoz

a) pontjához:

A gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) 20/A. § (3) bekezdése értelmében a kapcsolódó támogatás természetben is nyújtható, ennek megfelelően az összhang megteremtése érdekében szükségessé válik a módosítás.

b) pontjához:

Összhangot teremt a Magyar Fejlesztési Bankról szóló 2001. évi XX. törvény rendelkezéseivel.

c) pontjához:

A hatályon kívül helyezése szükséges ahhoz, hogy a 12/2012. (III. 30.) BM rendelet egyes rendelkezéseinek alkotmányossága biztosítva legyen.

A 14. §-hoz

A törvény hatálybalépéséhez szükséges rendelkezéseket állapítja meg.