2008. évi LXVIII. törvény indokolása

az utasok személyi poggyászában importált termékek általános forgalmi adó és jövedéki adó mentességéről

-----STARTING---POINT---ALTALANOS--- 

A hatályos szabályozási rendszer értelmében a vámmentességek közösségi rendszerének létrehozásáról szóló 918/83/EGK tanácsi rendelet (a továbbiakban: vámmentességi rendelet) szabályozza a vámmentesség, míg a 69/169/EGK irányelv a hozzáadott-érték adó és a jövedéki adó alóli mentesség feltételeit az utasok poggyászában harmadik országból behozott áruk tekintetében. Tekintettel arra, hogy a vámmentesség feltételei - néhány eltéréstől eltekintve - megegyeznek a hozzáadott-érték adó és jövedéki adó mentesség feltételeivel, a hazai szabályozás a vámmentességi rendelet szabályaira építve határozza meg jelenleg, hogy mi hozható be áfa és jövedéki adó mentesen az utasok poggyászában harmadik országból.  A harmadik országokból beutazó személyek által importált termékek után fizetendő hozzáadottérték-adó és jövedéki adó mentességről szóló 2007/74/EK tanácsi irányelv azonban újraszabályozta a harmadik országból beutazó magánszemélyek által poggyászban behozott termékek adómentességét, melyet a tagállamoknak 2008. december 1-jei hatállyal kell a nemzeti szabályozásba átültetniük. Ugyanezen időponttal a 274/2008/EK tanácsi rendelet módosította a vámmentességi rendeletet. A módosítások értelmében a vámmentességi rendeletnek az utasok személyi poggyászában vámmentesen behozható termékek körét és feltételeit tartalmazó XI. címe hatályát veszti, és a vámmentesség feltételei ugyanúgy alakulnak, mint a 2007/74/EK irányelv alapján a nemzeti jogszabályokba átültetett adómentesség feltételei. Ezt követően tehát az a termék lehet vámmentes, amely a nemzeti szabályozásba átültetett irányelv alapján mentes a hozzáadottérték-adó és jövedéki adó alól.

A törvény a harmadik országokból beutazó személyek által importált termékek után fizetendő hozzáadottérték-adó és jövedéki adó mentességről szóló 2007/74/EK tanácsi irányelvet ülteti át.

-----STARTING---POINT---RESZLETES---

Az 1-2. §-hoz

A törvény meghatározza, hogy mely típusú ügyletek tartoznak a hatálya alá. Meghatározott feltételek megvalósulása esetében a törvény a Magyar Köztársaság államterületére beutazó természetes személyek nem kereskedelmi jellegű importjára vonatkozó rendelkezések alkalmazását írja elő azon esetekre is, amikor az utas útja során egy harmadik állam területén átutazik, vagy útja harmadik állammal egy tekintet alá eső területen kezdődik.

A 3. §-hoz

A törvény meghatározza a személyi poggyász fogalmát. A törvény értelmében az adómentességi mennyiséghatáron felül importált üzemanyag nem minősül a személyi poggyász részének.

A 4. §-hoz

Az általános forgalmi adó és a jövedéki adó alóli mentességhez három együttes feltétel megvalósulása szükséges, ugyanis kizárólag ezek megléte esetében tekinthetjük az importot nem kereskedelmi jellegűnek. A személyi poggyászban importált termékek kizárólag az utas vagy családtagjai személyes használatát vagy megajándékozását célozhatják, melyeknek sem a jellege, sem a mennyisége nem utalhat kereskedelmi jellegű importra, továbbá a behozatal kizárólag alkalmi jellegű lehet.

Az 5-7. §-hoz

Az adómentesség érvényesülésének további feltétele, hogy az utas személyi poggyászában nem kereskedelmi jelleggel importált termékek értéke vagy - a jövedéki termékek esetében - mennyisége bizonyos határt ne haladjon meg.

A törvény szerint az adómentességi értékhatár a hatályos szabályozás által rögzített személyenkénti 175 eurohoz képest főszabály szerint személyenként 300 euronak megfelelő forintra emelkedik. A 300 euronál magasabb értékhatár vonatkozik a légi utazás során importált termékekre (430 euronak megfelelő forintösszeg), és alacsonyabb értékhatár a belföldre lépés napján 15. életévét még be nem töltött utasokra (150 euronak megfelelő forintösszeg). Az adómentességi értékhatár alkalmazása során bizonyos termékek vámértékét nem kell figyelembe venni, ilyen többek között az ideiglenes jelleggel importált termékeknek, vagy az utas személyes szükségleteinek kielégítésére szolgáló gyógyszerkészítményeinek a vámértéke, valamint azon termékek vámértéke, amelyek tekintetében a törvény adómentességi mennyiségi határt rendel.

Az adómentességi értékhatár alkalmazása során egyik termék vámértéke sem osztható meg, azaz az adómentesség nem vehető igénybe olyan termékek után, melynek egyedi értéke meghaladja a törvényben meghatározott adómentességi értékhatárt.

A dohánytermékek, az alkoholtermékek és egyéb alkoholtartalmú italok (ide nem értve a szőlőbort és a sört), a szőlőborok, a sörök, és az üzemanyagok esetében a törvény meghatározza az általános forgalmi és jövedéki adó mentesen behozható mennyiségi határt. A dohány- és alkoholtermékek körében lehetséges azonban az is, hogy az utas vegyesen importáljon, ebben az esetben viszont az így importált termékmennyiség százalékos részarányának együttes összege nem haladhatja meg az egyébként előírt adómentességi mennyiséghatár 100 százalékát.

A kiskorúak egészségvédelmét célozza azon előírás, melynek értelmében a 17. életévét a belföldre lépésének napján be nem töltött utasra nem alkalmazható az adómentességi mennyiséghatár.

A 8. §-hoz

A törvény meghatározza, hogy a törvény alkalmazásában mely devizaárfolyamot kell az átváltás során figyelembe venni a forintösszeg megállapításához.

A 9. §-hoz

A törvény fogalom-meghatározásokat tartalmaz az alkalmi jellegre, a harmadik államra és az azzal egy tekintet alá eső területre, továbbá definiálja, hogy mit kell kedvtelési célú légi közlekedésen érteni, valamint meghatározza, hogy a törvény alkalmazásában kit kell légi utasnak tekinteni.

A 10. §-hoz

A törvény mögöttes jogszabályaiként a vámra vonatkozó jogszabályokat kell megfelelően alkalmazni.

-----STARTING---POINT---VEGE---

A 11. §-hoz

A törvény meghatározza hatályba lépését, valamint az abban foglalt rendelkezések alkalmazásának első időpontját. Ez utóbbi vonatkozásában a dohánytermékek esetében a törvény külön időpontot határoz meg (ld. 14. §-hoz tartozó indokolást).

A 12. §-hoz

A rendelkezés az uniós minimumszinteknek megfelelő adómértéket ír elő a cigarettákra, amelyhez hozzáigazítja a minimális adóösszeget (adóminimumot), úgy, hogy az év közben, 2009. július 1-jén még egyszer, ugyanolyan mértékkel ismét emelkedik. Ugyanezt a kétlépcsős adóminimum változás vonatkozik a fogyasztási dohányokra is, azzal, hogy a cigaretták és a fogyasztási dohányok közötti adóarány július 1-jétől az év elején megvalósuló 40%-ról 42%-ra emelkedik.

A 13-15. §-hoz

A rendelkezés a szénre - az uniós minimum adószintnek megfelelő - adómértéket vezet be. Az adómértéket tömegre, ezer kg-ra, egységesen az üzleti, nem üzleti felhasználás szerinti differenciálást nem alkalmazva határozza meg. Az energiaadó - a földgázhoz és a villamos energiához hasonlóan - a szén lakossági felhasználását sem terheli, és ugyanazon ipari felhasználói körben igényelhető vissza az energiaadó is, mint a földgázé és a villamos energiáé.

A 16-17. §-hoz

Az egyes adótörvények módosításáról szóló 2008. évi VII. törvény (Eatv.) módosította a helyi adóról szóló 1990. évi C. törvényt is oly módon, hogy 2009-től az értékalapon történő adóztatás mellett továbbra is fenntartotta ezen az alapterület szerinti és a korrigált forgalmi érték szerinti adóztatás lehetőségét.

Tekintettel arra, hogy a törvény elfogadását követően végrehajtott, a szavazások eredményeként szükségesnek vélt átszámozás utóbb jogértelmezési problémához vezetett, az állampolgári jogok országgyűlési biztosa kezdeményezésére az Alkotmánybíróság a törvény rendelkezései alkotmányosságának vizsgálatával összefüggésben utólagos normakontroll keretében eljárást folytat.

Annak érdekében, hogy a törvény jogvita és jogalkalmazási nehézség nélkül alkalmazható legyen, indokolt a jogi helyzet egyértelművé tétele.

Az előzőek miatt a rendelkezés megismétli az Eatv.-nek a helyi adókról szóló 1990. évi C. törvényt, valamint az egyes adótörvények módosításáról törvényt módosító rendelkezéseit a 2008. március 10-én elfogadott Eatv. szövegével azonos szövegezéssel.

Az Eatv. belső koherenciája miatt szükséges módosítás 2009. július 1-jétől megszűnik a feljogosított fogyasztó, a közüzemi szolgáltató és a végfogyasztó fogalma. Ezt a változást az Eatv. 3. § (2) bekezdésében is le kell követni.

A 18-20. §-hoz

A 274/2008/EK tanácsi rendelet 2008. december 1-jétől úgy módosította a vámmentességek közösségi rendszerének létrehozásáról szóló 918/83/EGK tanácsi rendeletet, hogy megemelte az elhanyagolható értékű küldemények vámmentes értékhatárát 22 ECU-ről 150 euróra. Ezt az emelést a 83/181/EGK tanácsi irányelv nem követte, vagyis az elhanyagolható értékű küldemények csak 22 euróig adómentesek. Tekintettel arra, hogy a hazai áfa-szabályozás a vámmentességi rendeletre hivatkozva tartalmazza az adómentes termékimport körét, az értékhatárok szétválása miatt szükséges az áfa-törvényben a 22 eurós értékhatár nevesítése.

A 21. §-hoz

A törvény a jogharmonizációs záradékot tartalmazza.

A 22. §-hoz

A törvény - élve a 2007/74/EK irányelv által biztosított választási lehetőséggel - a dohánytermékek személyi poggyászban történő importálásának mennyiségi korlátozására vonatkozó rendelkezéseit két lépcsős rendszerben lépteti hatályba. Így 2008. december 1-jétől az 2007/74/EK irányelv 8. cikkének (1) bekezdése szerinti magasabb, majd 2009. január 1-jétől - a légi utas személyi poggyászában behozott dohánytermékek kivételével - az alacsonyabb mennyiségi korlát fog érvényesülni. A két lépcsős bevezetés oka, hogy az 2007/74/EK irányelv december 1-jével történő kötelező átültetésével nem biztosított a törvény kihirdetése és a december 1-jei hatályba lépése között a 45 napos időtartam, amely az alacsonyabb korlát alkalmazhatóságához szükséges, így az csak 2009. január 1-jétől léphet hatályba.