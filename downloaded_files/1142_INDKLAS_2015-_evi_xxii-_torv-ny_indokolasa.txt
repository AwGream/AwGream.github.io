2015. évi XXII. törvény indokolása

a Magyarország Kormánya és a Koreai Köztársaság Kormánya között a vezetői engedélyek kölcsönös elismeréséről és cseréjéről szóló megállapodás kihirdetéséről

Általános indokolás

A 2014. november 28-án aláírt Megállapodás hatálybalépésével felváltja a jelenleg a két ország között hatályos, a Magyar Köztársaság Kormánya és a Koreai Köztársaság Kormánya között a közúti járművek vezetői engedélyeinek kölcsönös elismerése tárgyában levélváltás útján létrejött, és a 74/2005. (IV. 22.) Korm. rendelettel kihirdetett megállapodást.

A Megállapodás kezeli az elmúlt időszakban a Koreai Köztársaságban kiállított vezetői engedélyek honosításával kapcsolatban felmerült problémákat. Így lehetővé teszi a koreai szabályok szerint „magasabb kategóriába sorolt” közúti járművek vezetésére is jogosító vezetői engedélynek személygépkocsi vezetésére jogosító „B” kategóriájú vezetői engedélyként való elismerését. A jövőben a vezetői engedélyek elismerésének nem lesz továbbá feltétele a honosításhoz benyújtott vezetői engedély - a kérelmet elbíráló állam nyelvére történő - hiteles fordításának benyújtása, ehelyett elegendő lesz az eredeti vezetői engedély, valamint annak az eredeti vezetői engedélyt kiállító állam által fenntartott diplomáciai vagy konzuli képviselet által hitelesített, a cserét végző állam nyelvére történő fordításának benyújtása.

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés b) és c) pontjai alapján az Országgyűlés ad felhatalmazást a Megállapodás kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. § (1) bekezdés]. Mivel a Megállapodás tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának, illetve (2) bekezdésének megfelelően tartalmazza a belső jogba transzformált Megállapodás hiteles angol és magyar nyelvű szövegét.

A 4. §-hoz

A Megállapodás belső jogi hatálybalépésének napjáról rendelkezik [amely az Nksztv. 10. § (3) bekezdése értelmében egybeesik a nemzetközi jogi hatálybalépés időpontjával]. A hatálybalépés naptári napját a külgazdasági és külügyminiszter annak ismertté válását követően a Magyar Közlönyben haladéktalanul közzétett közleményével állapítja meg. A hatálybalépés naptári napját megállapító határozatot hivatalból, a szaktárca külön közbenjárása nélkül adja ki a külgazdasági és külügyminiszter.

Az 5. §-hoz

A Megállapodás hatálybalépésével egyidejűleg hatályát veszti a jelenleg a két ország között fennálló, a Magyar Köztársaság Kormánya és a Koreai Köztársaság Kormánya között a közúti járművek vezetői engedélyeinek kölcsönös elismerése tárgyában levélváltás útján létrejött Megállapodás kihirdetéséről szóló 74/2005. (IV. 22.) Korm. rendelet.