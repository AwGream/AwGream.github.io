2013. évi CCI. törvény indokolása

a tisztességtelen piaci magatartás és a versenykorlátozás tilalmáról szóló 1996. évi LVII. törvény, valamint a Gazdasági Versenyhivatal eljárásaival összefüggő egyes törvényi rendelkezések módosításáról

-----STARTING---POINT---ALTALANOS--- 

A tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) átfogó felülvizsgálatára és módosítására legutóbb 2009-ben (azt megelőzően 2005-ben) került sor. Az azóta eltelt idő során a Gazdasági Versenyhivatal (a továbbiakban: GVH) működését, eljárásait számos ponton érintő jogszabályi környezet igen jelentős mértékben változott, amely változások következetes átvezetése a Tpvt. szövegén, az ezekkel való összhang maradéktalan biztosítása érdekében a Tpvt. megfelelő módosítása nem történt meg teljes körűen. Ezen - az alapvetően a jogrendszeri koherencia biztosítására vonatkozó - igényen túl az elmúlt időszak jogalkalmazási gyakorlatának tapasztalatai, valamint a versenyjogi szabályozás és gyakorlat terén mindig is szorosan követett nemzetközi versenyjogi szabályozási tendenciák és versenyhatósági gyakorlatok fejlődése (ezek között is kiemelten az európai uniós versenyjogé, amelyhez a hazai versenyjogi jogalkalmazás az európai versenyhatóságok hálózatában való részvétel folytán is számos szállal kötődik) szintén szükségessé és időszerűvé teszi a Tpvt., valamint egyes kapcsolódó más törvények rendelkezéseinek felülvizsgálatát, a hatályos eljárási rendelkezések módosítását, adott esetben új jogintézmények bevezetését.

A módosítások célja ennek megfelelően a GVH eljárására vonatkozó - elsősorban a Tpvt.-ben foglalt - szabályozás módosításával a versenyjogi követelmények maradéktalan és zökkenőmentes, hatékony és eredményes érvényesítése, általánosságban a jogérvényesítés eszközeinek bővítése és javítása a versenyjog területén a gyakorlatban felmerült igények, problémák kezelése, valamint az európai uniós jogfejlődés követése érdekében, figyelemmel ugyanakkor a versenyjog hatálya alá tartozó vállalkozások jogaira, érdekeire. Kifejezetten nem érintik a módosítások a Tpvt.-nek a gazdasági versenyt korlátozó megállapodás tilalmáról szóló IV. Fejezetét, valamint a gazdasági erőfölénnyel való visszaélés tilalmáról szóló V. Fejezetét, és az összefonódások engedélyezése anyagi jogi szabályainak módosítására (kiigazítására) is csak a legszükségesebb mértékben kerül sor, tekintettel arra, hogy e szabályok érdemi megváltoztatása semmilyen formában nem indokolt.

A fenti célkitűzések megvalósítására a törvény az alábbi főbb szabályozási tárgykörökben tartalmaz új, módosuló rendelkezéseket.

I. A vállalkozások összefonódásának ellenőrzése tárgyában a módosítások célja a fúziókontroll hatékonyabbá, ügyfélbarátabbá, egyben átláthatóbbá és kiszámíthatóbbá tétele annak biztosítása mellett, hogy az összefonódások engedélyezésére vonatkozó szabályokat be nem tartó vállalkozásokkal szemben is hatékony és adekvát eszközök álljanak a GVH rendelkezésére. A szabályozás kiigazítására elsősorban az engedélykérés joghatásának tisztázása, a végrehajtási tilalom egyértelmű kimondása, érvényesülése korlátainak meghatározása, az egyszerűsített és a teljes körű engedélyezési eljárás élesebb elhatárolása, valamint az előzetes egyeztetés jogintézményének bevezetése érdekében van szükség az alábbiak szerint.

Végrehajtási tilalom explicit lefektetése: A Tpvt. jelenlegi szabályai szerinti engedélyezés az (utólagos) bejelentés és a tisztán engedélyezésre épülő szabályozás között helyezkedik el, és ebből több következetlenség és bizonytalanság is adódik, amely probléma a hatályos 29/A. § Tpvt.-be iktatásával csak elmélyült. A jelenlegi jogalkalmazási gyakorlat szerint ugyanis bár nincs végrehajtási tilalom és az ügyfelek saját kockázatukra végrehajthatják a tranzakciót, egy esetleges tilalmazott, vagy csak feltétellel, illetve kötelezettségszabással engedélyezett fúzió esetén a tranzakciónak a határozat meghozatala előtti végrehajtása (azaz az irányítás ténylegesen átvétele) vagy a feltétel, kötelezettség nemteljesülése, illetve nemteljesítése esetén a megfelelő jogkövetkezmények alkalmazása - figyelemmel a polgári jogi anyagi szabályokra is - szinte kivitelezhetetlen lenne. A törvény ezért - az uniós összefonódás-ellenőrzési rendszerhez hasonlóan - egyértelművé teszi, hogy az engedély megadásáig az összefonódás nem hajtható végre, azaz az irányítási jog nem gyakorolható. A végrehajtási tilalom nem akadályozza ugyanakkor az irányítás megszerzésére irányuló szerződés megkötését vagy nyilvános vételi ajánlat megtételét, illetve az ez alapján az irányítási jog megszerzéséhez egyébként elengedhetetlen - de az irányítási viszonyoknak az irányítási jogok irányításszerző általi gyakorlásából adódó megváltozását azonban nem eredményező - jogügyletek megtételét, az összefonódás létrehozását.

A végrehajtási tilalom kimondása mellett a törvény - szintén az uniós gyakorlathoz igazodóan - megengedi, hogy az eljáró versenytanács egyedi kérelemre, a körülmények mérlegelésével hozzájáruljon az irányítási jogoknak az engedély megszerzése előtti gyakorolásához, ha az a rendes üzletmenet folytatásához és a befektetés értékének megőrzéséhez feltétlenül szükséges, és amennyiben egy esetleges tiltó vagy az engedélyt feltételhez, illetve kötelezettségszabáshoz kötő határozat esetén is biztosítható az abban foglaltak betartása.

Végül a végrehajtási tilalom kimondásával egyidejűleg, erre is tekintettel, az engedélyezési eljárás ügyintézési határideje is rövidül az aggálymentes összefonódások tekintetében.

A törvény emellett törvényi alapot teremt az engedély iránti kérelem benyújtását megelőzően a GVH gyakorlatában jelenleg is biztosított előzetes egyeztetésre, továbbá a Versenytanács jogalkalmazási gyakorlatában kikristályosodott, mindazonáltal törvényi szabályozást igénylő kérdésekben számos helyen pontosít az összefonódások ellenőrzésére vonatkozó szabályokon, azokat egyértelművé, ezáltal az ügyfelek számára is kiszámíthatóbbá téve. Így

- a teljes körű, ún. II. fázisú vizsgálatról explicit és önálló döntés születik a korábbi határidő-hosszabbítás helyett;

- az engedélyező határozatban előírt kötelezettség nemteljesítése kimenthetővé válik, ha az a verseny feltételeinek módosulása miatt már nem indokolt, vagy teljesítése nem elvárható, és a hátrányos hatások máshogyan kiküszöbölhetőek;

- egyértelművé teszi a szabályozás, hogy az összefonódás feltétel vagy kötelezettségszabás melletti engedélyezésének az érintett vállalkozások vállalásán kell alapulnia;

- az uniós összefonódás-ellenőrzési gyakorlathoz igazodóan az egymás közötti forgalmat csak az adott vállalkozáscsoporton belül indokolt figyelmen kívül hagyni; ennek következtében az összefonódás engedélyköteles volta - különösen nemzetközi tranzakciók esetén - kiszámíthatóbbá válik;

- pontosításra kerülnek a vállalkozásrészt érintő összefonódásokra és a nettó árbevétel számítására, a kérelmező személyére és az ügyfelek körére vonatkozó szabályok;

- a törvény pontosítja a jogszabályellenes összefonódásokkal szembeni jogkövetkezményekre vonatkozó szabályokat, és ezek esetére hatékonyabb fellépést tesz lehetővé.

II. A törvény koncepcionálisan újraszabályozza a személyes adatokhoz és az egyes törvény alapján védett adatokhoz való hozzáférésre, illetve az ezen adatok kezelésére, valamint az iratbetekintésre vonatkozó szabályokat.

Az átfogó módosítás célja, hogy a Tpvt. a közigazgatási hatósági eljárás és szolgáltatás általános szabályairól szóló 2004. évi CXL. törvénnyel (a továbbiakban: Ket.), továbbá az információs önrendelkezési jogról és az információszabadságról szóló 2011. évi CXII. törvénnyel (a továbbiakban: Infotv.), illetve az egyes védett adatokat meghatározó törvényekkel összhangban szabályozza a védelmet élvező adatok kezelésének kérdését. A jogalkalmazás egyszerűsítése érdekében a törvény alapján a továbbiakban nem vegyesen a Ket.-ben és a Tpvt.-ben, hanem összefoglalóan és lehetőség szerint teljes körűen a Tpvt.-ben szerepelnek az iratbetekintéssel, így az iratbetekintési jogosultsággal, a megismerhető iratok körével, a megismerés rendjével és a jogorvoslattal kapcsolatos rendelkezések. Mindazonáltal a törvény a jogrendszer egységességének elvére tekintettel kizárólag ott tér el a Ket. előírásaiban tükröződő rendszertől, ahol az a GVH eljárásainak sajátosságára tekintettel szükséges. A törvény az Infotv. rendelkezéseit is maradéktalanul figyelembe veszi mind a személyes adatok védelme, mind a közérdekű adat megismerhetőségének széles körű biztosítandóságára figyelemmel, így például az eljárás jogerős befejezését követően főszabály szerint bárki betekinthet a GVH kezelésében lévő - személyes és védett adatot nem tartalmazó - iratokba.

Kiemelt gyakorlati jelentőségük miatt a tárgybeli szabályok már a folyamatban lévő ügyekben is alkalmazandóak lesznek a törvény alapján.

A vonatkozó új szabályozás alapvetően négy részterületre bontható fel.

a) Az iratbetekintés szabályozása

A Ket.-től (a hatályos szabályok szerint is) eltérő szabályozást elsősorban a versenyfelügyeleti eljárás vizsgálati és versenytanácsi szakaszra tagolódása, illetve a hivatalbóli eljárásokban az indokolja, hogy az iratok idő előtti megismerhetősége különös mértékben veszélyeztetheti az eljárás érdekeit például úgy, hogy az érintettek összejátszanak, illetve befolyásolni kívánják a tényállás-tisztázás irányát, megvalósítását.

A specialitásokra figyelemmel, egyúttal a Ket. szerinti iratbetekintési jogosultságok maradéktalan tiszteletben tartása mellett szükséges a Tpvt.-ben önálló, az eljárás fajtájára (kérelemre vagy hivatalból indult), az eljárási szakaszokra és az iratbetekintésre jogosult eljárási helyzetére, valamint az érintett különböző adatfajtákra tekintettel kellően differenciált, ugyanakkor koherens rendszert alkotni.

Kérelemre indult ügyben az eljárás minden szakaszában betekinthet az iratokba az ügyfél, valamint - az őt érintő iratokba - a tanú és a szemletárgy birtokosa. Harmadik személy az eljárás jogerős befejezését megelőzően csak akkor tekinthet be az eljárás irataiba, ha az jogszabályban meghatározott jog érvényesítése, jogszabályon vagy hatósági határozaton alapuló kötelezettség teljesítése érdekében szükséges; az eljárás jogerős befejezése után e jogcím külön igazolása nélkül is betekinthet a megismerhető (vagyis az általa nem megismerhető személyes és védett adatokat nem tartalmazó) iratokba. A harmadik személy iratbetekintése a törvényben meghatározott egyes szempontokra tekintettel azonban megtagadható, ha a GVH működését, eljárását ez veszélyeztetné.

Hivatalból indult eljárásban az ügyfél főszabály szerint a vizsgálat lezárultát követően, a törvényben meghatározott időponttól tekinthet be az iratokba; ezt megelőzően csak akkor, ha az az eljárás során hozott végzéssel szembeni jogorvoslat gyakorlása érdekében szükséges (és csak a szükséges iratokba), vagy ha az eljáró versenytanács azt kérelmére egyedileg - mivel az eljárás eredményességét nem veszélyezteti - engedélyezi. Az ügyfélre vonatkozó modell érvényesül a tanú és a szemletárgy-birtokos tekintetében is azzal, hogy ők csak az őket érintő iratba tekinthetnek be. A valamely iratba jogszabályban meghatározott jog érvényesítése, jogszabályon vagy hatósági határozaton alapuló kötelezettség teljesítése érdekében betekinteni kívánó harmadik személy a betekintési jogát csak az ügyfél iratbetekintési joga megnyíltának időpontját követően gyakorolhatja, ha nem állnak fenn ezt kizáró, törvényben meghatározott körülmények. Az eljárás jogerős befejezése után bárki - így külön igazolás nélkül harmadik személy is - betekinthet a megismerhető iratokba.

A törvény alapján a megismerhető iratok köre a Ket.-hez, illetve a Tpvt. hatályos szabályaihoz igazodva alakul, azzal, hogy a személyes és a védett adatot illetően kettéválik a szabályozás. Egyrészt ügyfél ilyen adatokat akkor ismerhet meg, ha az adat megismerésének hiánya megakadályozná törvényben biztosított jogának (értve ez alatt elsősorban a védekezéshez, illetve jogorvoslathoz való jogot) gyakorlását, és - védett adat tekintetében - az érintett adat védelmét szabályozó külön törvény az iratbetekintést nem zárja ki. Nem ügyfelek tekintetében ilyen súlyú érdekek nem merülnek fel, így az eljárás során kezelt személyes és védett adatokba csak akkor tekinthetnek be, ha annak külön törvényi feltételei fennállnak, értve ez alatt pl. személyes adatok, üzleti titkok tekintetében az érintett hozzájárulását.

b) A magán- és az üzleti titok védelme

A GVH eljárásaiban különös súllyal merülnek fel az üzleti titok kezelésével kapcsolatos kérdések. A hatályos szabályozás kérelemre teszi lehetővé egyes adatok üzleti titokként kezelését, nem kezeli azonban érdemben például azt a helyzetet, amikor másik ügyfél törvényben biztosított jogai (védekezéshez, jogorvoslathoz való joga) érdekében kíván betekinteni az iratokba, vagyis amikor mérlegelni kell az üzleti titok védelméhez mint a magánszférához való jogból levezethető jog és a jogorvoslathoz való jog biztosítása között. Hasonlóan eljárási garanciákkal övezendő az az eset, ha az eljárás folyamán vagy az eljárás lezárása nyomán a határozat közzétételre előkészítése során az eljáró szerv megállapítja, hogy az üzleti titokként kezelés feltételei nem állnak fenn (elsősorban a Polgári Törvénykönyvben foglalt valamely definíciós elem hiánya miatt). A magántitok a tekintetben rokonítható az üzleti titokkal, hogy annak magántitokként való minősítése a jogosult döntését, fellépését igényli, így a törvény együttesen kezeli a két adatkört.

Az üzleti titkok kezelésének modellje az alábbiak szerint foglalható össze.

Valamely adatot akkor kezel üzleti titokként a GVH, ha az adatot szolgáltató személy vagy az adat jogosultja erre vonatkozó nyilatkozatot tesz. Az eljárás egyszerűsítése érdekében nem a Ket. szerinti kérelmet kell tehát benyújtani, amelyről minden esetben döntést kellene hozni; a nyilatkozat benyújtása ilyen kötelezettséget nem keletkeztet a hatóság oldalán. Főszabály szerint tehát az adat jogosultjának lépése szükséges az adat ilyenkénti voltának észleléséhez, az adat védelme ugyanakkor hivatalból történik; a nyilatkozat alapján a GVH az adott adatot üzleti titokként (magántitokként) kezeli, amíg ennek vélelme valamely oknál fogva meg nem dől, amely esetben a védettként kezelés megszüntetéséről a vizsgáló vagy az eljáró versenytanács végzést hoz, amivel szemben a jogosult jogorvoslattal élhet. Konkrét ügyfél iratbetekintési kérelme alapján az eljáró versenytanács - a jogosultnak az egyéb védett adatok védelméhez fűződő joga és a betekintést kérő ügyfél törvényben biztosított jogainak, így elsősorban védekezési, illetve jogorvoslati jogának mint ütköző érdekeknek a mérlegelésével, adott esetben megfelelő gyakorlati korlátozásokkal és titoktartási kötelezettség mellett, az érintettek meghallgatását követően - engedélyezheti a másik ügyfél üzleti titkába, bizonyos egyéb védett adatába való betekintést. Az ilyen döntéssel szemben ugyanakkor önálló jogorvoslatnak van helye; a döntés jogerőssé válásáig nincs helye az adott adatokba való betekintés biztosításának. Az adat jogosultjának ilyenkor jogorvoslati jog engedése mellett fontos eltérés a Ket.-hez képest, hogy a törvény szerint az ütköző érdekek közötti mérlegelést egyértelműen az iratbetekintés iránti kérelemről való döntéskor - és nem előbb - kell elvégezni, figyelemmel arra is, hogy mindkét figyelembe veendő érdek és a mérlegeléshez szükséges információk csak ekkor állnak rendelkezésre.

c) A GVH jogosultsága az adatok kezelésére, illetve kötelezettsége védelmükre

A GVH által védendő közérdek maradéktalan érvényesíthetősége érdekében szükséges annak rendezése, hogy a GVH a feladatkörének ellátásához szükséges mértékben és ideig jogosult legyen megismerni és kezelni valamennyi személyes és védett adatot, kivéve, ha külön törvény azt kizárja vagy feltételhez köti (mint például a minősített adatok tekintetében). Ennek pandantjaként felhívásra minden személy köteles a kért adatok átadására. Garanciális jelentőségű továbbá, hogy a GVH zárolja, illetve megsemmisíti azokat a személyes és védett adatokat, amelyeknek kezelése az eljárás lefolytatása érdekében a továbbiakban nem szükséges. E tárgykör kapcsán a törvény tartalmazza egyes más törvények módosítását a GVH-nak az azokban szabályozott egyes védett adatokhoz való hozzáférése lehetővé tétele, illetve megkönnyítése érdekében.

d) Elektronikus bizonyítékok kezelése

A gyakorlatban több adatkezelési és eljárási kérdést vetett fel, hogy mi a teendő, ha technikai-eljárásszervezési okok miatt nagy mennyiségű adatot (például szervezeti levelezést, tükörmásolatként egy számítógép teljes tartalmát) foglal le, illetve másol le a GVH.

A GVH alapvetően arra törekszik, hogy helyben átvizsgálja, kiválogassa a helyszínen fellelhető, az eljárás szempontjából relevánsnak tekinthető iratokat, azaz ne vegyen birtokba az eljárással összefüggésben nem álló adatokat. Amikor az átválogatás kapacitáshiányra, illetve a vizsgált vállalkozás érdekeire tekintettel nem célszerű (mivel a hatóság jelenléte akadályozza, jellemzően ellehetetleníti a normál ügymenetet), illetve nem megvalósítható, valamint amikor fizikai tükörmásolat készítése szükséges, akkor ezeket az adatokat birtokba kell venni, és a GVH hivatali helyiségeiben kerülhet sor azok megismerésére, átvizsgálására. Amellett, hogy ezekben az esetekben olyan másolatot kell készíteni, amelynél technikai és eljárási garanciák biztosítják a megváltoztathatatlanságot, illetve a változatlanság ellenőrizhetőségét, szükséges megfelelő garanciális szabályokat is alkotni az ilyen másolatokon szereplő adatok kezelésére, megismerésének korlátaira, az illetéktelenek általi megismeréssel, felhasználással szembeni védelmére. Megjegyzendő, hogy a gyakorlatban jelenleg is a törvényben szereplő garanciák és érvényesített szempontok szerint történik az ilyen másolatok kezelése, elsősorban az ügyfelek érdekeire figyelemmel van garanciális jelentősége ezek törvényi rögzítésének.

III. A törvény a szabályozás átláthatósága, valamint az egységes jogalkalmazás előmozdítása érdekében beépíti a Tpvt.-be a gazdasági reklámtevékenység alapvető feltételeiről és egyes korlátairól szóló 2008. évi XLVIII. törvény (a továbbiakban: Grt.) megtévesztő és jogellenes összehasonlító reklám tilalmára vonatkozó rendelkezéseit, valamint a versenyhatóság, illetve a bíróság ezekkel összefüggő eljárásának szabályait. A Grt. megtévesztő reklámra, illetve az összehasonlító reklámra vonatkozó rendelkezéseit jelenleg is a versenyhatóság, illetve a bíróság kényszeríti ki, alapvetően a Tpvt. szerinti eljárási rendben. Az átemelés révén elkerülhetővé válnak a két törvény közötti hivatkozások, és egyszerűbbé válik a jogalkalmazás a tekintetben, hogy a nem a szűken vett fogyasztók (azaz az önálló foglalkozásukkal vagy gazdasági tevékenységükkel összefüggő célok érdekében eljáró, ún. laikus természetes személyek) felé irányuló reklámok, egyéb üzleti gyakorlatok együtt, egységes szabályrendszer keretében ítélhetőek meg - a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény (a továbbiakban: Fttv.) szabályozási logikájához igazodva -, a Tpvt. jelenlegi 8/A. §-ában foglalt utaló szabállyal létrehozott mesterséges, a gyakorlatban igen nehéz elhatárolási kérdésekhez vezető megoldás helyett.

A három törvényi szabályozás egymáshoz igazítása keretében sor kerül továbbá az Fttv. kisebb - az eddigi jogalkalmazási tapasztalatokat figyelembe vevő - korrekciójára is.

E vonatkozásban kiemelendő, hogy figyelembe véve azt, hogy a Tpvt. érdemben kizárólag a GVH közérdekű keresetindítási jogosítványa kapcsán szabályoz önállóan a fogyasztókra, a hatályos szabályozástól eltérően, az „üzletfelek és fogyasztók” közötti megkülönböztetést feladva „üzletfél” alatt ért minden megrendelőt, vevőt, igénybevevőt és felhasználót, függetlenül attól, hogy laikus vagy professzionális, természetes személy-e vagy sem, minthogy például egy versenykorlátozó megállapodás hatásai szempontjából e körülmények nem relevánsak. Ahol pedig kizárólag a korábbi értelemben vett üzletfelekre alkalmazandó a szabályozás, a fogyasztókra azonban nem (mert arra a személyi körre az Fttv. szabályoz), illetve ahol csak a természetes személy fogyasztókra irányadó a törvény, azt a törvény kifejezett rendelkezés útján jelzi.

IV. A GVH feladatainak hatékonyabb és eredményesebb ellátása, valamint a megváltozott háttérjogszabályokkal való összhang megteremtése érdekében a törvény több ponton módosítja a Tpvt.-nek a GVH jogállására, szervezetére és foglalkoztatási jogviszonyaira vonatkozó VII. Fejezetét. A módosítások alapvetően a következő főbb tárgykörbe sorolhatók.

a) A GVH-ban foglalkoztatott közszolgálati tisztviselők tekintetében egységes besorolási rendszer és kiszámítható előmeneteli rend megteremtése céljából a törvény a Tpvt.-ben használt jelenlegi besorolási megnevezések helyett a közszolgálati tisztviselőkről szóló 2011. évi CXCIX. törvényben (a továbbiakban: Kttv.) a felsőfokú iskolai végzettségű köztisztviselőkre irányadó besorolási megnevezéseket veszi át azzal, hogy ilyen módon besorolásonként két fizetési fokozat alkotja az előmeneteli rendszert, amely így - a hatályos szabályozással szemben - a közszolgálatban eltöltött időhöz igazodva a megfelelő teljesítményt nyújtó köztisztviselők számára a későbbiekben is kiszámítható rend szerint alakul. Ezzel a besorolás és a munkakör megnevezése elválik egymástól, a vizsgálói munkakörökben is a fenti besorolási megnevezések érvényesülnek.

A felsőfokú iskolai végzettségű köztisztviselők egységes besorolási rendszerével a szakmai-funkcionális megosztás az illetményrendszer szintjén megszűnik, a vizsgálói munkakörökben foglalkoztatott munkatársak felelősségének elismerésére munkaköri pótlék útján kerül sor. Az elnök által a szervezeti és működési szabályzatban rögzített vizsgálói (vizsgálatot végző, illetve a vizsgálat eredményességét segítő) munkakörökben az alapilletmény 30%-át kitevő vizsgálói pótlék jár. Így a vizsgálók nem besorolásukban, hanem a vizsgálói feladatkörben végzett szakmai munkát elismerő vizsgálói pótlék által kerülnek kiemelésre a közszolgálati jogviszonyban álló felsőfokú iskolai végzettségű munkatársak közül.

A besorolási lehetőségek bővítésével az előmeneteli rendszer jobban épít a fokozatosságra, és a közszolgálati jogviszonyban töltött időn alapuló szakmai tapasztalat növekedésével arányban növekszik az illetmény. Az előmeneteli rendszer egyszerűsítése és automatikussá tétele által a felsőfokú iskolai végzettséghez kötött munkakörökben a szenioritást (szakmai gyakorlat) és az éves teljesítményt (legalább megfelelő teljesítmény) egyaránt figyelembe vevő rendszert alakít ki a törvény.

b) Ezen túlmenően a szabályozás kiigazításra kerül annak érdekében, hogy a Kttv.-vel való együttes alkalmazás aggálytalan lehessen, és csak a Kttv.-hez képest feltétlenül szükséges eltérések kerüljenek e helyen szabályozásra. E körben a törvény - hiánypótló jelleggel - részletesen újból megállapítja a Gazdasági Versenyhivatal elnöke, elnökhelyettese, illetve a Versenytanács tagja megbízatásának megszűnésére vonatkozó, eddig a Tpvt.-ben csak részben és elszórtan szabályozott rendelkezéseket. A jelenleg a Tpvt.-ben szereplő ilyen szabályok érdemi változtatása nem célja a szabályozásnak, ezek tekintetében csak a változó egyéb jogszabályokhoz, így különösen a Kttv.-hez való hozzáigazításra és a garanciális szempontból szükséges pontosításokra kerül sor. A törvény a jelenleg hiányzó szabályok kialakítása során figyelemmel van a hasonló szervezeti felépítésű, jogállású központi államigazgatási szervek vezetőire vonatkozó szabályozásra.

c) Figyelemmel arra, hogy a GVH feladatköréhez igazodóan a rendelkezésre álló emberi erőforrások minősége és mennyisége az, ami a leginkább meghatározza működésének hatékonyságát, a törvény az illetményrendszer és a személyi juttatások körében a más hasonló jogállású, speciális feladatkörökkel felruházott központi államigazgatási szervekhez hasonlóan nagyobb rugalmasságot tesz lehetővé. Ennek révén - értelemszerűen a GVH mindenkori költségvetése keretei között - jobban biztosítható a GVH speciális feladatköréhez, az ellátandó feladatok specializált jellegéhez, az e feladatok ellátásához szükséges ismeretekkel, készségekkel és tapasztalatokkal rendelkező munkavállalók munkaerő-piaci helyzetéhez igazodó emberi erőforrásokkal való gazdálkodás. Tekintettel továbbá arra, hogy ugyanezen okoknál fogva a GVH-ban foglalkoztatott köztisztviselők tekintetében sajátos, a Kttv. általános szabályaitól adott esetben eltérő képzési, teljesítményértékelési és kiválasztási szabályok alkalmazása indokolt, a törvény - a Kttv. hatálybalépése előtt hatályban volt szabályokhoz hasonlóan - a GVH belső szabályzataira (normatív elnöki utasításokra) utalja e szabályok meghatározását más hasonló jogállású központi államigazgatási szervekhez hasonlóan.

d) Végül a törvény - a hasonló jogállású szervekre vonatkozó szabályozásokra is figyelemmel - újraszabályozza, tisztázza, rendszerbe helyezi a versenyhatóság jogállását szabályozó rendelkezéseket, így kibontja az autonóm jogállás elemeit, és egy szerkezeti egységen belül összefoglalja a Gazdasági Versenyhivatal feladatköreit. E körben érdemi tartalmi változtatást a törvény mindazonáltal nem tartalmaz.

V. A törvény végül tartalmazza egyes eljárási szabályoknak a GVH jogalkalmazási gyakorlatának tapasztalatai, illetve az európai uniós és nemzetközi versenyjogi fejlemények nyomán szükségessé váló módosítását, kiigazítását.

- A Ket.-tel való nagyobb összhang biztosítása érdekében megtörténik a szükségtelen eltérő szabályok hatályon kívül helyezése, az indokolatlanul kizárt szabályok kizárásának megszüntetése, és pontosításra, kiigazításra kerülnek a Ket.-től való eltérést szabályozó szabályok arra tekintettel, hogy valóban csak ott és annyiban térjen el a Tpvt. a Ket. szabályaitól, ahol és amennyiben az a GVH eljárásaira tekintettel indokolt.

- Emellett a Tpvt.-n belüli szabályok koherenciája is erősödik, teljesebbé és pontosabbá válik - többek között - a határozatban foglalt döntések tartalmára, az utóvizsgálatra és a kötelezettségvállalásra vonatkozó szabályozás, elsősorban a kötelezettségvállalás megsértése esetén irányadó következmények, illetve az utóvizsgálat „kimenetei” tekintetében, a törvény emellett pontosítja és differenciáltabbá teszi a bírságkiszabás szabályait.

- Az egyéb módosításokkal való összhang biztosítása érdekében is felülvizsgálatra és kiigazításra kerülnek a bejelentéssel és a panasszal kapcsolatos eljárások szabályai, valamint az ágazati vizsgálat szabályai.

- Részletesebb, a tényleges eljárási akadályokat és az új jogintézményeket, eljárási cselekményeket is figyelembe vevő módon a törvény kiegészíti az ügyintézési határidőbe be nem számító időtartamok körét.

- A törvény az igazgatási szünetet ügyintézési határidőbe nem számító időtartamként szabályozza, ami ugyanakkor nem okoz gondot az ügyfelek és jogi képviselőik számára, akik túlnyomórészt éppen a jelzett időszakban töltik szabadságukat, hiszen a bírósági szünet is erre készteti őket. A tapasztalatok alapján gyakorlatilag majdnem mindig határidő-hosszabbítási kérelem benyújtására kerül sor az esetleges mulasztások megelőzésére, ezért a GVH eljárásainak eleve speciális ügyintézési határidejére is figyelemmel az új szabályozás nem jelent sérelmet az ügyfelek számára, már csak azért sem, mert a prenotifikációs egyeztetés keretein belül amúgy is kezelhetőek az esetleg kivételes sürgősséggel bíró fúziós ügyek.

- A törvény - új szabályozási elemként - lehetővé teszi a tervezett kötelezettségvállalásban érdekeltekkel való, így különösen az érintett piacon tevékenységet folytató vállalkozásokkal és az ügyben érintett egyéb személyekkel történő egyeztetést is.

- A törvény lehetőséget biztosít a GVH-nak arra, hogy - hatósági eljárás vagy a konkrét piaci zavarok észlelése esetén megindítható, és kötelező, adott esetben kikényszeríthető adatszolgáltatási kötelezettséggel járó ágazati vizsgálat helyett, illetve azokat megelőzve - más versenyhatóságokhoz hasonlóan kötelező adatszolgáltatással nem járó piacelemzési tevékenységet folytathasson. Ezzel összefüggésben saját maga vagy megbízott piackutatók útján kutatásokat folytathat le, a piaci szereplőket megkeresheti, tőlük adatokat, információt kérhet, figyelemmel arra, hogy a GVH elvben valamennyi piacot felügyeli, amelyek közül számosnak a mélyebb ismerete alaposabb kutatást igényel. E piacelemzési tevékenység egyszerre szolgálhat a GVH klasszikus versenyfelügyeleti és fogyasztóvédelmi feladatai megalapozásához.

- Kiigazításra kerülnek a kartellek feltárásában, azok bizonyításában önként közreműködő vállalkozások tekintetében a bírság mellőzésére vagy csökkentésére lehetőséget adó ún. engedékenységi politika szabályai, egyrészt a törvény egyéb rendelkezéseinek módosítására, így különösen a módosuló iratbetekintési szabályokra tekintettel, másrészt az engedékenység alkalmazásának eddigi gyakorlati tapasztalatai és az Európai Versenyhálózat (ECN) keretében 2012 novemberében elfogadott új, felülvizsgált modellprogrammal való lehető legnagyobb összhang biztosítása érdekében.

- Új szabályozási elemként a törvény megteremti az Európai Bizottság és számos más tagállami versenyhatóság által az eljárás lezárásának gyorsítása és egyszerűsítése céljából már sikerrel alkalmazott speciális egyezségi eljárás (settlement) hazai alkalmazásának lehetőségét. Ennek lényege röviden az, hogy a tényállás feltárása megfelelő szintjének elérése és az ügyfelek együttműködési készségének fennállása esetén a hatóság (eljáró versenytanács) egyezségi kísérletbe bocsátkozhat a felekkel, amelynek során biztosítja a feltárt tényállás, a várható bírság mértéke, a rendelkezésre álló bizonyítékok köre megismerésének lehetőségét. Ennek alapján az ügyfél - ha ezeket, adott esetben az egyezségi kísérlet keretében a problémás pontokról a hatósággal való gyors megegyezés után nem kívánja vitatni - nyilatkozatot tehet, amelyben rögzíti, hogy a jogsértést és a tényállást, valamint az ezért kiszabásra kerülő bírságot elismeri, és sem az eljárás során később, sem a bíróság előtt nem kívánja vitatni, amennyiben az előzetes álláspont és a határozat az egyezségi kísérlet során elért közös álláspontnak megfelelően alakul. Ebben az esetben az eljáró versenytanács további eljárása lényegesen leegyszerűsödik, így tartalmában a határozat indokolása is, és a GVH mentesül az adott esetben évekig elhúzódó bírósági felülvizsgálattal járó terhek alól, végül a határozat időszerűsége is jobban biztosítható lehet. A vállalkozás számára pedig ezen megoldás - az eljárás gyors lezárása mellett - azzal az előnnyel is járhat, hogy a jogsértés miatt - adott esetben az engedékenység alkalmazásából eredően már csökkentett mértékű - kiszabandó bírság további tíz százalékkal csökkenhet vele szemben.

 
-----STARTING---POINT---RESZLETES---

Az 1. §-hoz

Az Európai Unió működéséről szóló szerződés tekintetében az időközben bekövetkezett uniós jogi változásokra, az uniós jogi aktusokra való hivatkozás tekintetében a jogszabály-szerkesztési követelményekre szükséges technikai pontosítást tartalmaz a törvény, amelyet a törvény teljes szövegében átvezet.

Az egyértelműség érdekében indokolt rögzíteni a Lisszaboni Szerződés hatálybalépése utáni és az azt megelőző alapszerződésbeli rendelkezések tartalmi azonosságát. Az Európai Közösséget létrehozó Szerződés korábbi cikkeire történő kifejezett hivatkozás arra tekintettel szükséges, hogy az Európai Unió működéséről szóló szerződés hatályba lépése előtti szerződéses rendelkezések (EK-Szerződés 81., illetve 82. cikk) kapcsán továbbra is eljárhat még a Gazdasági Versenyhivatal, illetve folyamatban lévő olyan ügyek is vannak, amelyek - a magatartás megvalósulásának idejét tekintve - a korábbi rendelkezésekbe ütköznek. Annak ellenére, hogy tartalmában valóban nem változott a szabályozás, az ilyen - korábbi magatartásokra vonatkozó ügyekben - a Gazdasági Versenyhivatal hatásköre megkérdőjelezhetetlenségének érdekében szükséges e tartalmi egyezést formálisan is megjeleníteni.

A 2. §-hoz

Egyrészt az új Polgári Törvénykönyvre tekintettel szükséges korrigálni, egyértelművé tenni az üzleti titok fogalmát, másrészt kodifikációs okokból indokolt a korábbi (2) és (3) bekezdést összevonni, mivel a Tpvt. szövegén belül egyébként nem találhatók értelmező rendelkezések. Utóbbi változtatás a norma tartalmát mindazonáltal nem befolyásolja.

A 3. §-hoz

A Tpvt.-nek a gazdasági reklámtevékenység alapvető feltételeiről és egyes korlátairól szóló 2008. évi XLVIII. törvénnyel (a továbbiakban: Grt.) összefüggő módosítására tekintettel fogalmi pontosítás szükséges az áru fogalmát illetően: a 6. §-ban e fogalom helyett a Tpvt. a Grt.-ben is - részben más tartalommal megjelenő - termék fogalmat vezeti be és definiálja azt, értve alatta a forgalomképes ingó dolgot.

A 4. §-hoz

A törvény új 6/A. §-sal egészíti ki a Tpvt.-t, amelyen belül az (1) bekezdés az összehasonlító reklámmal szemben a Grt. 13. § (1) bekezdésében meghatározott, a Grt. 24. § (3) bekezdése alapján bírósági hatáskörbe tartozó követelményeket integrálja a Tpvt. II. Fejezetébe, egyúttal korrigálva a 2006/114/EK európai parlamenti és tanácsi irányelv 4. cikk d) és f)-h) pontja átültetésének pontatlanságait. Itt kerül továbbá bevezetésre az „áru” szélesen vett fogalma, igazodva a törvénnyel a Tpvt.-be beépített rendelkezések tárgyi hatályához. A 6/A. § (2) bekezdése a Grt. 4. §-ában foglalt rendelkezést alkalmazza e jogsértések vonatkozásában, a magatartási kódex fogalma pedig a Grt. 3. § g) pontján nyugszik, egyúttal illeszkedve a fogyasztókkal szembeni tisztességtelen kereskedelmi gyakorlat tilalmáról szóló 2008. évi XLVII. törvény (a továbbiakban: Fttv.) 2. § i) pontjához.

A II. Fejezet módosításai pusztán kodifikációs természetűek, nem jelentenek érdemi változást.

Az 5. §-hoz

A törvény az üzletfelek megtévesztésének tilalmába építi be a Grt. megtévesztő reklámra vonatkozó 12. §-ának rendelkezéseit. A törvény egyúttal az ún. b2b (azaz a vállalkozások közötti kapcsolattal összefüggő) megtévesztési szabályok felépítését, szabályozási logikáját az Fttv. szabályozási rendszeréhez igazítja, előmozdítva a jogalkalmazás egységességét. A törvény így az Fttv. szerinti „kereskedelmi gyakorlat” megfelelőjeként b2b vonatkozásban bevezeti az „üzleti gyakorlat” fogalmát, amely átfogó kategóriaként felöleli a reklámot is, és e tekintetben fogalmazza meg a megtévesztés tilalmát, párhuzamban az Fttv. 6. § (1) bekezdésében foglalt megtévesztési tényállással.

A törvény - figyelembe véve, hogy a Tpvt. kizárólag a Gazdasági Versenyhivatal közérdekű keresetindítási jogosítványa kapcsán szabályoz önállóan a fogyasztókra (azaz az önálló foglalkozásával vagy gazdasági tevékenységével összefüggő célok érdekében eljáró, ún. laikus természetes személyekre) - a hatályos szabályozástól eltérően, az „üzletfelek és fogyasztók” közötti megkülönböztetést feladva a Tpvt. 2. §-ában bevezetett rövidítés révén „üzletfél” alatt ért minden megrendelőt, vevőt, igénybevevőt és felhasználót, függetlenül attól, hogy laikus vagy professzionális, természetes személy-e vagy sem, minthogy például egy versenykorlátozó megállapodás hatásai szempontjából e körülmények nem relevánsak. Ahol pedig kizárólag a korábbi értelemben vett üzletfelekre vagy fogyasztókra alkalmazandó a szabályozás, azt a törvény kifejezett rendelkezés útján jelzi.

A Tpvt. új 10. §-a az összehasonlító reklámmal szemben a Grt. 13. § (2) bekezdésében meghatározott, a Grt. 24. § (3) bekezdése alapján a Gazdasági Versenyhivatal hatáskörébe tartozó követelményeket veszi át, a 2006/114/EK európai parlamenti és tanácsi irányelv 4. cikk b), c) és e) pontjának megfelelően némileg pontosítva.

A 10/A. § (1) bekezdése - megteremtendő az Fttv.-től való elhatárolást - rendelkezik arról, hogy a 8. § és 9. § rendelkezései kizárólag b2b vonatkozásban alkalmazandók.

A 10/A. § (2) bekezdése - az Fttv. 4. § (1) bekezdésének mintájára - felállít egy elvárhatósági mércét az üzleti gyakorlat megtévesztő voltának megítéléséhez.

A 10/A. § (3) bekezdése a Tpvt. korábbi 9. §-ának felel meg.

A 10/B. § a Grt. 4. §-ában foglalt rendelkezést veszi át, a 2006/114/EK európai parlamenti és tanácsi irányelv 5. cikk (2) bekezdés második albekezdés b) pontjával összhangban.

A 10/C. § (1) bekezdése a Grt. 23. § (1), illetve (6) bekezdésében foglalt felelősségi szabályokat, a (2) bekezdés a Grt. 23. § (3) bekezdésében foglalt speciális felelősségi szabályt veszi át.

A Tpvt. ugyanakkor már nem tartalmazza a reklámozó, a reklámszolgáltató és a reklám közzétevője egyetemleges felelősségét. A Tpvt. 10/C. §-a ugyanis nem a polgári jogi felelősség, hanem az adott magatartás közigazgatási jogi felelősségére vonatkozik; a polgári jogi felelősség szabályai a polgári jog általános szabályai szerint alakulnak. Itt indokolt utalni arra: a törvény kifejezetten külön nem veszi át az egyes felelős személyek tételes Grt. szerinti megjelölését, azonban tartalmilag megfelelően meghatározza az egyes felelős személyeket.

A 6. §-hoz

Az összefonódás, illetve a közvetett irányítási jog fogalmát érintő jogalkalmazást segítő szövegpontosítások a versenytanácsi gyakorlatra figyelemmel indokoltak, egyben egyértelművé téve, hogy vállalkozásrész feletti irányításszerzés esetén a beolvadás szabályai az irányadók.

Konkrétabban azért indokolt a független vállalkozás feletti irányításszerzés mellett az irányításszerzőtől független több, de egymástól nem független vállalkozás feletti irányításszerzést külön említeni az összefonódás megvalósulását illetően, mivel a versenyre gyakorolt hatások úgy ítélhetőek meg helyesen, ha az utóbbi esetet a Gazdasági Versenyhivatal egy ügyként kezeli, míg több, egymástól független vállalkozás feletti irányításszerzést külön-külön kell vizsgálni.

A 7. §-hoz

A Tpvt. 25. §-a szövegpontosítást igényelt, mivel e rendelkezés valójában a tranzakció engedélyköteles volta alóli kivételt ír elő, a tranzakció egyebekben összefonódásnak minősül. Érdemi kiegészítés emellett, hogy az elidegenítés eredeti határidőben történő sikertelensége tekintetében igazolni kell a felróhatóság hiányát.

A 8. §-hoz

A Tpvt. 26. § (2) bekezdését érintő módosítás jogalkalmazást segítő, egyértelműsítő szövegpontosítások a versenytanácsi gyakorlatra figyelemmel.

A Tpvt. 26. § (4) bekezdésében azt tisztázza a törvény, hogy a közvetett résztvevők között - ha közvetlen részvevőnek egyébként nem minősül - nem indokolt figyelembe venni azt a vállalkozást sem, amelyet az egyébként figyelembe nem veendő azon vállalkozás irányít, amely a tranzakció következtében irányítási jogát elveszti.

Megjegyzendő, ahol a Tpvt. külön nem utal az irányítás valamelyik formájára, ott egyaránt figyelembe veendő a közvetett és a közvetlen irányításszerzés.

A 9. §-hoz

A törvény - a jogalkalmazási tapasztalatokat, a Versenytanács vonatkozó elvi jelentőségű döntéseit figyelembe véve, továbbá összhangban a bírságolásra vonatkozó 78. §-t érintő módosításokkal - kiegészíti a törvényt a nettó árbevétel számítására vonatkozó, speciálisan az összefonódás tekintetében szükséges szabályokkal. A törvény szabályozza a külföldi devizában meghatározott összegek forintra történő átszámításakor alkalmazandó árfolyamot.

A 10. §-hoz

A törvény kiegészíti az engedély iránti kérelem benyújtására kötelezettet meghatározó rendelkezést: közös vállalkozás létrehozása esetén is a közvetlen résztvevő az, aki köteles engedélyt kérni.

Emellett a törvény kezelni igyekszik azt a problémát, hogy a gyakorlatban a tranzakció sok esetben egy több leányvállalatot érintő nemzetközi összefonódás része, amelyet a közvetlen résztvevő irányításszerzőt irányító vállalkozást hoz létre, erre tekintettel indokolt ilyen esetben ezen irányító vállalkozás kérelmezői pozícióba kerülésének megengedése. A kérelmezői pozíció mindenesetre nem lehet osztott, így ilyenkor kizárólag az irányító vállalkozás a kérelmező, nem az irányítást, vállalkozásrészt közvetlenül megszerző vállalkozás.

A 11. §-hoz

A Tpvt. jelenlegi szabályai szerinti engedélyezés az (utólagos) bejelentés és a tisztán engedélyezésre épülő szabályozás között helyezkedik el, és ebből több következetlenség és bizonytalanság is adódik, amely probléma a hatályos 29/A. §-nak a Tpvt.-be iktatásával csak elmélyült.

A jelenlegi jogalkalmazási gyakorlat szerint nincs végrehajtási tilalom, az ügyfelek saját kockázatukra végrehajthatják a tranzakciókat, ebből következően egy esetlegesen tilalmazott, vagy csak feltétellel, illetve kötelezettségvállalással engedélyezett fúzió esetén a tranzakciónak a határozat meghozatala előtti végrehajtása (azaz az irányítás tényleges átvétele), vagy a feltétel, kötelezettség nem teljesülése, illetve nem teljesítése esetén a megfelelő jogkövetkezmények alkalmazása - figyelemmel a polgári jogi anyagi szabályokra is - szinte kivitelezhetetlen (lenne).

A törvény ezért - az uniós összefonódás-ellenőrzési rendszerhez hasonlóan - egyértelművé teszi, hogy az engedély megadásáig az összefonódás nem hajtható végre, azaz az irányítási jog az irányításszerző részéről nem gyakorolható. A végrehajtási tilalom nem akadályozza ugyanakkor az irányítás megszerzésére irányuló szerződés megkötését vagy nyilvános vételi ajánlat megtételét, illetve az ez alapján az irányítási jog megszerzéséhez egyébként elengedhetetlen - de az irányítási jog megszerzését visszafordíthatatlanná nem tevő - jogügyletek megtételét, az összefonódás létrehozását.

A végrehajtási tilalom kimondása mellett a törvény - szintén az uniós gyakorlathoz igazodóan - megengedi, hogy az eljáró versenytanács egyedi kérelemre, a körülmények mérlegelésével hozzájáruljon az irányítási jogoknak az eljárás befejeződése előtti gyakorolásához, ha az a rendes üzletmenet folytatásához és a befektetés értékének megőrzéséhez feltétlenül szükséges, és amennyiben egy esetleges tiltó vagy az engedélyt feltételhez, illetve kötelezettségvállaláshoz kötő határozat esetén is biztosítható az abban foglaltak betartása.

A csődeljárásról és a felszámolási eljárásról szóló 1991. évi XLIX. törvény 65. §-a szerint stratégiailag kiemelt jelentőségűnek minősített vállalkozás felszámolási eljárása során létrehozott, a kiemelt jelentőségű vállalkozás vagy vállalkozásrésze feletti irányításszerzést vagy irányításváltozást eredményező összefonódás esetén ilyen hozzájárulás külön nem szükséges, azaz a szabályozás e tekintetben megtartja az ilyen összefonódásoknak a hatályos szabályok szerinti privilegizált kezelését. Esetükben is biztosított azonban a lehetőség irányításkorlátozó előírás alkalmazására.

Annak érdekében, hogy a végrehajtási tilalom alóli kivétel engedése semmiképpen nem járjon a verseny sérelmével, az összefonódás visszafordíthatatlanságával, a törvény lehetővé teszi többfajta irányításkorlátozó előírás, adatszolgáltatásra kötelezés alkalmazását, illetve a vonatkozó eljárás során a tények megváltozására figyelemmel történő módosítását, illetve visszavonását.

A hozzájárulásra, illetve ezzel összefüggően az irányításkorlátozó előírásra vonatkozó döntés külön jogorvoslattal nem támadható meg, hiszen alapvetően méltányosságon alapuló mérlegelési jogkörben hozott döntésről van szó. Itt szükséges utalni arra, hogy a végrehajtási tilalom előírásából, illetve az ügyintézési határidő párhuzamosan megvalósított csökkentéséből az is következik, hogy a stratégiailag kiemelt jelentőségűnek minősített gazdálkodó szervezetekre vonatkozó külön szabályozás - ideértve a kérelem benyújtására vonatkozó határidő szabályozását - fenntartása indokolatlan.

A 12. §-hoz

A törvény a jogalkalmazási gyakorlathoz igazodva pontosítja az összefonódás hátrányos hatásainak mérséklését vagy kiküszöbölését célzó előzetes vagy utólagos feltétel, illetve kötelezettség megállapításának feltételeit, egyértelművé téve, hogy ezek előírásának az érintett vállalkozások vállalásán kell alapulnia.

A Tpvt. 30. § (6) bekezdését az egyéb módosításokra figyelemmel, a hivatkozások pontosítása érdekében kell kiigazítani.

A 13. §-hoz

A Tpvt. 31. §-át érintő módosítás pontosítja a jogszabályellenes összefonódásokkal szembeni jogkövetkezményekre vonatkozó szabályokat, egyértelművé téve, hogy a 31. §-ban meghatározott jogkövetkezmények az engedély nélkül végrehajtott azon összefonódásokra alkalmazandók, amelyek tekintetében az engedélyezésnek nem lett volna helye, továbbá azokban az esetekben is, amikor a kérelemre indult eljárásban az eljáró versenytanács tiltó határozatot hozott, és az összefonódást ennek ellenére végrehajtották.

A törvény egyértelművé teszi, hogy a 32. § szerinti anyagi jogi döntésmódosításra és -visszavonásra a Ket. 114. §-ában foglalt módosítási, visszavonási korlátok - tekintettel arra, hogy e jogkör a Ket. 114. §-ában szabályozott módosítással, illetve visszavonással csak nevében rokon - nem vonatkoznak. Emellett a hatályos rendelkezések pontosítására, kiigazítására kerül sor.

Mivel a visszavonásról, módosításról határozatban rendelkezhet az eljáró versenytanács, ellene az általános szabályok szerint jogorvoslatnak van helye.

A Tpvt. 77. § (2) bekezdése alapján a határozatnak a 32. § szerinti módosítása iránti kérelmet utóvizsgálat keretében kell elbírálni.

A 14. §-hoz

A törvény újraszabályozza, tisztázza, rendszerbe helyezi a versenyhatóság jogállását, így kibontja az autonóm jogállás elemeit, és egy szerkezeti egységen belül összefoglalja a Gazdasági Versenyhivatal feladatköreit. A módosítások a feladatkör, jogállás érdemét nem érintik, hanem például azt rendezik, hogy a versenypártolási feladatkörnek helyesen a Gazdasági Versenyhivatal feladatainál, és nem kifejezetten a Gazdasági Versenyhivatal elnökének feladatainál kell megjelennie. Ugyanez igaz a versenykultúrának, illetve a tudatos fogyasztói döntéshozatal kultúrájának fejlesztésére vonatkozó feladatkörre is. A törvény emellett a szöveget is pontosítja.

A 15. §-hoz

A Tpvt. új 33/A. §-a a hatályos szabályokra, azaz az államháztartásról szóló törvényre és annak végrehajtási rendeletére figyelemmel garanciális okokból, valamint az átlátható, egységes szabályozás érdekében a Tpvt.-ben rögzíti, hogy a költségvetési fejezetet irányító szerv vezetőjének jogköreit a Gazdasági Versenyhivatal elnöke gyakorolja, egyúttal meghatározza a Gazdasági Versenyhivatal költségvetésével kapcsolatos speciális jogköreit, továbbá a Gazdasági Versenyhivatal autonóm szervi jogállásához igazodó költségvetési szabályokat.

Indokolt a Gazdasági Versenyhivatal működése során évek óta követett nyári és téli igazgatási szünet tartására vonatkozó - az eddigiekben az ügyfelek részéről problémákat fel nem vető - gyakorlatának törvényi szintű megjelenítése (33/B. §), figyelemmel az ehhez kapcsolódó, az ügyintézési határidőre vonatkozó rendelkezésekre is [63. § (6) bekezdés], amelyekre tekintettel garanciális jelentősége van annak, hogy az igazgatási szünet pontos ideje egyértelműen rögzített legyen. Az igazgatási szünet az ügyfélre és a hatóságra irányadó hatósági eljárásban szabott határidő nyugvását jelenti, egyébként a Gazdasági Versenyhivatal ezen időszak alatt is biztosítja a feladatainak megfelelő ellátását.

A 16. §-hoz

A közszolgálati tisztviselőkről szóló 2011. évi CXCIX. törvényre (a továbbiakban: Kttv.) tekintettel - figyelembe véve a Gazdasági Versenyhivatal felépítését - szükséges volt a hivatkozások pontosítása, a Tpvt. és a Kttv. egymáshoz való viszonyának egyértelművé tétele.

A 17. §-hoz

A törvény a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvényhez (a továbbiakban: Ksztv.) is igazodva pontosítja a munkáltatói jogok gyakorlására vonatkozó rendelkezést, egyben egyértelművé teszi, hogy az elnök az, aki a Kttv.-ben a hivatali szerv vezetője számára meghatározott feladatokat ellátja.

A törvény egyúttal elhagyja a Tpvt.-nek a módosítások következtében okafogyottá vált rendelkezéseit, mivel például a korábban a Tpvt. 36. § (1) bekezdés f) pontjában rögzített hatáskör a 33. § (4) bekezdésében jelenik meg.

A 18. §-hoz

A törvény a Kttv. terminológiájára és a Tpvt. 36. § (1) bekezdés d) pontjához tett kiegészítésre figyelemmel egyértelművé teszi, hogy a hivatali szervezet vezetője az elnök, és nem a főtitkár, akinek viszont az elsődleges feladata - az elnök irányításával - ellátni a Hivatal mint szervezet vezetésével összefüggő feladatokat.

A 19. §-hoz

A Tpvt. 37. § (1) bekezdésében a törvény részletesen deklarálja a Versenytanács elnökének és tagjainak függetlenségét a döntéshozataluk tekintetében, lényegében a korábbi 38. § (2) bekezdéssel egyezően.

A Tpvt. 37. § (3) bekezdése a hatályos szabályokkal [38. § (1) bekezdés] megegyezően rendelkezik a versenytanácstagok kinevezéséről.

Végül a Tpvt. 37. § (4) bekezdése biztosítja a jogviszony folytatólagosságát a versenytanácstagi megbízatás keletkezése és megszűnése esetére abban az esetben is, ha a Versenytanács tagjának kinevezett személy a kinevezését közvetlenül megelőzően korábban a Gazdasági Versenyhivatalnál közszolgálati jogviszonyban állt.

A 20. §-hoz

A Tpvt. 38. §-a hiánypótló jelleggel részletesen újból megállapítja a Gazdasági Versenyhivatal elnöke, elnökhelyettese, illetve a Versenytanács tagja megbízatásának megszűnésére vonatkozó eddig csak részben és a Tpvt.-n belül elszórtan szabályozott rendelkezéseket. A jelenleg a Tpvt.-ben szereplő ilyen szabályok érdemi változtatása nem célja a szabályozásnak, ezek tekintetében csak a változó egyéb jogszabályokhoz (így különösen a Kttv.-hez, illetve a Ksztv.-hez) való hozzáigazításra és a garanciális szempontból szükséges pontosításokra kerül sor. A törvény a jelenleg hiányzó szabályok kialakítása során figyelemmel van a hasonló szervezeti felépítésű, jogállású központi államigazgatási szervek vezetőire vonatkozó szabályozásra. A megbízatás keletkezésére vonatkozó hatályos előírásoknak megfelelő rendben gyakorolható a megbízatás megszűnésének, illetve a megszűnésre okot adó körülmény bekövetkezésének megállapítása, tehát az elnök esetében a miniszterelnök előterjesztésére, az elnökhelyettes és a Versenytanács tagja esetében az elnök előterjesztésére jár el a köztársasági elnök.

Az általános indokolásban kifejtetteknek megfelelően, a jogrendszeri koherencia és a Gazdasági Versenyhivatalon belüli egységes szemléletű, kiszámítható és következetes előmeneteli szabályok megteremtése érdekében a törvény újraszabályozza a Gazdasági Versenyhivatal köztisztviselőinek jogállási szabályait, amely szerint a korábbi vizsgálói besorolás megszűnik, az a továbbiakban - helyesen - munkakörtípusnak minősül a Hivatal szervezetén belül (39. §). Ilyenként - és figyelemmel a munkaköri pótlék biztosításának lehetőségére - a Tpvt.-ben kizárólag a törvényi alapokat kell megteremteni, egyebekben a részletszabályok a Hivatal szervezeti és működési szabályzatára tartoznak.

A 21. §-hoz

A törvény a Kttv. terminológiájának megfelelően aktualizálja az összeférhetetlenségi előírásokat; a módosítás egyebekben a jogállási szabályok rendezésével függ össze.

A 22. §-hoz

Részben a Tpvt.-ben, részben a Kttv.-ben szabályozott technikai szabályok miatt szükséges törvényi szinten részletesen rendezni a munkáltatói jogkörrel kapcsolatos különös szabályokat. Új, eddig hiányzó elemként a törvény az Gazdasági Versenyhivatal elnöke tekintetében is rögzíti, hogy a nem a köztársasági elnök, illetve a miniszterelnök hatáskörébe tartozó - alapvetően adminisztratív jellegű - munkáltatói intézkedéseket a főtitkár teszi meg mint a Gazdasági Versenyhivatalban jogállásánál fogva erre legalkalmasabb személy.

A 23. §-hoz

A Tpvt. 42. §-át elsősorban terminológiai okokból pontosítja a törvény, emellett rendezi a főtitkár státusát a Gazdasági Versenyhivatal vezetői között elfoglalt helyére tekintettel. A 42. § (2) bekezdése az ott meghatározott érintettek jogviszonyának speciális jellegéből adódóan szükséges hiányzó szabály megalkotása.

A Tpvt. 42/A. §-ában az egységes besorolási rendszer megteremtése keretében a törvény a Tpvt.-ben használt jelenlegi besorolási megnevezések helyett a Kttv.-ben a felsőfokú iskolai végzettségű köztisztviselőkre irányadó besorolási megnevezéseket veszi át, azzal, hogy ilyen módon besorolásonként két fizetési fokozat alkotja az előmeneteli rendszert, amely így - a hatályos szabályozással szemben - a közszolgálatban eltöltött időhöz igazodva a megfelelő teljesítményt nyújtó köztisztviselők számára a későbbiekben is kiszámítható rend szerint alakul.

Ezzel a besorolás és a munkakör megnevezése elválik egymástól, a vizsgálói munkakörökben is a fenti besorolási megnevezések érvényesülnek.

Ezen túlmenően a szabályozás kiigazításra kerül annak érdekében, hogy a Kttv.-vel való együttes alkalmazás aggálytalan lehessen, és csak a Kttv.-hez képest feltétlenül szükséges eltérések jelenjenek meg a Tpvt.-ben külön.

A 24. §-hoz

A Tpvt. 42/A. §-ának megfelelően, illetve az annak kapcsán kifejtett indokolással összefüggésben szükségesek a 42/B. §-ban és 42/C. §-ban meghatározott rendelkezések.

A felsőfokú iskolai végzettségű köztisztviselők egységes besorolási rendszerével a szakmai-funkcionális megosztás az illetményrendszer szintjén megszűnik, a vizsgálói munkakörökben foglalkoztatott munkatársak felelősségének elismerésére munkaköri pótlék útján kerül sor. Az elnök által a szervezeti és működési szabályzatban rögzített vizsgálói (vizsgálatot végző, illetve a vizsgálat eredményességét segítő) munkakörökben az alapilletmény 30%-át kitevő vizsgálói pótlék jár. Így a vizsgálók nem besorolásukban, hanem a vizsgálói feladatkörben végzett szakmai munkát elismerő vizsgálói pótlék által emelhetők ki a közszolgálati jogviszonyban álló felsőfokú iskolai végzettségű munkatársak közül.

A felsőfokú köztisztviselők illetményrendszerének felülvizsgálatával együtt indokolt a nem felsőfokú végzettségű köztisztviselők esetén az illetménykiegészítés mértékének emelése egyes más hasonló jogállású, speciális feladatkörű szervezetekhez hasonlóan.

A törvény lehetővé teszi a személyi illetmény alkalmazását a más, hasonló jogállású központi államigazgatási szervekhez hasonlóan a kiemelkedő teljesítményt nyújtó köztisztviselő részére.

A 25. §-hoz

A korábban kifejtettekkel összhangban a törvényi szintet nem igénylő, a Gazdasági Versenyhivatal elnökének normatív utasításával rendezhető, rendezendő tárgyköröket a Tpvt. keretjelleggel, a szabályzat kiadására való kötelezés mellett tartalmazza csak.

A 26. §-hoz

A Gazdasági Versenyhivatalban foglalkoztatott köztisztviselők tekintetében - a Gazdasági Versenyhivatal speciális feladatköréhez, az ellátandó feladatok specializált ismereteket, készségeket igénylő jellegéhez, az ilyen ismeretekkel és készségekkel rendelkező munkavállalók munkaerő-piaci helyzetéhez igazodóan - sajátos, a Kttv. általános szabályaitól adott esetben eltérő képzési, teljesítményértékelési és kiválasztási szabályok alkalmazása indokolt. A törvény ezért a Kttv. hatálybalépése előtt hatályban volt szabályokhoz hasonlóan a Gazdasági Versenyhivatal belső szabályzataira (normatív elnöki utasításokra) utalja e szabályok meghatározását más hasonló jogállású központi államigazgatási szervekhez hasonlóan.

E célokkal összefüggésben indokolt, hogy egyes más hasonló jogállású, speciális feladatkörű szervezetekhez hasonlóan a Gazdasági Versenyhivatal elnöke is rendelkezzen bizonyos mozgástérrel az egyéb juttatások körének és mértékének meghatározásában (értelemszerűen a Gazdasági Versenyhivatal költségvetése keretei között), figyelemmel arra is, hogy a Gazdasági Versenyhivatal feladatköréhez igazodóan a rendelkezésre álló emberi erőforrások minősége és mennyisége az, ami a leginkább meghatározza működésének hatékonyságát és eredményességét.

A 27. §-hoz

Részben új jogintézményként a Tpvt. 43/B. §-a - a Magyar Nemzeti Bankhoz, a Nemzeti Média- és Hírközlési Hatósághoz hasonlóan - egyértelmű titoktartási kötelezettséget ír elő a Gazdasági Versenyhivatal valamennyi tisztviselője és dolgozója részére.

A titoktartási kötelezettség alóli kivétel, vagyis a jogszabályban előírt adatszolgáltatás, illetve megismerhetővé tétel alatt például a szakhatósági megkeresés, a nyomozóhatóság büntetőeljárás keretében történő megkeresése nyomán teljesítendő adatszolgáltatás értendő.

A Ket.-hez képest a törvény önálló gyűjtőfogalmat vezet be a titoktartási kötelezettség alá eső adatokra nézve a korlátozottan megismerhető adat fogalmával.

Az önálló fogalom megteremtését egyrészt az indokolja, hogy a Ket. szerinti védett adat, illetve az ide tartozó törvény által védett titok kategória a Ket. 172. § l) pontja szerinti értelmező rendelkezés alapján nem fed le minden törvény által védelmet élvező titokfajtát, hiányzik pl. az adótitok, a foglalkoztatói nyugdíjtitok, vagy az elektronikus hírközlésről szóló 2003. évi C. törvény alapján védelmet élvező hírközlési adatok (pl. cellainformáció). A Tpvt. által meghatározott „védett adat” fogalom tehát szélesebb körű, mint a Ket. azonos fogalma, további előnye még, hogy rugalmasan alkalmazkodik a jogszabályi változásokhoz.

Önálló fogalom alkalmazása szükséges másrészt annak érdekében, hogy a Tpvt.-ben meghatározott védelem kiterjedjen a Tpvt. törvény szerinti 55/A. § (1) bekezdése és 78/C. § (2) bekezdése szerinti nem betekinthető adatokra is.

Garanciális jelleggel szükséges utalni arra, hogy a közérdekből nyilvános adatok - pl. a közbeszerzésekről szóló 2011. évi CVIII. törvény alapján közérdekből nyilvános adatok - megismerése nem korlátozható.

A 28. §-hoz

A törvény lehetőséget biztosít a Gazdasági Versenyhivatalnak arra, hogy - versenyfelügyeleti eljárás vagy a konkrét piaci zavarok észlelése esetén megindítható, és kötelező, kikényszeríthető adatszolgáltatási kötelezettséggel járó ágazati vizsgálat helyett, illetve azokat megelőzve - más versenyhatóságokhoz hasonlóan kötelező adatszolgáltatással nem járó piacelemzési tevékenységet folytathasson, és ezzel összefüggésben saját maga vagy megbízott piackutatók útján kutatásokat folytathasson le, ennek keretében a piaci szereplőket megkeresse, tőlük adatokat, információt kérjen. Hasonló feladatkör már jelenleg is szerepel a Tpvt. 36. § (5) bekezdésében, azonban indokolt e lehetőséget nem csupán meghatározott szervek felkéréséhez kötni, és e tevékenységnek részletesebb törvényi keretet biztosítani, hiszen ilyen piacelemzés - tekintve, hogy a Gazdasági Versenyhivatal elvben valamennyi piacot felügyeli - alapos kutatást igényel. E piacelemzési tevékenység egyszerre szolgálhat a Gazdasági Versenyhivatal klasszikus versenyfelügyeleti és fogyasztóvédelmi feladatai megalapozásához. A Gazdasági Versenyhivatal tevékenységének átláthatósága, valamint a piaci elemzés elfogadottságának növelése, az önkéntes közreműködés előmozdítása érdekében nyilvános mind a piaci elemzés megkezdése, illetve a kezdetben rendelkezésre álló főbb információk, mind a piaci elemzés alapján készült tanulmány.

Az ágazati vizsgálat több rendelkezésének módosítását, illetve elhagyását az indokolta, hogy a törvény átfogóan rendezi az iratbetekintési, adatkezelési szabályokat. Mivel célszerű, hogy a Hivatalon belül egységes elvek mentén történjen a speciális kezelést igénylő adatok, iratok megismerése, ezért a 43/D. § (2) bekezdése felsorolja a máshol rögzített, itt is értelemszerűen alkalmazható szabályokat, és elhagyja az így feleslegessé vált - például a szakértő adatmegismerési jogosultságára vonatkozó - párhuzamos szabályt.

Az eddigieknek megfelelően a Gazdasági Versenyhivatal nem csupán az ágazati vizsgálatban érintett vállalkozásokat szólíthatja fel adatszolgáltatásra, hanem bármely olyan személyt, szervet, amely a szükséges adattal rendelkezik. Ennek megfelelően az adatszolgáltatási kötelezettség elmulasztása esetén a bírságolható, bírságolandó személyek köre is tágan értelmezendő.

Az ágazati vizsgálat során kiszabható bírság tekintetében a felróhatóság előírása a mögöttesen érvényesülő Ket.-tel való összhangot szolgálja, amely az eljárási bírság kiszabását szintén felróható magatartásnál teszi lehetővé.

Az adatkérési lehetőségre a 64/A. §-ban és 64/B. §-ban megfelelően szabályozott, ezzel összefüggésben a Magyar Nemzeti Bankra való külön hivatkozás szükségtelen, hiszen az is állami szervnek minősül.

A 43/D. § (4) bekezdéséből értelemszerűen következik, hogy ha a Gazdasági Versenyhivatal nem belföldi jogsegély keretében, hanem mint vállalkozást keres meg adatszolgáltatási felhívás keretében állami, önkormányzati szervet, akkor vele szemben szabható ki bírság.

A törvény pontosítja az ágazati vizsgálat során hozott döntésekkel szembeni jogorvoslati szabályokat, hiszen indokolt, hogy - a szubszidiáriusan alkalmazandó Ket.-tel, illetve Tpvt.-vel való koherencia érdekében - ugyanazon döntések ellen lehessen jogorvoslattal élni, mint a hivatkozott törvényekben.

Az ágazati vizsgálat során a meghallgatás jogintézményének hatékonyabb érvényesülése érdekében a törvény részletesebb szabályokat állapít meg, valamint részletezi az érintett vállalkozásokat védő, érdekeiket érintő további szabályozást. Pontosítja például a törvény, hogy nem a végleges jelentést, hanem annak tervezetét észrevételezhetik a vállalkozások, majd a beérkezett álláspontra, javaslatokra is tekintettel állítja össze a Gazdasági Versenyhivatal az ágazati vizsgálat végső megállapításait tartalmazó jelentést. Egyértelművé válik az ágazati vizsgálatban - mutatis mutandis - „ügyfélnek” minősülő érintett vállalkozások köre: az ágazati vizsgálat tárgyát képező piacon gazdasági tevékenységet folytató vállalkozás. Ez a személyi kör tevékenységi körénél fogva érintettnek minősül, így jogosult például a jelentéstervezet észrevételezésére. Az iratokba betekinteni a jelentéstervezet megküldése után lehet.

A Gazdasági Versenyhivatal tevékenységét, illetve a gazdasági folyamatok átláthatóságát fokozza annak előírása, hogy mind a jelentéstervezetet, mind a vállalkozásoktól érkező, korlátozottan megismerhető adatokat nem tartalmazó észrevételeket nyilvánosságra kell hozni.

A piacelemzés és az ágazati vizsgálat eredményeként feltárt egyes problémák vagy körülmények számos esetben nem érik el azt a szintet, ami versenyfelügyeleti eljárás megindítását indokolná. Ezekben az esetekben a törvény több lehetőséget biztosít mindkét ügyfajta tekintetében, az eddigi eszköztárat egy kötelező jelleggel nem bíró ajánlással kiegészítve (ilyen eszközt az MNB-nek, NMHH-nak is biztosít a rá vonatkozó törvény, de számos tagállami versenyhatóság is rendelkezik ilyen eszközzel, és él is ezzel a lehetőséggel). Hangsúlyozandó, hogy az ajánlás semmilyen normatív jelleggel nem bír, e jellege folytán az nem is vonható a jogalkotásról szóló törvény fogalmi rendszerébe, célja kizárólag a hatóság és a piaci szereplők közötti kapcsolat erősítése, nyilvános formájú visszajelzés a Gazdasági Versenyhivatalnak a konkrét piacon folyó versennyel kapcsolatos koncepciójáról, valamint a „jó gyakorlatok” összegyűjtése, rendszerezett megfogalmazása az érintettek részére.

Az adott helyzettől, feltárt körülményektől függően választható ki a legadekvátabb megoldás, a törvény értelmében a versenyfelügyeleti eljárás megindítása lehetőségéről e helyen külön nem szükséges rendelkezni, hiszen az a Tpvt. 70. §-a [adott esetben 67. § (2) bekezdése] alapján értelemszerűen fennáll a piacelemzés vagy ágazati vizsgálat során felmerülő helyzetekben is.

A 29. §-hoz

A bejelentésre és - részben - a panaszra vonatkozó szabályok újbóli megállapítását alapvetően a joggyakorlat során felmerült kérdések egyértelmű rendezése, illetve az iratbetekintési, adatkezelési szabályok koncepcionális változása indokolta.

A törvény a 43/G. § (1) bekezdését illetően a hivatkozások részletes kiigazítása helyett általános érvénnyel fogalmazza meg, mely ügyekben lehet bejelentéssel, illetve panasszal élni a versenyhatósághoz, figyelemmel a külön törvényekben a Gazdasági Versenyhivatalhoz telepített hatáskörökre is.

A Tpvt. meghatalmazottak körére vonatkozó szabályozást hatályon kívül helyezi a törvény, így az erre vonatkozó utalást elhagyja, ezzel együtt értelemszerűen átvezeti az új 64/A-65. §-sal összefüggésben szükségessé vált hivatkozásmódosításokat.

A versenyfelügyeleti eljáráson belül szabályozott iratbetekintési szabályok közül a bejelentéssel kapcsolatos eljárásban a nem megismerhető iratok körére (55/A. §), az üzleti és magántitok kezelésére [55/A. §, illetve 55/B. § (1), (2) és (7) bekezdés], valamint a korlátozottan megismerhető adatot tartalmazó irat kezelésére (55/C. §) és a másolatkészítésre (55/D. §) vonatkozó előírások alkalmazandók. Mivel például a bejelentéssel (és a panasszal) kapcsolatos eljárásban az eljárás folyamán nincs lehetőség az iratbetekintésre, az ezt követő iratbetekintésre pedig a 43/H. § ad speciális szabályozást, így itt nem értelmezhető az 55. §-ban foglalt szabályozás. A panasszal kapcsolatos eljárásban hasonló megfontolásokon alapul az alkalmazandó iratbetekintési szabályok meghatározása.

A 43/G. § (3) bekezdése szerinti módosítás a Tpvt. egyszerűsítését szolgálja: így nem kétszer szerepel külön a rendelkezés a bejelentéssel és a panasszal kapcsolatos eljárás kezdeményezőjének vonatkozásában.

A törvény iratbetekintésre vonatkozó koncepciójának pillérei, hogy az eljárás folyamán - az Infotv. 27. § (2) bekezdésére is figyelemmel, valamint a döntés-előkészítő iratok megismerhetőségének analógiájára - az eljárás érdekeire tekintettel meglehetősen széles körben korlátozható az iratbetekintés, az eljárás lezárását követően viszont az iratok megismerhetősége a főszabály, amely csak más versengő érdekre tekintettel korlátozható (pl. magánszféra érdekeire figyelemmel a személyes adatok, banktitok tekintetében, illetve a lefolytatott eljárás tovább érvényesülő kiemelt érdekeire tekintettel). A bejelentéssel és a panasszal kapcsolatos eljárásokban azok folyamatban léte alatt eddig sem volt lehetőség iratbetekintésre, a törvény a 43/G. § (4) bekezdésében ezt fenntartja azzal, hogy az eljárás lezárását követő iratbetekintést viszont panaszeljárásban is lehetővé teszi azzal, hogy a korlátozottan megismerhető adatok megismeréséhez a külön törvényi feltételek fennállását igazolni kell (pl. személyes adat tekintetében a külön törvényi felhatalmazást, illetve az érintett hozzájárulását, üzleti titok esetén a jogosult hozzájárulását).

Az Infotv.-re figyelemmel - a Ket. hatálya alá nem tartozó - bejelentéssel és panasszal kapcsolatos eljárásokat illetően a törvény a 43/G. § (5) bekezdésében meghatározza valamennyi korlátozottan megismerhető adat tekintetében az adatkezelés időtartamát.

A bejelentéssel és a panasszal kapcsolatos eljárást érintő közös szabály végül, hogy ha a bejelentésben vagy panaszban megjelölt magatartással kapcsolatban versenyfelügyeleti eljárás indul, az iratokba való betekintésre és az adatok kezelésére a versenyfelügyeleti eljárás szabályait kell alkalmazni. A Tpvt. - törvény szerinti - 64/A. § (3) bekezdése ugyanis kifejezetten lehetővé teszi, hogy a Gazdasági Versenyhivatal a panasszal vagy bejelentéssel kapcsolatos eljárásai során jogszerűen megszerzett iratot, adatot vagy egyéb bizonyítási eszközt más versenyfelügyeleti eljárásban is felhasználja. Ilyen esetben az adatkezelési szabályoknak az adatokat felhasználó versenyfelügyeleti eljárás szabályaihoz kell igazodnia.

A törvény a 43/H. § (2) bekezdésénél a jogalkalmazás során felmerült problémákat kezeli, így a bejelentés alapján indult eljárás tekintetében is rendezendő a határidő-számítás módszere (Ket. 65. §), valamint indokolt lehetővé tenni a döntés saját hatáskörben történő módosítását, visszavonását (Ket. 114. §).

Mivel a törvény teljes mértékben felül kívánja írni a Ket. iratbetekintésre vonatkozó szabályait az átlátható szabályozás érdekében, és a 43/G. § (2) bekezdése megfelelően felsorolja a bejelentéssel és a panasszal kapcsolatos eljárásra irányadó szabályokat, ezért a Ket. 69. §-ára vonatkozó egyes hivatkozások elhagyandó.

A bejelentéses eljárásban jelenleg nincs mód a Ket. szerinti elektronikus ügyintézésre, ezért javítandó a rendelkezés a Ket. 79/A. §-ának megfelelő kizárása érdekében.

A Ket. 33. § (3) bekezdés c) pontjával összefüggő kiegészítés egyértelművé teszi: mivel a bejelentett az eljárás nem szükségképpeni résztvevője, illetve adatszolgáltatásra nem köteles, így az eljárás folytatását az adatszolgáltatás elkészülte vagy annak elmaradása nem is akadályozhatja, tehát a bejelentett esetében nincs helye az ügyintézési határidő nyugvásának.

A Tpvt. 64/A-65. §-ával összefüggésben a bejelentéssel kapcsolatos eljárásban is biztosítandó a bejelentés elbírálásához szükséges vizsgálati jogosítvány. A bejelentéssel kapcsolatos vizsgálódás korlátja mindenesetre, hogy a Gazdasági Versenyhivatal itt nem kötelezett a tényállás teljes körű feltárására, csupán azt vizsgálja, hogy a versenyfelügyeleti eljárás elrendelését vagy a bejelentés elutasítását valószínűsítik-e a rendelkezésre álló, illetve az eljárás során beszerezhető, beszerzett tények. Ezzel összefüggésben az érintettek (sem a bejelentő, sem a bejelentett, sem az esetleges adatokkal, információkkal rendelkező harmadik személyek) ebben a szakaszban közreműködésre nem kényszeríthetők.

A törvény a továbbiakban nem teszi lehetővé a bejelentés elbírálásának mellőzését az ismételt bejelentéssel szemben, a 43/H. § (7) bekezdés c) pontjának megfelelően ilyen esetben az eljárást - jogorvoslattal megtámadható módon - meg kell szüntetni.

A törvény a Tpvt. jogorvoslati rendszeréhez igazítja a bejelentéssel kapcsolatos eljárás során hozott döntésekkel szembeni jogorvoslatot: ennek alapján az üzleti- és magántitokkal kapcsolatos iratbetekintési döntéssel szembeni jogorvoslatra [lásd 43/G. § (2) bekezdése alapján az 55/B. § (1) és (7) bekezdését] vonatkozó eljárási szabályok egyértelművé válnak. A Tpvt. 82. §-a értelemszerűen nem alkalmazható a külön bírósági nemperes eljárásban megtámadható, a 43/H. § (7) bekezdés b) és c) pontja szerinti döntések vonatkozásában.

A 43/H. § (6) bekezdését érintő kiegészítés az összefonódásokra vonatkozó szabályokkal összhangban tisztázza, hogy jogsértés megállapítása esetén mely személy viseli az eljárási költségeket.

A 43/H. § (7) bekezdésében a normaszöveg egyszerűsítése érdekében hagyja el a törvény a végzés forma alkalmazására vonatkozó kitételt, mivel ez a 43/H. § (3) bekezdéséből egyébként is következik.

A gyakorlati tapasztalatok alapján szükségesnek bizonyult a cizelláltabb szabályozás a bejelentéssel kapcsolatos eljárás megszüntetésére, elsősorban arra vonatkozóan, hogy miként kell eljárni „res iudicata” esetében, ezért a törvény megszüntette a mellőzés lehetőségét. Emellett - a Ket. rendszeréhez hasonlóan - ebben az eljárásban is indokolt az eljárást nem érdemi okoknál fogva lezáró döntéssel szemben is jogorvoslat biztosítása a bejelentő számára.

A Ket. 33. § (7) bekezdésével összefüggésben indokolt, hogy a bejelentéssel kapcsolatos eljárás határidejét is csak annak letelte előtt lehessen meghosszabbítani.

A bejelentő érdekében az áll, hogy az ügyének lezárásával kapcsolatos valamennyi döntést megkapja, hasonlóan indokolt az őt érintő ügy további sorsáról tájékoztatni a bejelentettet, ha - részvétele, pl. adatszolgáltatása folytán - tudomására jutott, hogy a Gazdasági Versenyhivatal vizsgálódik vele szemben. Ennek megfelelően módosítja a törvény a vonatkozó előírást.

A Ket. hasonló szabályaival való összhangot szolgálja a Tpvt. 43/H. § (9) bekezdését érintő módosítás: az eljárásindításról az adott eljárásban ügyféli jogállással nem rendelkező bejelentőt csupán tájékoztatni célszerű. Hasonlóan az áttételről szóló végzést nem kell közölni az érintettekkel, csupán tájékoztatni szükséges annak tartalmáról.

A 30. §-hoz

Kodifikációs okokból a 43/G. § (3) bekezdés tartalmazza együttesen a bejelentő és a panaszos személyének titokban tartására vonatkozó szabályozást, emiatt módosítja a törvény a 43/I. § (3) bekezdését.

Hiánypótlásként, a panaszos tájékoztatása, valamint az adatkezelés határidejének meghatározhatósága szempontjából a panasszal kapcsolatos eljárás lezárultának időpontját is indokolt rendezni. A panasz ugyanis olyan formátlan jelzés a Gazdasági Versenyhivatal felé, amely tekintetében nincs indok a bejelentéssel kapcsolatos eljárási garanciákra, így a panaszos arról sem kap főszabály szerint értesítést, ha a Gazdasági Versenyhivatal lezárja a panasszal kapcsolatos eljárást.

A panaszokkal kapcsolatos eljárás ilyen egyszerűsítése (az egyes döntéshozatali lépések mellőzése) teszi lehetővé azt, hogy a Gazdasági Versenyhivatal ésszerűen tudja beosztani erőforrásait: az évente érkező mintegy 1500-1800 panasz tekintetében a formális eljárás lefolytatása ugyanis túlzott terheket róna a hatóságra. Az értelemszerűen nincs elzárva a panaszos elől, hogy bejelentést tegyen, ily módon az érintett rendelkezési joga alá tartozik, hogy kér visszajelzést, illetve kéri formális eljárás lefolytatását, vagy csupán panasszal él, így a hatóság döntésére bízza azt, hogy eldöntse, indokolt-e hivatalos eljárást indítani a panaszolttal szemben.

E szabályozási rendszerrel áll összhangban az is, hogy tárgybeli eljárásokra a Tpvt. 94/A. §-a alapján nem alkalmazhatók az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló 2004. évi XXIX. törvény szerinti közérdekű bejelentésre és panaszra vonatkozó szabályai.

Visszatérve a panasszal kapcsolatos eljárás lezárásának időpontjára vonatkozó, a törvénnyel megállapított vélelemre: mivel a panaszeljárás ügyintézési határideje a Hivatal normatív utasításként kiadott szabályzataiban rendezett, illetve mivel a panaszos nem kap értesítést, döntést panaszának elbírálásáról, ezért szükséges olyan objektív időpont meghatározása, amely egyértelműen rendezi a jogszerű adatkezelés időbeli határát.

A 31. §-hoz

A törvény elvégzi a Tpvt. és a Ket. viszonyát alapvetően rendező 44. § felülvizsgálatát is.

A tényállás tisztázása során felmerülhetnek olyan körülmények, amelyek szerint két eljárás tárgya oly mértékben összefügg, hogy az eljárások egyesítése indokolt - erre tekintettel a törvény hatályon kívül helyezi a Ket. 33/B. §-át kizáró rendelkezést.

A Ket. 51. § (1) bekezdése alapján az ügyfélnek joga van ahhoz, hogy az eljárás során nyilatkozatot tegyen, vagy a nyilatkozattételt megtagadja. A gyakorlatban eddig sem volt ez jog korlátozva, erre is tekintettel indokolatlan volt e rendelkezés kizárása, így ez a jog a törvény alapján a jövőben a versenyfelügyeleti eljárásban is megilleti az ügyfelet. Hangsúlyozandó, hogy miként a Ket. is különválasztja a nyilatkozattételt és az adatszolgáltatást, úgy a versenyfelügyeleti eljárásban is csak a nyilatkozattétel önkéntes és megtagadható, az adatszolgáltatásra kötelezésnek az ügyfél a Tpvt.-ben meghatározottak szerint köteles eleget tenni.

A Ket. 51. § (5) bekezdésének kizárása szükségtelen, mivel a Tpvt. 61. §-a megfelelő különös szabályt tartalmaz az eljárási bírság kiszabásának jogalapját illetően.

A Ket. 68-69/B. § alkalmazandóságának kizárását az indokolja, hogy a könnyebb áttekinthetőség, jogalkalmazás érdekében, valamint egyes specialitásra figyelemmel a törvény az iratbetekintés szabályozásának teljes körét a Tpvt.-ben rendezi. Hangsúlyozandó, alapvetően a Ket. rendszeréhez igazodik, attól a szükséges mértékben tér el a törvény, a Ket. 17. §-ában foglalt általános adatkezelési és -védelmi követelmények, keretek továbbra is érvényesülnek.

A 32. §-hoz

A törvény pontosítja a hatásköri szabályt, mivel például az Fttv. vagy az élelmiszerláncról és hatósági felügyeletéről szóló 2008. évi XLVI. törvény hatálya alá tartozó ügyekben is versenyfelügyeleti eljárás keretében jár el a Gazdasági Versenyhivatal.

A 33. §-hoz

A törvény szövegpontosítást végez el, emellett rendezi, hogy az utóvizsgálat, illetve a végrehajtás nem olyan értelemben szakaszai az eljárásnak, mint a vizsgálati és a versenytanácsi szakasz, hanem amilyen értelemben az alapeljáráshoz a Ket. szerint az utólagos - a döntésben foglaltak teljesítésére vonatkozó - ellenőrzés, illetve a végrehajtás kapcsolódik.

A Tpvt. korábban nem határozta meg a vizsgálati eljárási szakasz végét, ezt pótolja a 47. § (2) bekezdésében a törvény a 72. §-ban foglalt mechanizmust is figyelembe véve.

A 48. § (1) bekezdés a több szakaszból felépülő versenyfelügyeleti eljárás sajátosságára tekintettel szükséges tisztázó rendelkezés. A vizsgálati szakaszban is az eljáró versenytanács dönt például egyes iratbetekintési kérelmekről, vagy például az ügyintézési határidő hosszabbításáról a hatóság vezetője jogosult dönteni.

A törvény rendezi az eljáró versenytanács kijelölését, továbbá egyértelmű keretszabályt ad arra, hogy az előadó versenytanácstag mikor járhat el egyedül.

A 34. §-hoz

Az összefonódással kapcsolatos ügyekben a változatos jogi helyzetekre, jogviszonyokra tekintettel a törvény a Tpvt.-ben egyértelművé teszi a versenytanácsi gyakorlattal összhangban a zárt ügyféli kört.

A törvény egyértelművé teszi, hogy az összefonódás közvetett résztvevője - ha nem kérelmező - főszabály szerint nem minősül ügyfélnek.

A 35. §-hoz

Az 53. § (1) bekezdése részben az objektív határidő tekintetében írja felül a Ket. vonatkozó rendelkezéseit, ebből következően kérelemre indult eljárásban a kérelmező ügyfél jogutódja - a Ket. 16. § (2) bekezdése alapján - az eljárásról való tudomásszerzéstől számított tizenöt napon belül, de - a törvény alapján - legkésőbb a jogutódlástól számított harminc napon belül kérheti a jogutódlás megállapítását. Mivel tárgybeli ügyekben vállalkozások közötti jogutódlás történik, az ügy hatékony intézése, illetve a felek érdekeire tekintettel indokolt és elvárható a Ket.-ben meghatározott hathónaposnál rövidebb objektív határidő megállapítása.

A Ket. 31. § (1) bekezdés d) pontjára tekintettel szükségtelen - és kodifikációs szempontból helytelen - a Tpvt.-ben az eljárás azon okból történő megszüntetéséről külön rendelkezni, amikor az ügyfél jogutód nélkül megszűnik, ezért a törvény elhagyja az 53. § (2) bekezdésének vonatkozó fordulatát. A tárgybeli esetben tehát továbbra is az eljárás megszüntetésének van helye, azonban nem a Tpvt.-ben, hanem a Ket.-ben meghatározott jogalapnak megfelelően.

Az 53. § (4) bekezdését érintő módosítás részint reflektál arra a gyakorlati problémára, hogy a versenyfelügyeleti eljárás lezárása előtt nem állapítható meg, hanem csupán valószínűsíthető valamely vállalkozás jogsértésért fennálló felelőssége. A törvény emellett kiigazítja a rendelkezést a megtévesztő, illetve az összehasonlító reklámra vonatkozó szabályok, továbbá az Fttv. rendelkezéseinek kikényszerítésével összefüggésben, figyelemmel arra, hogy ott a „részesség” nem értelmezhető, ugyanakkor kifejezett felelősségi szabályok vannak.

Az eljárás hatékonyabb intézése érdekében a törvény alapján a fúziós ügyekben a versenytanácsi szakaszban is lehetőség nyílik új ügyfél bevonására.

A 36. §-hoz

A Gazdasági Versenyhivatal eljárásainak jellege folytán előfordulhat, hogy a versenyfelügyeleti eljárásban az eljárás egyéb résztvevőjeként, illetve adatszolgáltatásra kötelezettként közreműködő jogi személyeket e közreműködésük miatt hátrány érheti. Annak érdekében, hogy ez elkerülhető legyen, indokolt, hogy meghatározott adatok zártan kezelésére ne csak természetes személyek esetében, hanem ilyen jogi személyek esetében is lehetőség legyen, figyelemmel arra is, hogy az ilyen vállalkozások közreműködésének ténye, illetve az általuk tett nyilatkozatok más védett adatkénti minősítése az egyes védett adatokra vonatkozó szabályozásból kifolyólag másként nem feltétlenül lehetséges. A törvény e körben a Ket. természetes személyek személyes adatainak és lakcímének zártan kezelésére vonatkozó szabályozását veszi alapul, a zártan kezelendő adatok körének a legszükségesebb mértékre korlátozásával.

A 37 §-hoz

Az iratbetekintésre és az eljárás során keletkezett adatok kezelésére vonatkozó szabályok alcím alatt a törvény újraszabályozza a versenyfelügyeleti eljárás során keletkezett iratba való betekintés, illetve a nem betekinthető tartalmat hordozó iratok kezelésének szabályait.

Az átfogó módosítás célja, hogy a Tpvt. a Ket.-tel, továbbá az információs önrendelkezési jogról és az információszabadságról szóló 2011. évi CXII. törvénnyel (a továbbiakban: Infotv.), illetve az egyes védett adatokat meghatározó törvényekkel összhangban szabályozza a védelmet élvező adatok kezelésének kérdését. A jogalkalmazás egyszerűsítése érdekében a törvény alapján a továbbiakban nem vegyesen a Ket.-ben és a Tpvt.-ben, hanem összefoglalóan és lehetőség szerint teljes körűen a Tpvt.-ben szerepelnek az iratbetekintéssel, így az iratbetekintési jogosultsággal, a megismerhető iratok körével, a megismerés rendjével és a jogorvoslattal kapcsolatos rendelkezések. Mindazonáltal a törvény a jogrendszer egységességének elvére tekintettel kizárólag ott tér el a Ket. előírásaiban tükröződő rendszertől, ahol az a Gazdasági Versenyhivatal eljárásainak sajátosságára tekintettel szükséges. A törvény az Infotv. rendelkezéseit is maradéktalanul figyelembe veszi mind a személyes adatok védelme, mind a közérdekű adat megismerhetőségének széles körű biztosítandóságára figyelemmel, így például az eljárás jogerős befejezését követően főszabály szerint bárki betekinthet a Gazdasági Versenyhivatal kezelésében lévő -korlátozottan megismerhető adatot nem tartalmazó - iratokba.

Kiemelt gyakorlati jelentőségük miatt a tárgybeli szabályok már a folyamatban lévő ügyekben is alkalmazandóak lesznek a törvény alapján.

Az 55/A-55/D. §-ban foglalt módosításokra is figyelemmel szélesedett az adott alcím alá tartozó rendelkezések köre, a korlátozottan megismerhető adatok szabályozására tekintettel itt szerepel a döntés megszövegezésének szabályozása is. Ennek megfelelően az alcím is kiegészült.

Az iratbetekintési szabályozás szerkezetében is a Ket.-hez igazodik, így például a Ket. 68. §-ával párhuzamosan a Tpvt. 55. §-a határozza meg az iratbetekintésre jogosultak körét, illetve az egyes csoportokra vonatkozó különös iratbetekintési korlátokat, szabályokat.

Ahol nincs külön rendelkezés az eljárás során és az eljárás jogerős befejezését követő iratbetekintésre (így például az ügyfél tekintetében), ott értelemszerűen mindkét szakaszban ugyanazok a szabályok érvényesülnek.

A Ket. logikájának megfelelően az eljárás egyéb résztvevői az őket érintő iratokba tekinthetnek be, a versenyfelügyeleti eljárás érdekeire figyelemmel pedig - a tanúk, ügyfelek magatartása összehangolásának elkerülése érdekében - erre csak az után kerülhet sor, hogy az ügyfelek számára is megnyílt az iratbetekintési jog [lásd 55. § (5) bekezdés].

Harmadik személy iratbetekintése felmerülhet jog, jogos érdek, kötelezettség teljesítésével összefüggésben (pl. az eljárás alá vonttal szembeni kártérítési igény érvényesítése tárgyában), illetve az Infotv. szerinti közérdekű adat megismerése iránti igénnyel összefüggésben. Utóbbi körben a Tpvt. - szintén a Ket. rendszeréhez illeszkedve - annyiban korlátozza az iratbetekintést, hogy arra csak az eljárás jogerős befejezését követően kerülhet sor. Ezt megelőzően a jogos érdekkel fellépő harmadik személy ismerheti meg az iratot, de kizárólag az ügyfél iratbetekintési joga megnyíltát követően, és csak abban az esetben, ha az ennek szükségességét alátámasztó indokot, érdeket megfelelően igazolja, illetve nem állnak fenn a (4) bekezdésben foglalt, a versenyfelügyeleti eljárás érdekeit érvényre juttató kizáró körülmények.

A jogára, jogos érdekére hivatkozó harmadik személy tekintetében a korlátozások megfogalmazását az indokolja, hogy mint az ügyben magában nem érintett, ügyféli jogállással nem rendelkező személy nem jogosult a folyamatban lévő ügy iratainak megismerésére (ennek általános jellegű biztosítása legalábbis nem állna összhangban sem az Infotv.-vel, sem a Ket.-tel). Mivel érdekük közvetettebb, illetve az iratok megismeréséhez fűződő érdek súlya a más iratbetekintésre jogosultakéhoz objektíven nem mérhető, ezért mérlegelési szempontok beiktatása szükséges annak érdekében, hogy ez a magánérdek semmiképpen ne járjon a közérdek sérelmével például olyan módon, hogy adott esetben „kerülő úton” férjenek hozzá az egyelőre még nem megismerhető iratokhoz.

Jogos érdekkel fellépő harmadik személynek tekintendő a bejelentő is, ha az eljárás megszüntetésére tekintettel jogorvoslati joga gyakorlása érdekében be kíván tekinteni az eljárás irataiba.

Az 55. § (4) bekezdése szerinti, a harmadik személy iratbetekintésének megtagadására okot adó körülményeket illetően a törvény az Infotv. döntés-előkészítő iratok megismerésének korlátaira vonatkozó (illetve ezzel összefüggésben a Ket.-ben foglalt korlátozó) szabályozást, valamint az engedékenységi iratok megismerésével összefüggő európai bírósági ítélkezési gyakorlatban (C-360/09. sz. Pfleiderer AG kontra Bundeskartellamt, illetve C-536/11. sz. Bundeswettbewerbsbehörde kontra Donau Chemie AG és társai ügyek) megfogalmazottakat tekintette irányadónak.

Ha a Gazdasági Versenyhivatal az 55. § (4) bekezdésben foglalt indokokra tekintettel elutasítja a harmadik személy iratbetekintésre vonatkozó döntését, ezzel szemben az 55/B. § (1) bekezdésének megfelelően jogorvoslattal élhet. Így biztosított az adekvát bírói kontroll a tekintetben, hogy a Gazdasági Versenyhivatal megfelelő módon veti-e össze az iratbetekintést kérelmező személy magánérdekeit az 55. § (4) bekezdésében megjelölt közérdekkel.

Az iratbetekintés időpontjával kapcsolatban a törvény az alábbi megfontolásokon nyugszik. Koncepcionálisan a kérelemre indult fúziós ügyekben nem áll fenn olyan eljárási érdek, amelyre tekintettel az iratbetekintési jog gyakorlását az eljárás későbbi szakaszához kötődő határidőhöz kellene kötni, így a fennálló időbeli korlátot e körben feloldja a törvény.

Hivatalból indult ügyekben ugyanakkor a tényállás megfelelő tisztázását veszélyeztetheti, ha az (1)-(3) bekezdés szerint iratbetekintésre jogosultak tudomására jutnak a Hivatal egyes megállapításai, illetve a beszerzett adatok, megkeresett, illetve megkeresni kívánt tanúk köre, erre tekintettel a megjelölt eljárási cselekményig (előzetes álláspont, illetve ha az korábbi, a jelentés megküldése az ügyfeleknek) az iratbetekintés csak konkrét jogorvoslati jog gyakorlása céljából szükséges esetben és körben, illetve a (6) bekezdés szerinti külön - méltányossági alapú - engedély alapján lehetséges.

A törvény másik jelentős újítása, hogy a jelentés ügyfelek részére való megküldéséhez, vagyis objektív eljárási cselekményhez, valamint a korábbihoz képest a versenyfelügyeleti eljárás egy korábbi szakaszához igazítja az iratbetekintés megnyíltát.

Az előzetes álláspont, illetve a vizsgálati jelentés ügyfeleknek megküldését megelőzően az iratbetekintés egyik lehetséges esete, ha például eljárási bírság kiszabásával kapcsolatban kíván az iratbetekintésre jogosult betekinteni az iratokba: értelemszerűen ilyenkor csak a bírsággal, illetve az esetleges sérelemmel kapcsolatos iratokat ismerheti meg az érintett. Az iratbetekintésre vonatkozó tárgybeli kérelmet - a főszabálynak megfelelően - a vizsgáló bírálja el, döntésével szemben jogorvoslatnak van helye (55/B. §).

A Tpvt. korábbi 55. § (1) bekezdésének megfelelő szabályt a törvény is fenntartja, vagyis egyedi körülmények alapján a versenytanács engedélyezheti az iratbetekintést az iratbetekintés hivatalos megnyílta előtt (elsősorban csak azon iratok vonatkozásában, amelyek tekintetében a kérelem alapján az indokolt). Ebben az esetben alapvetően méltányosságot gyakorol a versenytanács, az 55/B. § (1) bekezdése alapján döntésével szemben a jogorvoslat kizárt. Ügyfélen kívül a (2) és (3) bekezdés alapján iratbetekintésre jogosult más személy ilyen kérelem benyújtására nem jogosult, esetükben nem valószínűsíthető ilyen méltányosságot adó körülmény felmerülése.

A törvény által mellőzött szabályok közül kiemelendő, hogy mivel az ügyész és a nyomozó hatóság részére az ügyészségről szóló törvény, illetve a büntetőeljárásról szóló törvény megfelelően biztosítja az iratbetekintési jogot, indokolatlan volt ehhez képest a Tpvt.-ben speciális szabályok fenntartása.

Az 55/A. §-ban foglalt szabályozás megfelelően alkalmazható a külföldi hatóság által tett üzleti titokkal kapcsolatos igényekre is.

Az iratbetekintési szabályozás szerkezetében is a Ket.-hez igazodik, így a 69. §-ához hasonlóan a Tpvt. 55/A. § (1) bekezdése sorolja fel az iratbetekintés alól tárgyuknál, tartalmuknál fogva kivett iratok körét. Rendszertani okokból nem itt szerepelnek az engedékenységi iratok, a 78/C. § határozza meg azok megismerhetőségének kereteit.

A Ket. 69. § (1) bekezdés b) pontjával rokon módon a törvény nem megismerhető iratként szabályozza a természetes személyazonosító adatok és lakcím zárt kezelésének hatálya alá tartozó iratokat, azzal, hogy a versenyfelügyeleti eljárást gyakorta megelőző, bejelentéssel és panasszal kapcsolatos eljárást kezdeményező személy védelmének biztosítása is gondoskodik, figyelemmel a 43/G. § (3) bekezdésére. Az 54. §-ban foglalt szabályozásnak megfelelően a védelem kiterjed a jogi személyekre is, ha az azonosító adataik zárt kezelését rendelte el a Gazdasági Versenyhivatal.

A Ket. 68. §-a és 69. §-a az egyéb - zárt adatkezeléssel nem érintett - személyes adatok külön védelméről nem rendelkezik, a Ket. 17. §-a alapján azonban a személyes adatokat is védenie kell hatóságnak az iratbetekintés biztosítása során. A jogalkalmazás megkönnyítése érdekében szükséges ezt a kérdést a Tpvt.-ben rendezni az alábbiak szerint.

Az ügyfél főszabály szerint jogosult a személyes adatok megismerésére: egyértelmű, hogy eljárási jogai gyakorlásához feltétel, hogy ismerje az eljárásban részt vevő személyek, pl. a tanú adatait, ha azok zártan kezelésére nem került sor.

Az ügyfélen kívül az egyéb iratbetekintésre jogosultak (tanú, szemletárgy birtokosa, harmadik személy) tekintetében nem vélelmezhető, hogy személyes adatok megismerése szükséges lenne jogaik gyakorlásához, esetükben a külön törvényi feltételek vizsgálandók, tehát személyes adatot törvény rendelkezése vagy a jogosult hozzájárulásának beszerzését követően ismerhetnek meg.

A Ket. 69. § (1) bekezdés c) pontjának megfelelően, a minősített adatok védelméről szóló törvénnyel összhangban álló módon a Tpvt. 55/A. § (1) bekezdés c) pontja alapján a védett adatok közül a minősített adatok különös védelmet élveznek.

Az 55/A. § (1) bekezdés d) pontját illetően fel kell hívni arra a figyelmet, hogy itt nem a Ket. szerinti fogalomra kell gondolni, a Tpvt. 43/B. § (2) bekezdése határozza meg a Tpvt. alkalmazásában a védett adat fogalmát (amely szélesebb körre nyúlik, mint a Ket. azonos, ám taxatív, de nem a teljes kört lefedő fogalma).

A védett adatok - a személyes adatokhoz hasonlóan - megismerhetősége ügyfelek és harmadik személyek tekintetében eltérő szempontok szerint lehetséges.

Védett adat megismerése az ügyfél esetében: a Ket. 17. §-ára és a 69. § (1) bekezdés d) pontjára is figyelemmel a konkrét ügy kapcsán mérlegelendő, hogy a titok jogosultjának az egyéb védett adatok védelméhez fűződő jogai vagy az ügyfél törvényben biztosított jogai, így pl. védekezéshez, jogorvoslathoz való joga részesítendő előnyben. Az iratbetekintés erre az esetre vonatkozó speciális szabályait az 55/B. § határozza meg. Fontos eltérés a Ket.-hez képest, hogy törvény szerint e mérlegelést egyértelműen az iratbetekintés iránti kérelemről való döntéskor - és nem előbb - kell elvégezni, figyelemmel arra is, hogy az érintett felek ekkor tudják érdekeiket megfelelően képviselni, így a mérlegeléshez szükséges információk csak ekkor állnak rendelkezésre.

Az 55/A. § (1) bekezdés d) pont da) alpont második fordulata az ágazati szabályozás sokszínűségére figyelemmel szükséges kiegészítés. Például minősített adathoz csak külön megismerési engedély alapján lehet hozzáférni, így itt a Gazdasági Versenyhivatal az ügyfél jogának, érdekeinek súlyától függetlenül nem jogosult a betekintés biztosítására. Ezzel szemben például banktitoknál ilyen szigorú, kizáró tartalmú szabályok nem érvényesülnek, a vonatkozó törvény csak a bank titoktartási kötelezettségéről és a Gazdasági Versenyhivatal hozzáférési jogosultságáról szól, azt nem zárja ki, hogy a Gazdasági Versenyhivatal által kezelt banktitkot az ügyfél törvényben biztosított jogainak gyakorlása érdekében, szükség esetén megismerhesse, adott esetben az 55/B. §-ban foglalt korlátozások mellett.

Védett adat megismerése a harmadik személy esetében: nem élvez az ügyfél törvényes jogaival azonos iratbetekintési rangot a harmadik személy, neki külön igazolnia kell, hogy a jogszabályi feltételeknek eleget tesz. Ez alapján például üzleti titkot akkor ismerhet meg, ha annak jogosultja ehhez hozzájárul.

Az 55/A. § (1) bekezdés e) pontja alapján a belső iratok sajátos fajtája tekintetében tartalmaz a Tpvt. iratbetekintési korlátokat.

A törvény ugyanakkor a Ket.-től eltérően nem szól a döntés tervezetének nem megismerhető voltáról, ugyanis a döntés tervezete nem az akta része, csupán belső munkaanyag, egyébként sem kerülhet a megismerhető iratok közé.

A védett adatokhoz hasonlóan a belső iratok védelme sem abszolút, a megismerésnek két feltétele van: az irat, adat bizonyítéknak minősül, és az ügyfél törvényben biztosított jogai gyakorlásához szükséges azok megismerése. A megismerés feltételeit az 55/B. § tartalmazza.

Az 55/A. § (1) bekezdés f) pontja szerinti, a 65/B. §-ban és 65/C. §-ban szabályozott különleges másolatok közös jellemzője egyrészt az, hogy rendkívül nagyszámú adatot, információt tartalmaznak (pl. egy merevlemez tükörmásolataként), másrészt pedig az, hogy azokon ilyen formán az ügy tárgyához nem tartozó adatok, jellemzően személyes adatok és egyéb korlátozottan megismerhető adatok is találhatók. Bizonyítási eszközként az eljárás során a hatóság nem is - az egyébként az akta részét képező - lefoglalási másolatot, köztes munkamásolatot, vizsgálati munkamásolatot magát használja, hanem az abból készített bizonyíték-összefoglalót, illetve az annak részét képező, kilistázott bizonyítékokat. Ebből következően magukba az egyes másolatfajtákba, azok egészébe való betekintés szükségessége az eljárással összefüggésben nem is merülhet fel, eljárási érdekkel nem indokolható. Figyelembe veendő az is, hogy a Gazdasági Versenyhivatal számára kezelhetetlen munkaterhet jelentene, ha tárgybeli másolatok tartalmát egyesével át kellene vizsgálnia, illetve értékelnie aszerint, hogy például a személyes vagy védett adatot megillető védelemről gondoskodjon, ennek mellőzése viszont nyilvánvalóan összeegyeztethetetlen lenne az adatok védelmének kötelezettségével. A felsorolt körülményekre tekintettel indokolt és szükséges tárgybeli másolatok tekintetében kizárni az iratbetekintést.

Komplex adattartalmuk folytán ezek a másolatok a lehető legszélesebb körű védelem alá vonandók, így a 65/D. §-nak megfelelően kizárólag a bíróság jogosult azokba betekinteni (szerkezeti okokból célszerűbb ugyanis a kezelési szabályokat nem jelen alcím alatt, hanem ez egyes másolatokra vonatkozó szabályok között elhelyezni).

Az 55/A. § (2)-(5) bekezdése az üzleti titokkal kapcsolatos iratbetekintési korlátozási szabályokat módosítja és bővíti, kiegészítve a magántitok kezelésére vonatkozó szabályokkal is.

A Gazdasági Versenyhivatal eljárásaiban különös súllyal merülnek fel az üzleti titok kezelésével kapcsolatos kérdések. A hatályos szabályozás kérelemre teszi lehetővé egyes adatok üzleti titokként kezelését, nem kezeli azonban érdemben például azt a helyzetet, amikor másik ügyfél törvényben biztosított jogai (védekezéshez, jogorvoslathoz való joga) érdekében kíván betekinteni az iratokba, vagyis amikor mérlegelni kell az üzleti titok védelméhez mint a magánszférához való jogból levezethető jog és a jogorvoslathoz való jog biztosítása között. Hasonlóan eljárási garanciákkal övezendő az az eset, ha az eljárás folyamán vagy az eljárás lezárása nyomán a határozat közzétételre előkészítése során az eljáró szerv megállapítja, hogy az üzleti titokként kezelés feltételei nem állnak fenn (elsősorban a Polgári Törvénykönyvben foglalt valamely definíciós elem hiánya miatt).

A magántitok védelme eljárási szempontból elsősorban amiatt rokonítható az üzleti titokéval, hogy a magántitokként való minősítés a jogosult döntését, fellépését igényli, így a törvény együttesen kezeli a két adatkört.

Az üzleti titkok kezelésének modellje az alábbiak szerint foglalható össze; ugyanez megfelelően értendő a magántitokra is.

A Ket. - a továbbra is alkalmazandó - 17. §-a alapján a hatóság hivatalból köteles észlelni és védeni a személyes és a védett adatokat. Ettől kíván a törvény két irányban is eltérni: egyrészt a védett adatok körét kiterjeszti, másrészt az üzleti titok és magántitok megismerhetőségére speciális szabályozást alakít ki. A Tpvt. az üzleti titok védelmét jelenleg csak kérelemre írja elő, ehhez képest a törvény közeledik a Ket.-hez [l. Ket. 69. § (1) bekezdés d) pont]: a továbbiakban nem eljárásjogi értelemben vett kérelmet követel meg, hanem az ügyfél fellépését, nyilatkozatát arra vonatkozóan, hogy mely adatok üzleti titkok. Az üzleti titok hivatalbóli védelméhez egy hatóság egyrészt - jellemzően - nem rendelkezik elegendő információval, másrészt az ügyfél közreműködési, fellépési kötelezettsége ered a Ptk. üzleti titok fogalmából is („titokban tartása érdekében a jogosult a szükséges intézkedéseket megtette”).

A magántitok A mint bizalmas személyes adat esetében - hasonló azonosítási problémák léphetnek fel, ezért szükséges az érintett erre irányuló jelzése. Az adat jogosultjának lépése szükséges tehát ahhoz, hogy a Gazdasági Versenyhivatal észlelje, üzleti vagy magántitokról van szó, ezt követően az adat védelme ugyanakkor hivatalból történik.

Abból, hogy nem kérelmet kell benyújtania az érintettnek, következik, hogy a Gazdasági Versenyhivatalnak nem kell minden tárgybeli beadványban döntést hoznia - ez csökkenti a hatóság adminisztratív kötelezettségeit, ami elősegíti az ügy hatékonyabb, gyorsabb elintézését. Az ügyfelek jogait sem sérti ez a könnyítés, mivel arról viszont már jogorvoslati kérelemmel megtámadható végzésben dönt a hatóság, ha valamely oknál fogva az üzleti titokkénti kezelést megszünteti.

A vizsgálónak, eljáró versenytanácsnak a következő négy feltétel együttes teljesülése esetén mindenesetre proaktívan kell intézkednie a törvény alapján az üzleti titok, magántitok védelme érdekében:

- feltehetően üzleti vagy magántitokról van szó,

- a tényleges jogosult személye eltér az adatot szolgáltatótól (attól, akitől a Gazdasági Versenyhivatal az adatot birtokba vette),

- az adatot szolgáltató személy nem tett üzleti titokra, magántitokra irányuló nyilatkozatot, és

- a feltehető jogosult személye megállapítható.

Az eljárás hatékony és határidőben történő való lefolytatása érdekében, figyelemmel arra is, hogy a jogosult kiemelt jelentőségű érdekére tekintettel részéről is aktív fellépés várható el, illetve hogy az üzleti és magántitokként kezelés az iratbetekintési jogot korlátozza, a törvény szigorú előírásokat fogalmaz meg a nyilatkozattételi határidő tekintetében. Ennek megfelelően főszabályként az adat szolgáltatásakor meg kell jelölni az érintett védett adatokat, ha pedig a hatóság szétválogatás nélkül vesz birtokba nagyobb mennyiségű adatot (65/B. §), akkor a Gazdasági Versenyhivatal szab határidőt. Utóbbi esettel összhangban a Tpvt. 65/B. § (3) bekezdése írja elő, hogy a lefoglalási másolat alapján készített bizonyíték-összefoglaló megküldésével hívja fel a vizsgáló az ügyfelet, illetve az adat jogosultját, hogy az üzleti és magántitokkal kapcsolatos nyilatkozatát tegye meg.

Hangsúlyozandó, az iratbetekintési jog lehető legszűkebb korlátozása érdekében precízen és tételenként megjelölve, indokolva kell az üzleti és magántitokra vonatkozó jelzést megtenni.

A Tpvt. tudatosan nem írja elő, hogy a nyilatkozattétellel egyidejűleg nyújtsa be a titokmentes változatot az érintett. Praktikusan ugyanis a nyilatkozattételt követően akkor indokolt felhívni az érintettet a titokmentes változat elkészítésére, amikor a vizsgáló (esetlegesen az eljáró versenytanács) már megfelelően áttekintette a nyilatkozatot és az iratokat, szükség esetén az 55/B. § (1) bekezdése szerint eljárt, illetve a vonatkozó nemperes eljárás lezajlott.

Ha a felhívás ellenére nem nyújtják be a titokmentes változatot, a Tpvt. 61. §-ának megfelelően eljárási bírság kiszabásának lehet helye.

Az iratbetekintési kérelem elbírálása során az 55/B. § (1) bekezdése alapján a Gazdasági Versenyhivatal az alábbi lényegi pontokat vizsgálja:

- azt iratbetekintésre jogosult nyújtotta-e be,

- a kérelmező tekintetében az iratbetekintési lehetőség megnyílt-e már az adott időpontban,

- betekinthető iratba kér-e betekintést,

- az erre vonatkozó nyilatkozat alapján üzleti vagy magántitokként kezelt adat tekintetében a többi jogszabályi feltétel is teljesül-e,

- az ügyfél törvényben biztosított jogai védelmében szükséges-e részére egyes korlátozottan megismerhető adatokat tartalmazó iratba betekintést engedni.

Főszabály szerint az iratbetekintés elutasításával szemben van, annak engedélyezésével szemben pedig nincs helye jogorvoslatnak, a törvény ugyanakkor mindkét irányban fogalmaz meg kivételeket.

Nincs helye az iratbetekintés elutasításával szemben jogorvoslatnak, ha az ügyfél az 55. § (6) bekezdése alapján kíván egyes iratokat megismerni. Az 55. § (6) bekezdése szerinti iratbetekintési esetben az eljáró versenytanács mérlegelésébe tartozó kérdésről van szó: mivel pedig a későbbiekben megnyílik az iratbetekintési jog, érdemben nem sérülnek az ügyfél jogai, ha az idő előtti iratbetekintési kérelemmel kapcsolatos döntéssel szemben - az eljárás hatékony lefolytatásának érdekeire is figyelemmel - nem biztosít jogorvoslatot a törvény.

Az iratbetekintés engedélyezésével szembeni jogorvoslati eseteket az 55/B. § (7) bekezdése határozza meg.

Az üzleti és magántitok védelmére vonatkozó konstrukció értelmében az adatszolgáltató, jogosult erre vonatkozó jelzésétől kezdve védett adatként kezeli a Gazdasági Versenyhivatal a beszerzett adatot, az eljárás során azonban praktikusan a vizsgáló áttekinti, hogy helytálló-e a nyilatkozat (pl. nem publikus adatról van-e szó, amely körülmény fennállása esetén nem beszélhetünk sem üzleti, sem magántitokról). Mivel a jogosult nem kérelmet nyújt be, hanem csak egyoldalú nyilatkozatot tesz, arról a Gazdasági Versenyhivatalnak nem kell formális döntést hoznia. Ugyanakkor mind a versenyfelügyeleti eljárás során, mind egy konkrét iratbetekintési kérelem elbírálása során vizsgálja a Hivatal, hogy valóban üzleti vagy magántitokról van-e szó. E vizsgálat eredményeként akkor hoz külön döntést, ha a megjelölés ellenére az adat nem tekinthető védett adatnak.

Ha hiányos a nyilatkozat, akkor nyilatkozattételre felhívásnak van helye. Ha ennek sem tesz eleget a jogosult, vagy egyébként nem állnak fenn a törvényi feltételek, a Gazdasági Versenyhivatal végzésben rendelkezik arról, hogy a továbbiakban már nem kezeli védett adatként az adott adatot. E végzés ellen az 55/B. § (7) bekezdése alapján jogorvoslatnak van helye, a jogorvoslati eljárás lezárultáig betekintés nem biztosítható. A szabályozás azt is lehetővé teszi, hogy az adat védett adatkénti kezelését megszüntető döntés (lényegében: betekinthetővé tétel) az adott iratba való betekintés iránti kérelemről való - az iratbetekintést engedélyező - döntés formájában történjen. Ebben az esetben azonban - szemben a Ket. szabályozásával - ilyen adatba való betekintést engedő döntéssel szemben az adat jogosultjának is biztosít a törvény jogorvoslati lehetőséget.

A törvény egyértelmű eljárási kereteket teremt arra az esetre, amikor a hatóságnak mérlegelnie kell két (vagy több) ügyfél üzleti titok védelméhez való joga, illetve egy másik ügyfél védekezéshez, jogorvoslathoz való joga között. Hangsúlyozandó, ez a mérlegelési kötelezettség eddig is a hatóság feladata volt a Ket. 17. § (6) bekezdése, illetve 69. § (1) bekezdés d) pontja alapján, azonban a Ket.-ből hiányoznak egyes eljárási mozzanatok. A Ket.-hez való alkalmazkodáson túl a törvény figyelembe vette az Európai Bizottság vonatkozó gyakorlatát is.

A szabályozás magva, hogy kizárólag az ügyfél törvényben biztosított jogai érdekében, illetve külön törvényi kizárás hiányában mérlegelheti az eljáró versenytanács (a minősített adat kivételével) a védett adatok, valamint a belső iratok védelmének feloldását.

A védekezéshez, jogorvoslathoz való jog érvényesülése, továbbá a magánszférához való jog, illetve a hatóságok zavartalan működésének védelme, mint versengő érdekek kompromisszumos kiegyenlítése érdekében a versenytanács ilyen tartalmú döntése alapján az iratbetekintés csak korlátozással gyakorolható. Így különösen megtiltható a másolat- és kivonatkészítés, ha csak így garantálható, hogy a védendő adatok nem kerül illetéktelen kézbe. A helyszínen való megtekintés is elegendő lehet ahhoz, hogy pl. a vizsgálati jelentésben, előzetes álláspontban foglalt bizonyítékot, illetve okfejtést ellenőrizze, értékelje az ügyfél vagy képviselője.

A döntés meghozatala előtt az eljáró versenytanács szükség esetén az adat jogosultjának nyilatkozatát is beszerezheti; két - ellentétes - érdek mérlegelésének szükségessége folytán indokolt lehet ugyanis, hogy a titok jogosultja is kifejthesse véleményét, adott esetben az üzleti titokba betekintés engedése esetén annak módjára vonatkozóan. Értelemszerűen nem arról nyilatkoztatná e körben a hatóság, hogy a másik ügyfél védekezési jogát a betekintés mennyiben érinti, hiszen azt a hatóságnak kell mérlegelnie, illetve a betekintést kérőnek kell kellően indokolnia. Ennek keretében ugyanakkor arra is mód nyílhat, hogy az adat jogosultja - adott esetben meghatározott feltételek és korlátok mellett - hozzájárulását adja az adat megismeréséhez, amely esetben - ha a betekintést kérő ezt kifejezetten elfogadja, az eljáró versenytanács iratbetekintést engedő végzésének tartalmaként, mintegy a felek között erre vonatkozó megegyezés jóváhagyásaként rögzíthető.

Kivételesen érzékeny adatok esetén (ilyenek lehetnek különösen és elsősorban az ökonometriai elemzésekhez használt mennyiségi és számszaki adatok), amikor kevésbé korlátozó megoldással az ügyfél törvényben biztosított jogainak gyakorlása az adat jogosultja érdekének lehető legmesszebb menő tiszteletben tartása mellett más módon nem biztosítható, a törvény - hasonlóan az európai bizottsági gyakorlathoz - megteremti a lehetőségét annak, hogy az eljáró versenytanács az iratbetekintés olyan módon biztosítsa, hogy a betekintést kérő ügyfél maga közvetlenül ne ismerhesse meg az adatokat, ugyanakkor az őt képviselő - speciális etikai szabályok alá tartozó - ügyvéd vagy az általa meghatalmazott az adott adatok elemzéséhez egyéb, speciális szakértelemmel rendelkező személy (közgazdász, statisztikus) abba betekinthessen. Ennek alapján a szükséges ismeretek birtokába jutva az ügyfél törvényben biztosított jogai, így különösen védekezési joga gyakorolható lehet anélkül, hogy, hogy maguk az adatok kikerülnének a hivatalból, illetve olyan személy ismerné meg azokat, akivel szemben azok védelmére lényegében sor került.

Tárgybeli korlátozás nem jelenti a védekezési jog korlátozását, hiszen a védekezésben az ügyfelet segítő, őt képviselő ügyvéd, egyéb személy ismerheti meg a kérdéses adatokat, és veheti azokat figyelembe. Mivel adott esetben igen érzékeny adatokról van szó, ahol (jellemzően) versenytársak is ügyfelek ugyanabban az eljárásban, a legcélszerűbb megoldás az üzleti titok megismerésében közvetlenül nem érdekelt, de a védekezési jog alanyának érdekeiben eljáró személy iratbetekintésre való felhatalmazása minősül. A szabályozás figyelemmel van arra is, hogy adott esetben két ellentétes érdek között kell mérlegelni, ahol a védekezéshez való jog erősebb volta esetén is szükséges csak a lehető legkisebb mértékű és arányos betekintést engedni. Megjegyzendő: ilyen döntést az eljáró versenytanács csak a legszükségesebb esetben, a valóban rendkívül érzékeny adatok tekintetében hozhat az arányosság követelményére is figyelemmel, emellett egy ilyen esetben - mint az iratbetekintést korlátozó döntéssel szemben - jogorvoslati joga van a betekintést kérő ügyfélnek. További garanciális szabály, hogy ilyen iratbetekintést engedélyező végzés meghozatala előtt az érintett felek meghallgatása kötelező. Külön említést érdemel az is, hogy a szabályozási megoldás az európai bizottsági gyakorlatot követi (vö.: az EUMSZ 101. és 102. cikkével kapcsolatos eljárások lefolytatására vonatkozó legjobb gyakorlatokról szóló bizottsági közlemény).

Az 55/B. § (7) bekezdésének megfelelően jogorvoslat biztosítandó az olyan döntéssel szemben, amelyben a Gazdasági Versenyhivatal megszünteti az üzleti vagy magántitokként kezelést, illetve engedélyezi ilyen iratokba a betekintést, továbbá abban az esetben, ha az ügyfél törvényben biztosított jogai gyakorlása érdekében kivételesen engedi az iratbetekintést.

Mivel nem reparálható az iratbetekintéssel okozott esetleges kár, ezért a törvény rendezi, hogy a végleges bírói döntésig nincs mód az iratbetekintésre. Ha a vizsgáló jár el, a fellebbezés halasztó hatályára tekintettel szintén nincs helye az iratbetekintés biztosításának.

Garanciális okokból a módosítás törvényi szinten, a Tpvt. 55/C. §-ában rendezi a korlátozottan megismerhető adatokat tartalmazó iratok kezelésének általános szabályait.

A Tpvt.-nek a korlátozottan megismerhető adat sajátos gyűjtőfogalmára tekintettel szükséges a Ket. 73. § (1) bekezdésében foglalt rendelkezés Tpvt.-beli pontos megállapítása.

A Gazdasági Versenyhivatal által kezelt adatok maximális védelme, illetve az adatkezelési keretszabályozásnak való maradéktalan megfelelés érdekében a törvény az eljárás jogerős befejezését követően az adatok zárolását írja elő. A zárolás a Ket. 17. § (7) bekezdésének megfelelő, de szélesebb tárgyi hatályú rendelkezés, mivel a törvény azt nem csak a személyes adatok, hanem valamennyi korlátozottan megismerhető adat kezelésének korlátozására alkalmazza.

A Gazdasági Versenyhivatal a más versenyfelügyeleti eljárás során jogszerűen megszerzett iratot, adatot vagy egyéb bizonyítási eszközt más versenyfelügyeleti eljárásában felhasználhatja - e jelenleg is fennálló lehetőség gyakorlati kiaknázása érdekében szükséges az adatkezelési korlátok alól megfelelő kivételt teremteni az 55/C. § (3) bekezdésében is.

Az 55/B. §-ban foglalt, a versenytanács eseti korlátozó előírását leszámítva - a Ket.-ben foglaltnak megfelelően - az ügyfél nem csupán betekinthet az iratokba, hanem arról másolatot is kérhet, vagy készíthet.

A 38. §-hoz

A Ket. 31. § (2) bekezdésében csak említésszerűen utal arra a határidő-hosszabbítási kérelem gyakorlatban bevett eszközére. A határidő-hosszabbítás jogszerű eszközt teremt arra az ügyfélnek és az eljárásban részt vevő más személyek, például az adatszolgáltatásra kötelezettnek, hogy ha menthető körülményeknél fogva nem képes az előírt kötelezettségnek eleget tenni, akkor azt idejében jelezhesse a hatóságnak, egyúttal a határidő meghosszabbítását kérve.

Ezen előírásra tekintettel nincs akadálya annak, hogy a határidők tekintetében azok meghosszabbítását kérje az érintett a Ket.-ben, illetve Tpvt.-ben külön meghatározott hiánypótlási felhívás, adatszolgáltatásra, illetve nyilatkozattételre kötelezés, így például az iratbetekintéssel és a védett adatokkal kapcsolatos, a vizsgálati jelentésre, az előzetes álláspontra vagy az egyezségi kísérlettel, illetve egyezségi nyilatkozattal kapcsolatos nyilatkozat megtétele tekintetében.

A határidő-hosszabbítás mértékét a Gazdasági Versenyhivatal az eljárási kötelezettség jellegéhez, illetve az hosszabbítás iránti kérelemben kifejtett indokokhoz mérten állapítja meg.

A visszaélések elkerülése érdekében a határidő meghosszabbítása egy eljárási cselekmény, és az ahhoz kapcsolódó határidő kapcsán csak egy alkalommal kérhető, biztosítható.

Összhangban azzal, hogy a Tpvt. a Ket. 74. § (2)-(5) bekezdésének alkalmazhatóságát kizárja, e körben a teljesítési határidő meghosszabbítása iránti kérelemnek sincs helye.

Szerkezetileg a határidő-hosszabbítás a mulasztási igazolás párja, így a Tpvt.-ben szerkezetileg itt helyezendő el.

A 39-40. §-hoz

A Ket. 78. §-ára figyelemmel indokolt terminológiai pontosítás: a kézbesítés helyett a közlés fogalmat indokolt használni.

A közlés szabályainak módosítása pontosítást szolgál: a Gazdasági Versenyhivatal országos illetékességére is figyelemmel indokolatlan a Ket.-beli kifüggesztésre vonatkozó szabályok teljes körű alkalmazása a Gazdasági Versenyhivatal hirdetményi közlése esetén. Elegendő e körben a más hasonló jogállású, feladat- és hatáskörű szerveknél (például NMHH) alkalmazott megoldás. A hirdetmény tekintetében egyébként a Ket. szabályai továbbra is mögöttesen érvényesülnek.

A 41. §-hoz

A 60/A. § (1) bekezdése szerinti két esetben, az összefonódás megvalósulása, valamint engedélyköteles volta esetében olyan lényeges körülményről van szó, amelyek tekintetében az eljárás megszüntetésére vonatkozó hatáskört indokolt a versenytanács hatáskörébe delegálni.

A bejelentő jogorvoslati jogát érintheti, ha az eljárás megszüntetésére az ügyfél megszűnésére tekintettel, illetve azért kerül sor, mert a beszerzett információk alapján az eljárás nem a megfelelő ügyfél ellen indult, ezért a törvény alapján vele közölni kell az ilyen tartalmú döntést. E rendelkezésre figyelemmel a bejelentő a 82. § (3) bekezdés szerint élhet jogorvoslattal.

A 42. §-hoz

Az eljárási bírság lehetséges kötelezettjeit illetően a törvény egyszerűsíti a szöveget: az ott meghatározott magatartást tanúsító bármely személlyel szemben helye van bírság kiszabásának, így például a tárgyalás rendjét megzavaró személlyel szemben is akkor is, ha nem ügyfél vagy az eljárás egyéb résztvevője.

Eredményétől függetlenül, a kötelességszegés súlyára tekintettel, tehát ilyen irányú külön vizsgálat nélkül biztosítja a törvény, hogy az irányításkorlátozó előírás megszegése eljárási - és nem érdemi - bírság kiszabását vonhassa maga után.

Az eljárási bírság mértékét illetően a gyakorlati tapasztalatok alapján indokolt a szabályozás cizellálása, illetve a vállalkozások tekintetében - közreműködésük hatékony kikényszerítése érdekében - az alsó határ megemelése.

Meghatározott eljárási kötelezettség határidőben nem teljesítése esetén hatékonyabb lehet, ha a végrehajtási bírság logikája szerinti eljárási bírság kerülhet kiszabásra. A teljesítésig folyamatosan, gördülő módon emelkedő, meghatározott időszakonként esedékessé, így végrehajthatóvá váló bírság ilyen esetekben hatékonyabban ösztönözhet a teljesítésre. A törvény ennek megfelelően igazítja ki a rendelkezést.

A törvény a jövőre nézve az eljárási bírság teljes mértékű visszavonását is lehetővé teszi.

A 43. §-hoz

A 62/A. § (5) bekezdése alapján visszatérítésnek nem csak a Tpvt.-ben meghatározott esetekben, hanem az Itv. 80. § (1) bekezdés k) pontja alapján is helye lehet. Erre tekintettel vált szükségessé a 62/A. § (4) bekezdés pontosítása is - arra is figyelemmel, hogy az Itv. visszatérítésre irányuló kérelem benyújtását is lehetővé teszi. A törvény emellett az ügyfelek érdekeinek előmozdítására egységesen a haladéktalan visszatérítést írja elő valamennyi kategória esetén.

Az Itv. 80. § (1) bekezdés k) pontja alapján a hatóság kérelemre vagy hivatalból visszatéríti az illetéket, ha a hatóság a kérelmet érdemi vizsgálat nélkül utasítja el, vagy ha az eljárás megszüntetésének oka, hogy a kérelem érdemi vizsgálat nélküli elutasításának lett volna helye. A törvény - méltányossági megfontolásokból - ezzel az esettel is bővíti az igazgatási szolgáltatási díj visszatérítésének eseteit a 62/A. § (6) bekezdésében azzal, hogy tisztázza, a Ket. 30. § a) és b) pontján alapuló eljárásmegszüntetés kivételt képez a visszatérítési kötelezettség alól. Ez összhangban áll azzal, hogy a Tpvt. 44. § (1) bekezdése egyébként is kizárja (az összefonódás engedélyezése iránti) kérelem érdemi vizsgálat nélküli elutasítását a joghatóság, a hatáskör, illetve az illetékesség hiánya miatt.

A 44. §-hoz

Szövegpontosító módosítások.

A 45. §-hoz

A törvény a pontos és átlátható szabályozás érdekében újra megállapítja az ügyintézési határidő számítására vonatkozó rendelkezéseket.

Igazodva a Grt. 28. § (1) bekezdéséhez a törvény a Gazdasági Versenyhivatal összehasonlító reklámmal kapcsolatos eljárásaiban az ügyintézési határidőt a III. Fejezet alapján történő eljárásoknak megfelelően állapítja meg.

Az összefonódások engedélyezéséhez kapcsolódóan az ún. egyszerűsített eljárásban harmincnapos ügyintézési határidőt határoz meg a törvény az eljárások gyorsítása érdekében. Egyéb tekintetben a szabályozás - a Tpvt.-ben foglalt egyes eljárások ügyintézési határideje elsősorban a széles körű tényállás-tisztázási kötelezettségre (így az esetleges széles körű elemző-piackutató feladatokra), valamint az egyes ügyek volumenére tekintettel megállapított, a hatályos törvény szerinti ügyintézési határidőket érintetlenül hagyja.

A 72. § (3) bekezdésében foglalt új előírás értelmében az összefonódás teljes körű vizsgálatáról a versenytanács önálló döntést hoz, nem pusztán az ügyintézési határidő szabályai között szerepel a két fázis közti váltás. E döntéshez ugyanakkor továbbra is kapcsolódik - a törvény erejénél fogva - az ügyintézési határidő meghosszabbítása, ám egyértelművé válik e szabályozási megoldás mellett, hogy e végzés meghozatalára az eljáró versenytanácsnak az eredeti harminc nap (kiegészülve az ügyintézési határidőbe nem számító időtartamokkal) áll rendelkezésére.

A versenyfelügyeleti eljárás során több olyan eljárási cselekmény felmerülhet, amely a Ket. 33. § (3) bekezdésében felsorolt cselekményekhez, körülményekhez hasonlóan akadályozza azt, hogy a hatóság a hatósági eljárást folytatni tudja. Az ilyen ügyintézési határidőbe nem számító időtartamok pontos megállapítása, pontosítása is szükségessé vált.

Így a Tpvt. 63. § (4) bekezdés a) pont ab) alpontjában a törvény arra az esetre is világos és a határidő nyugvásának elhúzódását megakadályozó szabályt állít, amikor az előírt határidőben nem nyújtanak jogutódlás megállapítására irányuló kérelmet. Egyben a törvény egyértelművé teszi a be nem számító időtartam kezdő időpontját.

A módosítás alapján hatályon kívül helyezésre kerül a Tpvt. 53. § (3) bekezdése szerinti új ügyfél bevonására vonatkozó szabály, tekintettel arra, hogy e körben nem indokolt a versenyfelügyeleti eljárás ügyintézési határidejének meghosszabbítása, ténylegesen a határidő számításának újraindítása, amikor ez az ok a hatóság körében merül fel.

A Tpvt. 63. § (4) bekezdés b) pontja az 53. § (5) bekezdésben volt eshetőségre tekintettel szükséges szabály: nem lehetséges az engedély megadhatóságához kapcsolódó feltétel vagy kötelezettség előírásával kapcsolatos ügyintézés, amíg az azzal érintett - nem ügyfél - vállalkozás az eljárásba való belépésről nem dönt.

A Tpvt. 63. § (4) bekezdés d) pontja kapcsán megállapítható, hogy a vizsgáló kizárásával kapcsolatos ügyintézés ugyanúgy megakasztja az eljárást, ahogy az eljáró versenytanács tagjával kapcsolatosan, viszont a korábbi (7) bekezdéstől eltérően (annak hatályon kívül helyezése mellett) nem indokolt a teljes eljárás újrakezdéséről rendelkezni.

Ha a Gazdasági Versenyhivatal a védett adat jogosultja nyilatkozatának beszerzése mellett dönt, akkor a nyilatkozat beérkezését meg kell várnia, ennek hiányában az iratbetekintés engedélyezéséről nem tud megalapozott döntést hozni, vagyis az ügyintézési határidő nyugvásának van helye [Tpvt. 63. § (4) bekezdés e) pont].

A Tpvt. 63. § (4) bekezdés f) pontja a Ket. 33. § (3) bekezdésével tartalmilag azonos, azonban a Tpvt. terminológiájának megfelelő fogalomhasználat miatt szükséges rendelkezés. A törvény a határidő-számítás egyértelműsége érdekében tekintettel van arra is, hogy mi a nyugvó időszak utolsó napja akkor, ha a Gazdasági Versenyhivatal felszólítására nem érkezik válasz. A felvilágosításra kötelezett mulasztása esetén természetesen nem mentesül ennek következményei alól (ismételt felszólítás, bírság kiszabása), azonban ez a magatartás nem vonhatja magával az eljárás elhúzódását, illetve a határidő nyugvásának parttalanná válását.

Az előzetes álláspont, illetve jelentés megküldése esetén szükséges bevárni az ügyfelek nyilatkozatait, hogy az eljárást befejező döntést, illetve előzetes álláspontot már ennek fényében állíthassa össze, küldhesse ki a versenytanács, így ennek a várakozással töltött időtartamnak a kivétele is indokolt [Tpvt. 63. § (4) bekezdés g) pont].

A 75/A. §-ban újonnan bevezetett jogintézmény, az érdekeltekkel való egyeztetés igénybevétele, illetve az annak során beérkezett észrevételek maguk, illetve az észrevételek bevárása ugyan nem kötelező a versenytanács számára, azonban az egyeztetés rendeltetése és jelentősége alapján - ha azzal él a versenytanács - ennek időtartama alatt az eljárás érdemben nem folytatható.

A 63. § (4) bekezdés i) pontját terminológiai okokból pontosítja a törvény, mindkét esetben nemperes eljárást folytat ugyanis a bíróság.

A 63. § (4) bekezdés j) pontja szerinti időszakok egyrészt az ügyfél, másrészt a bíróság rendelkezési joga alá esnek, döntésük, közreműködésük nélkül a hatóság nem tud az eljárás folytatásával kapcsolatban intézkedni, ezért kell ezeket az időtartamokat kivenni az ügyintézési határidőből.

A Ket. 33. § (7) bekezdése kifejezetten a hatóság vezetőjét ruházza fel a határidő-hosszabbítás lehetőségével, ezt az előírást szükséges volt a Tpvt. 63. § (5) bekezdésében a versenyfelügyeleti eljárás, illetve a Gazdasági Versenyhivatal szervezetének sajátosságához igazítani.

A szakértői közreműködéshez kapcsolódóan Ket. 59. § (7) bekezdésére tekintettel, a szakértőknek feltett kérdések komplex jellegére figyelemmel szükséges a Ket. szerinti 15 napnál hosszabb határidő biztosítása a szakértői vélemény elkészítésére.

A bírósági eljáráshoz hasonlóan a Tpvt. pontosan meghatározza az igazgatási szünet időtartamát, ezzel összefüggésben a határidő-számítás nyugvását, illetve a hónapokban megállapított határidővel kapcsolatos specialitást.

A 46. §-hoz

Az adatkezelési kérdések teljes körű rendezése érdekében a törvény rögzíti egyrészt a Gazdasági Versenyhivatal személyes és védett adatokhoz való hozzáférésének és kezelésének jogát, másrészt az adattal rendelkező személyek (ügyfél, harmadik személy, állami szerv) kötelezettségét ezen adatok átadására. A 64/A. § tartalmazza a Gazdasági Versenyhivatal adatkezelési jogosultságához kapcsolódó előírásokat.

Személyes adatok tekintetében a Ket. 17. § (3) bekezdése rendezi a hozzáférési jogosultságot.

A Ket. 17. § (4) bekezdése alapján a hatóság a jogszabályban meghatározott módon és körben jogosult az eljárás lefolytatásához szükséges védett adat megismerésére - szükséges ennek megfelelően a versenyfelügyeleti eljárás érdekeihez igazítani a Gazdasági Versenyhivatal által megismerhető adatok körét. A törvény ezzel összhangban tartalmazza az egyes ágazati törvények módosítását is (pl. biztosítási titokkal kapcsolatban), egyúttal figyelemmel marad az „erősebb” érdeket védő törvényi rendelkezésekre (pl. minősített adat tekintetében), tehát nem érinti azokat a törvényi rendelkezéseket, amelyek zárt körben, illetve külön eljárást követően engednek csak hozzáférést a hatóságok számára a védett adathoz.

A 64/A. § (2) bekezdése a Tpvt. korábbi 65. § (7) bekezdésének megfelelő, pontosított rendelkezés. A Ket. 17. §-ának megfelelően indokolt a különbségtétel, hogy a személyes adatok tekintetében csak az elengedhetetlenül szükséges személyes adatok kezelésére kerülhessen sor.

A törvény egyértelművé teszi azt is, hogy a szükségtelenség megállapítása csak a hatósági eljárás lefolytatását követően jelenthető ki, az adatok zárolására ezt követően kerül sor.

A 64/A. § (3) bekezdése a Tpvt. korábbi 65. § (9) bekezdésének megfelelő szabály.

A 64/B. § tartalmazza a versenyfelügyeleti eljáráshoz kapcsolódó információkkal, adatokkal (ideértve a személyes és védett adatokat is) rendelkező személyek adatszolgáltatási kötelezettségével kapcsolatos szabályokat a jelenleg hatályos 65. § (2) bekezdés mintájára. E rendelkezést ugyanakkor közvetetten érinti a törvény egy másik módosítása, amely a Tpvt. 44. § (1) bekezdésében a Ket. 51. § (1) bekezdése kizárásának elhagyásával a továbbiakban lehetővé teszi azt, hogy az ügyfél nyilatkozatot tegyen, illetve a nyilatkozattételt megtagadja. Ennek alapján a jövőben egyértelmű lesz: az ügyfél - nem csupán beismerő, de - terhelő nyilatkozatot sem köteles tenni, a 64/B. § (1) bekezdése szerinti kötelezettsége kizárólag az adatszolgáltatásra terjed ki.

A 64/B. § (2) bekezdése a Grt. 29. § (1) bekezdésében foglalt rendelkezést veszi át.

A belföldi jogsegélyt illetően, ezen belül a személyes adatok átadása kapcsán - a jogértelmezési kérdések elkerülése érdekében - indokoltnak mutatkozott egyértelmű és konkrét adatkezelési előírást megfogalmazni a Tpvt.-ben.

A versenyfelügyeleti eljárásban gyakran szükséges olyan harmadik személytől adatszolgáltatást kérni, aki a Ket. alapján e minőségében nem tartozik az eljárás egyéb résztvevői közé. A törvény koncepciója szerint az ilyen személyeket is megilletik a tanút megillető egyes jogok, hiszen eljárási szerepe a tanúval (illetve bizonyos tekintetben a szemletárgy birtokosával, ha például iratot kíván a Gazdasági Versenyhivatal beszerezni) rokonítható leginkább.

A 64/B. § (5) bekezdése a Ket. 53. § (3) bekezdés b) pontjától való eltérés érdekében szükséges, a Tpvt. korábbi 65. § (10) bekezdését pontosító előírás arra tekintettel, hogy bizonyos védett adatok - különösen az üzleti titok - megismerése alapvető jelentőségű lehet a versenyfelügyeleti eljárás szempontjából. A törvény itt is tekintettel van a szigorúbb előírásokat tartalmazó külön törvényekre, így elsősorban a minősített adat védelméről szóló törvényre.

A Ket. 59. § (1) bekezdése nem nevesíti külön, hogy a szakértő személyes és védett adatot is megismerhet, ezért szükséges ezt a Tpvt.-ben egyértelművé tenni.

A 47. §-hoz

A 65-65/B. § a Gazdasági Versenyhivatal különleges tényállás-tisztázási és e körbe tartozó eljárási jogosítványait fogja össze.

A 65. § a Gazdasági Versenyhivatalnak átadandó adatokkal, iratokkal kapcsolatos részletszabályokat rendezi.

A Tpvt. 65. § (1) bekezdése korábban - mögöttes jelleggel, de - külön felhívta a Ket. tényállás tisztázására és hatósági ellenőrzésre vonatkozó szabályait, ami azonban felesleges volt, hiszen a 44. § (1) bekezdéséből következik a Ket. mögöttes alkalmazandósága (és ahol a hatósági ellenőrzés szabályai nagyrészt kizártak).

A Tpvt. korábban is utalt a Gazdasági Versenyhivatal tükörmásolat-készítési jogosultságára, ezt kiegészítve a törvény rendezi a tükörmásolat készítésének jogalapját.

Garanciális jelentőségű, hogy a Gazdasági Versenyhivatal által készített másolat hitelességéhez ne férjen kétség, ennek érdekében a törvény az ezt biztosító technikai előírások alkalmazását írja elő.

A törvény pontosítja a Tpvt.-ben meghatározott különös lefoglalási szabályt: a lefoglalási másolatot akkor kell megfelelő tárolóban elhelyezni, lezárni, lepecsételni, ha a lefoglalt dolgot a birtokos őrizetében hagyja a hatóság. A jegyzőkönyv mellőzése ilyen esetben sem indokolt azonban, ezt a részt így elhagyja a törvény.

A Tpvt. 65/A. §-a foglalja össze a Gazdasági Versenyhivatal speciális kutatási jogosítványát (közismert nevén: rajtaütés), amely a Ket. szerinti helyszíni szemlénél szélesebb körű felhatalmazást ad a hatóságnak, hogy bírói engedéllyel meglepetésszerűen megjelenjen az eljárás szempontjából relevánsnak látszó helyszínen és ott kutakodjon.

Kodifikációs okokból célszerűnek mutatkozott a Gazdasági Versenyhivatal speciális, 65/A. §-a szerinti eljárást önálló terminus technicus-szal megjelölni, így a törvény bevezeti a helyszíni kutatás megnevezést.

A Tpvt. jelenleg nem ír elő sem a közlésre, sem a közlés módjára szabályt a nem jelenlévő ügyfelek vonatkozásában, ezt pótolja a törvény azzal, hogy helyszíni kutatás esetén indokolt a rövid úton való közlés, figyelemmel a Ket. 28/A. § (7) bekezdésében, illetve 78. § (9) bekezdésében foglalt lehetőségekre is. Az ügyfél mellett a képviseletére jogosult személy is értelemszerűen jogosult a döntés átvételére, képviselő alatt pedig értendő a törvényes képviselő és a meghatalmazott, így a meghatalmazott ügyvéd is, emellett a törvény külön nevesíti az alkalmazottal való közlés lehetőségét.

A helyszíni kutatást fogalmilag nem előzi meg előzetes értesítés, így gyakori, hogy (legalábbis annak megkezdésekor) nincs jelen az ügyfél vezető tisztségviselője, más képviseletére jogosult személy vagy ez egyéb érintett (az, akinek birtokára nézve a helyszíni kutatás folyik). E körülmény azonban nem húzhatja el, akadályozhatja a helyszíni kutatás folytatását, így - hasonlóan pl. a postai küldemények átadásának szabályaira - lehetőség van az érintettel megfelelő jogviszonyban álló személynek átadni a helyszíni kutatást engedélyező határozatot, illetve közölni vele a vizsgálat célját. E rendelkezés kiigazítása arra tekintettel is szükséges, hogy a helyszíni kutatásról szóló végzés címzettje nem csupán az ügyfél, hanem az, akinél a kutatás folyik, így adott esetben az ügyféllel már semmilyen jogviszonyban nem álló alkalmazott, akinek a lakásán történik a kutatás, e rendelkezés így egyben az „érintett” kifejezés tartalmát is pontosítja.

Garanciális okokból, valamint az érintettek érdekei, illetve a helyszíni kutatás eredményeinek cáfolhatatlansága érdekében a törvény előírja azt is, hogy lehetőleg az érintett (vagyis akár alkalmazott) jelenlétében kell a vizsgálatot lefolytatni, ha ez nem megoldható (ritkán, magánhasználatú helyiség kutatása esetén fordulhat csak ilyen elő a gyakorlatban), hatósági tanút kell bevonni az eljárási cselekménybe.

A helyszíni kutatás során fellelt, azonban a vizsgálat tárgyához nem kapcsolódó bizonyítási eszközök felhasználhatósága utólagos bírói engedélyhez kötött, azonban a korábbi szabályozás nem vette figyelembe, hogy a lefoglalási másolat terjedelmére tekintettel, illetve a védekezés céljából készült iratokkal kapcsolatos külön eljárások miatt a helyszíni kutatás napjától számított határidő a gyakorlatban nehezen tartható. A vonatkozó részletszabályok megalkotásával együtt ezért a törvény pontosítja a határidő kezdő pontját (célszerűen az a nap, amikortól az irat, adathordozó ténylegesen olvasható, kutatható), illetve hosszabb határidőt biztosít a Gazdasági Versenyhivatal részére, hogy az általa védendő közérdeket is hatékonyabban előmozdíthassa.

A törvény hiánypótló jelleggel rögzíti a 65/B. §-ban, hogy a helyszíni kutatás egyedi körülményeitől, így elsősorban az átvizsgálandó adatok nagy terjedelmétől függően - tekintettel arra, hogy ezáltal a Gazdasági Hivatal a helyszíni kutatással érintett személy rendeltetésszerű tevékenységét is kevésbé akadályozza - a teljes adathordozón tárolt adatmennyiség másolható. Az ilyen másolat készítése kapcsán szempont, hogy ezzel feltehetően nagy mennyiségű korlátozottan megismerhető adatot, illetve a versenyfelügyeleti eljáráshoz nem kapcsolódó adatot is birtokba vesz a Gazdasági Versenyhivatal.

A lefoglalási másolat azonosíthatóságát, a hitelesség későbbi ellenőrzését biztosítandó, indokolt a jegyzőkönyv tartalmára külön kiegészítő szabályokat előírni.

A lefoglalási másolat sértetlensége az utólagos ellenőrizhetőség érdekében mindenképpen biztosítandó, így a Gazdasági Versenyhivatal külön munkamásolatot készít (ami az alkalmazott technológia miatt is szükséges lehet), amelyen ténylegesen elvégzi kutatását, a bizonyítékok keresését. A vizsgálati munkamásolat tehát a lefoglalási másolaton szereplő valamennyi adatot tartalmazza, azonban kezelhető formában. A jelenlegi gyakorlatnak megfelelően ebből válogatja ki a vizsgáló a bizonyítékokat, amelyet bizonyíték-összefoglalóban összesít. A versenyfelügyeleti eljárás tárgyát az ebben szereplő adatok, iratok képzik, ezek tekintetében merülhet fel iratbetekintési jog, így a bizonyíték-összefoglaló elkészültekor tisztázandó, hogy az érintett dokumentumokban található-e üzleti titok vagy magántitok. [Lásd még az 55/A. § (1) bekezdés f) pontját.]

Ez a megoldás összhangban van azzal, hogy a Gazdasági Versenyhivatal ténylegesen csak az üggyel összefüggő adatokat kezel, kizárólag ezek tekintetében tisztázandóak az iratbetekintéssel összefüggő kérdések (nem szükséges és indokolt a lefoglalási másolattal birtokba vett iratot, adatot ilyen szempontból átvizsgálni, besorolni).

A 48. §-hoz

A törvény fenntartja azt a szabályozást, hogy - az újonnan bevezetett terminológiával - a védekezés céljából készült iratot a Gazdasági Versenyhivatal nem ismerheti meg. Annak érdekében, hogy az irat ilyen minőségére való hivatkozással ne lehessen visszaélni, a Tpvt. eddig is tartalmazott bizonyos kivételeket, amelyeket a törvény - a hatályos szabályokból kiindulva, azokat elsősorban a lefoglalási másolat készítésének új szabályaira tekintettel kiegészítve - egyértelművé tesz. Így ilyen kivétel, hogy a vizsgáló a hivatkozás nyilvánvaló alaptalanságának megállapítását lehetővé tevő szükséges mértékig betekinthet az iratba (cursory look), továbbá az a szabály, hogy a Gazdasági Versenyhivatal - a 65/B. § szerinti cselekmény keretében - birtokba veheti az iratokat azzal, hogy a felnyitás, illetve az adatok kezelése tekintetében garanciális korlátozások érvényesülnek, tehát az irat tartalmának megismerése továbbra is kizárt marad.

Nehezen alkalmazható és feltehetően az európai bírósági gyakorlattal sem állt teljes mértékben összhangban az, hogy az el nem küldött (csupán: „ilyen kommunikációs célból való felhasználás érdekében keletkezett”) iratok is védelmet élvezzenek, így e fordulat elhagyása indokolt, egyértelművé téve egyben, hogy csak külső jogi képviselővel (ügyvéddel) folytatott kommunikáció minősülhet védekezési célúnak (jogtanácsossal való levelezés tehát nem). Ezek között is értelemszerűen csak az olyan kommunikáció, amely bármilyen versenyjogi jogsértéssel összefüggésben relevanciával bír (értelemszerűen nem védekezéshez jog gyakorlása érdekében vagy annak keretében keletkezett pl. egy ingatlan adásvételi szerződéssel összefüggésben az ügyvéddel folytatott kommunikáció pusztán azon az alapon, hogy abban az ügyfél az ügyvéddel egyeztet).

A törvény taxatív módon meghatározza, hogy mikor vehető birtokba az irat, adathordozó annak ellenére, hogy felmerül, védekezés céljából készült iratot tartalmaz:

- lefoglalási másolat esetében arra tekintettel, hogy ilyenkor a teljes adathordozóról készül másolat, garanciális jelentőségű, hogy annak hiánytalanságához, változatlanságához ne fűződhessen kétség (amellett, hogy a lefoglalási másolat készítésekor értelemszerűen nincs mód az iratok egyenkénti leválogatására),

- ha például csak alkalmazott van jelen az eljárási cselekményen, tőle nem várható el, hogy megfelelő ismeretekkel rendelkezzen arról, keletkeztek-e védekezés céljából iratok, illetve álláspontja nem is fogadható el e körben az ügyfél vagy ügyvéd nyilatkozataként,

- a fent hivatkozott 65/C. § (3) bekezdésének megfelelően a vizsgáló jogosult betekinteni az iratokba, hogy ellenőrizze, alappal hivatkozik-e védekezési jogára az illető. Ha vita alakul ki a felek között, a vizsgáló zárt tárolóeszközben birtokba veszi az iratot, ennek sorsáról pedig a Gazdasági Versenyhivatal kérelme alapján a bíróság dönt.

Az első két esetben az ügyfél utólagos nyilatkoztatásának, a védekezési célú iratok leválogatásának van helye a (6) bekezdésben foglaltak szerint.

Hangsúlyozandó, hogy védekezés céljából készült irattal kapcsolatos kérdések, azok kezelése helyszíni kutatás és szemle során is felmerülhet.

Annak biztosítására, hogy a birtokba vett védekezési célú iratok megismerése kizárható legyen, a törvény előírja - a hatályos szabályokkal összhangban-, hogy a birtokbavétel zárt tárolóeszközben történik, amelynek felnyitása, az abban foglaltak megismerése garanciális korlátokhoz kötött.

Az egyszerűség érdekében a helyszínen egy iratban kell a) felhívni az ügyfelet nyilatkozattételre, illetve b) értesíteni arról, hogy ha a nyilatkozata szerint van védekezés céljából készült irat az elhozott iratok között, akkor mikor, hol kerül sor azok leválogatására. Előfordulhat ugyanis, hogy a 65/A. § szerinti esetben, illetve a szemlén, helyszíni kutatáson jelen lévő érintett (pl. az alkalmazott) nyilatkozata ellenére nincs védekezés céljából készült irat a birtokba vett iratok között, ilyenkor felesleges lenne köztes munkamásolat készítése iránt intézkedni, az iratok leválogatása iránt az ügyfélnek megjelenni. A leválogatás időpontját úgy kell kitűzni, hogy a nyilatkozattételi felhívás kézhezvételéig terjedő idő, a válasz előkészítése és a válasz megérkezésének várható ideje beleférjen az időközbe. Nem elegendő tehát a nyilatkozatot az értesítés szerinti időpontig megtenni, hiszen nyilatkozat hiányában nem is kerül rá sor, illetve nem halasztható 65/B. § szerinti vizsgálati munkamásolat készítésére irányuló vizsgálati cselekményig. Ezzel összefüggésben a 65/C. § (8) bekezdése rendezi, hogy a (6) bekezdés szerinti nyilatkozattételi határidő elmulasztása miatt igazolási kérelem benyújtásának nincs helye.

A 65/C. § (7) bekezdése biztosítja, hogy a védekezési célú iratok birtokbavétele ne járjon azok jogosulatlan megismerésével.

A védekezés céljából készült iratként kezelés az ügyfél eminens érdeke, mivel a Gazdasági Versenyhivatal az ilyen adatokat főszabály szerint meg sem ismerheti, éppen ezért az ügyfél felelőssége is, hogy határidőben megfelelő nyilatkozatokat tegyen. Az utólagos jogviták, bizonytalanságok elkerülése, valamint az eljárás elhúzódását megakadályozandó a törvény egyrészt - a hatályos Tpvt.-vel összhangban - rendezi, hogy csak az kezelhető ilyen adatként, amire határidőben megfelelő nyilatkozat érkezett, másrészt a törvény a felmerülő eljárási cselekmények tekintetében külön-külön kizárja az utólagos igazolás lehetőségét.

A 65/C. § (4) bekezdés a) és b) pontja szerint birtokba vett iratok tekintetében fordulhat elő, hogy utólagos leválogatás történik. Papír alapú iratoknál ez főszabály szerint nem is ütközik nehézségbe, lefoglalási másolat esetén viszont technikailag szükséges olyan új munkamásolatot készítése, amely alkalmas az iratok szétválasztására úgy, hogy egyúttal azok hitelessége, biztonságossága sem sérül. Természetesen e leválogatás során is alkalmazandó a (3) bekezdés (a vizsgáló jogosult betekinteni annak ellenőrzésére, hogy a védekezési célú iratkénti minősülésre hivatkozás nem alaptalan), ha pedig vita van az irat minősítése tekintetében, akkor ugyanúgy kell eljárni, mint a fenti (4) bekezdés c) pontja szerint birtokba vett iratokkal (mintha már a helyszínen ütközött volna ki a vizsgáló és az ügyfél álláspontja). Ha a leválogatás vita nélkül megtörténik, elkészül a védekezési célú iratot nem tartalmazó vizsgálati munkamásolat, a köztes másolatot meg kell semmisíteni, hiszen arra már nincs szükség, és így biztosan nem maradhat a Gazdasági Versenyhivatal birtokában védekezés céljából készült irat.

Vita esetén - a hatályos szabályoknak megfelelően - a bíróság dönt. Itt a kapcsolódó rendelkezések kiigazítását az egyéb módosítások teszik szükségessé.

A bíróság döntése alapján a papír alapú irat esetében is előfordulhat, hogy annak csupán egy része minősül védekezés céljából keletkezett iratnak, azonban a köztes munkamásolatnál magától értetődő, hogy az nem adható vissza egészében az ügyfélnek akkor sem, ha védekezés céljából készült adatot tartalmaz, hiszen nélküle a hatóság tényállás-tisztázási lehetőségei csorbulnak. Ezekben az esetekben a Tpvt. 65/C. § (12) bekezdése alapján az ügyfél - nem kötelező, de részére lehetőségként kötelezően biztosítandó - közreműködésével a Gazdasági Versenyhivatal válogatja szét a vegyes (védekezési és nem védekezési célú adatot is tartalmazó) iratot, adathordozót. A leválogatás után nem marad a Gazdasági Versenyhivatal birtokában védekezési célú irat.

A 65/D. § szigorú adatkezelési követelményeket állapít meg a versenyfelügyeleti eljárással össze nem függő nagyszámú adatot tartalmazó, speciális másolatokra, iratokra annak érdekében, hogy azokat illetéktelenek ne ismerhessék meg. Hangsúlyozandó, hogy a fokozott védelem az egyes speciális másolatokat a maguk egységében illeti meg, az azokból kiválogatott elemeket tartalmazó bizonyíték-összefoglaló az általános szabályok szerint ismerhető meg, önmagában nem minősül korlátozottan megismerhető adatnak.

A 49. §-hoz

A versenyfelügyeleti eljárások ügyfélkörére tekintettel az eljárás hatékony és gyors lefolytatását segítheti elő, ha egyes iratok fordítása - a Ket.-től eltérően - mellőzhető. E lehetőség mindenesetre nem járhat a többi ügyfél jogának sérelmével, így hivatalbóli eljárásban ahhoz a hozzájárulásukat kell beszerezni, kérelemre indult eljárásban pedig a többi ügyfél kérelmére is fordítás benyújtását rendelheti el a vizsgáló, illetve az eljáró versenytanács. Az ellenérdekű vagy egyébként érintett ügyfelek kérelme ugyanakkor nem kötelezheti a versenytanácsot, mivel az visszaélésszerű joggyakorláshoz, az eljárás elhúzódásához vezethetne.

Az 50-51. §-hoz

A Tpvt. 67. §-ának újbóli megállapítását elsősorban kodifikációs szempontok indokolják.

A 67. § (2) bekezdésének módosítása egyértelművé teszi, hogy az engedélyköteles összefonódás nem engedélyezett végrehajtása miatt indítható meg hivatalból az eljárás a fúziókat illetően, és hogy ezen eljárásindításhoz is a jogsértés 70. § szerinti valószínűsítése a szükséges és elegendő feltétel.

Egyebekben a törvény terminológiai pontosítást hajt végre.

Az 52. §-hoz

A piaci folyamatok, illetve a Gazdasági Versenyhivatal tevékenységének átláthatósága érdekében a 68. § (6) bekezdés szerint a hatóság a továbbiakban közzéteszi az összefonódás tényét, illetve a rá vonatkozó legfontosabb adatokat.

Az 53. §-hoz

A gyakorlatban már működő „prenotifikációs” eljárás létét, alapját indokolt törvényi szinten is rögzíteni azzal, hogy mivel alapvetően informális, együttműködésen alapuló egyeztetésről van szó, az adatkezelési kereteken túl további részletszabályok meghatározása törvényi szinten felesleges lenne.

Az 54. §-hoz

A törvény a Tpvt. 70. §-ának szövegét több ponton egyszerűsíti, valamint pontosítja a kiszámítható jogalkalmazás biztosítása érdekében.

Az eljárás megindítása kapcsán kiemeli a szöveg, hogy a vizsgálat elrendelése alapvetően valószínűsítésen alapul.

A 70. § (3) bekezdésének második mondatát szerkezeti okokból a 80. §-ba helyezi át a törvény. Tartalmi okokból is indokolt lehet egy eljárás szétválasztása, erre tekintettel egészíti ki a 70. § (5) bekezdését a törvény.

Az 55. §-hoz

Az eljárás hatékony, gyors lefolytatását segíti elő annak a rögzítése, hogy a vizsgáló már a jelentés leadását megelőzően - külön jelentésben - indítványozhatja az összefonódás (második fázisú) teljes körű vizsgálatát.

Az irányítási jogok átmeneti gyakorlásának jóváhagyására, valamint irányításkorlátozó előírásról való döntésre a versenytanács jogosult, ezt megelőzően, illetve ezt előkészítve a vizsgáló is tehet indítványt erre vonatkozóan a 71. § (3) bekezdése alapján.

Az 56. §-hoz

Pontosítja, emellett eljárási szempontból is rendezi a törvény az összefonódás engedélyezése iránt kérelemre indult eljárásban a teljes körű eljárás elrendelésére vonatkozó döntés helyét, valamint az irányítási jogok átmeneti gyakorlásának lehetőségével kapcsolatos új hatáskört.

Az 57. §-hoz

A törvény cizellálja az összefonódással kapcsolatban felmerülő ideiglenes intézkedések körét, így azt, hogy a versenytanács irányításkorlátozó előírást ilyen módon is előírhat, illetve az irányítási jogok átmeneti gyakorlására vonatkozó hozzájárulását módosíthatja és vissza is vonhatja a gazdasági verseny érdekeire tekintettel.

A törvény a 72/A. § (2) bekezdésében pontosítja, hogy valamely ügyfelet csak fúziós ügyekben illeti meg ideiglenes intézkedés tekintetében a kérelmezési jog (közvetlen érintettsége okán); a más ilyen esetleges ügyféli beadványt a Gazdasági Versenyhivatal hivatalbóli eljárást kezdeményező beadványnak (és nem kérelemnek) tekinti.

A törvény megteremti az anyagi jogi módosítás, visszavonás lehetőségét arra az esetre, ha a döntés kiadását meghatározó tények megváltoznak. Ez a hatáskör a Ket. 114. §-ában foglalt módosítási, visszavonási jogkörrel csak nevében rokon, így az új jogintézményre pl. az ott meghatározott egyéves korlát nem vonatkozik. Értelemszerűen az új jogintézmény alkalmazásának akkor nincs helye, ha a döntés kiadásakor jogszabálysértő volt.

A Ket.-ben ismert végrehajtás felfüggesztése iránti kérelemre tekintet nélkül végrehajthatóvá nyilvánítás jellege folytán különösen az ideiglenes intézkedés tekintetében lehet lényeges; a verseny helyrehozhatatlan sérelmével járhatna, ha az ideiglenes intézkedés végrehajtása elodázható lenne. A törvény a 72/A. § (4) bekezdésében részben ugyan a Ket.-et ismétli, a lehetőség külön rögzítése viszont indokolt azért, mert a Ket. csak a másodfokú döntések tekintetében teszi lehetővé a végrehajtás felfüggesztése iránti kérelemre tekintet nélkül végrehajthatóvá nyilvánítást.

Az 58. §-hoz

A törvény pontosítja az előzetes álláspont készítésére és megküldésére vonatkozó szabályokat, amelyekhez az iratbetekintésre és az ügyintézési határidőre vonatkozó szabályok is megfelelőn kapcsolódnak.

Az előzetes álláspont készítése kizárólag a kérelemre indult ügyekben mellőzhető, ha a kérelem tartalmával a versenytanács egyetért, és nincs szükség előzetes vagy utólagos feltétel vagy kötelezettség előírására, az összefonódás megtiltására. Egyebekben a törvény szerkezeti kiigazítást is tartalmaz: a tárgyalás tartására vonatkozó rendelkezést a tárgyalásról szóló alcímben indokolt elhelyezni.

A Tpvt. 73. § (3) bekezdésében a korábban már működő, és kifejezetten a hatályos szabályokban sem kizárt azon lehetőséget rögzíti a törvény, hogy az eljáró versenytanács - bizonyos esetekben, amikor az eljárás lefolytatását az nem veszélyezteti, adott esetben éppen hogy előbbre viheti - a jelentést is megküldhesse az ügyfelek számára. Így a versenytanácsi szakasz korai fázisában megismerhető az ügyfelek álláspontja az üggyel kapcsolatban, a versenytanács annak ismeretében folytathatja eljárását, készítheti elő az előzetes álláspontot. Ehhez kapcsolódnak az iratbetekintési jog megnyílta és az ügyintézési határidőbe be nem számító időtartamok megfelelő szabályai is. A jelentés megküldéséhez azonban továbbra sincs törvényi joga az ügyfeleknek.

A korlátozottan megismerhető adatok védelme érdekében a döntésre vonatkozó 55/C. § (2) bekezdésben meghatározott követelményekkel azonos előírások vonatkoznak a döntésnek nem minősülő jelentésre, előzetes álláspontra.

Az 59. §-hoz

A törvény kísérletet tesz az Európai Bizottság és számos más tagállami versenyhatóság által az eljárás lezárásának gyorsítása és egyszerűsítése céljából már sikerrel alkalmazott speciális egyezségi eljárás (settlement) jogintézményének meghonosítására.

Ennek lényege röviden az, hogy a tényállástisztázás megfelelő szintjének elérése és az ügyfelek együttműködési készségének fennállása esetén az eljáró versenytanács egyezségi kísérletbe bocsátkozhat a felekkel, amelynek során biztosítja a feltárt tényállás, a várható bírság mértéke, a rendelkezésre álló bizonyítékok köre megismerésének lehetőségét. Ennek alapján az ügyfél - adott esetben az egyezségi kísérlet keretében a problémás pontokról a hatósággal való gyors megegyezés után - nyilatkozatot tehet, amelyben rögzíti, hogy a jogsértést és a vonatkozó, feltárt tényállást, valamint az ezért kiszabásra kerülő bírságot elismeri, és sem az eljárás során később, sem a bíróság előtt nem kívánja vitatni, ha az előzetes álláspont és a határozat az egyezségi kísérlet során elért közös álláspontnak megfelelően alakul. Ebben az esetben az eljáró versenytanács további eljárása lényegesen leegyszerűsödik, ideértve a határozat indokolását is, és a GVH mentesül az adott esetben évekig elhúzódó bírósági felülvizsgálattal járó terhek alól, végül pedig a határozat időszerűsége is jobban biztosítható lehet. Megjegyzendő, a döntés maga nem a Ket. értelmében vett egyszerűsített határozat, vagyis az indokolás és a jogorvoslatról való tájékoztatás nem mellőzhető, csupán tartalmi értelemben lesz kevésbé részletes a megszövegezés. A vállalkozás számára pedig ezen megoldás az eljárás gyors lezárása mellett azzal az előnnyel is járhat, hogy a jogsértés miatt - adott esetben az engedékenyég alkalmazásából eredően már csökkentett mértékű - kiszabandó bírság további tíz százalékkal csökkenhet vele szemben.

Ha az egyezségi kísérlet nem vezet eredményre, vagy az eljáró versenytanács az érdemi döntés meghozatalakor - adott esetben a többi ügyfél eljárás során képviselt álláspontjára vagy bármilyen időközben felmerült releváns bizonyítékra, körülményre tekintettel - az abban foglaltaktól el kíván térni, az ügyfél eljárási jogai nem csorbulnak. Ilyen esetben a nyilatkozata - a feltétel bekövetkeztének hiányában - hatálytalan lesz, az eljáró versenytanács pedig a rendes szabályok szerint köteles az iratbetekintést biztosítani, az előzetes álláspontot közölni, tárgyalást tartani stb.

A törvény csak a jogintézmény eljárási, garanciális szempontból legszükségesebb keretszabályait rendezné a törvényben, teret engedve a jogalkalmazási gyakorlat megfelelő alakítására. Végül fontos hangsúlyozni, hogy a törvény szerinti egyezségi kísérlet a Ket. 64. §-a szerinti, a versenyfelügyeleti eljárásban egyébként a Tpvt. 44. §-a folytán nem alkalmazható egyezség jogintézményétől, attól mind céljaiban, mind szabályozásában teljesen eltérő, ’sui generis’ jogintézmény.

A 60. §-hoz

A 74. § (1) bekezdését érintő kiegészítés egyértelművé teszi, hogy a Tpvt. 74. §-a csupán a tárgyalástartás Gazdasági Versenyhivatal számára kötelező esetét határozza meg, egyébként a Ket. vonatkozó szabályait nem írja felül, vagyis a Ket. alapján máskor is tartható tárgyalás, sőt, vizsgáló is tarthat tárgyalást.

Szükségtelen a tárgyalás nyilvánosságáról szólni, hiszen ez a Ket.-ből következik, ezért ezt a rendelkezést elhagyja a törvény.

A nyilvánosság lehetőség szerinti biztosítása és a korlátozottan megismerhető adatok védelme közötti egyensúly megteremtésének szándéka vezette a módosítást azzal, hogy önmagában az, hogy személyes adatok is elhangozhatnak a tárgyaláson, ne jelentse a nyilvánosság kizárását. A korlátozottan megismerhető adat fogalmának használata, így a tág értelemben vett védett adatra és az 55/A. §-ban felsorolt egyéb speciális adatfajtára utalás itt is a korábbi hiányos, pontatlan listát váltja fel.

A 61. §-hoz

Dogmatikai megfontolásokból helyesebb a kötelezettségvállalásra kötelező döntést határozati formában meghozni. A Ket.-ből következik, hogy a határozat jogorvoslattal támadható, így azt már nem kell külön kimondani a Tpvt.-ben.

A Grt. 30. § (3) bekezdésére tekintettel, azt pontosítva a törvény akkor is lehetővé teszi a kötelezettségvállalást, ha az ügyfél a kifogásolt magatartással időközben felhagyott; ebben az esetben ugyanakkor nem elegendő az adott magatartástól való tartózkodást vállalni, szükséges az ezt biztosító megfelelő rendszer kidolgozása, fenntartása is.

A törvény a kötelezettségvállalásról rendelkező határozat tekintetében is lehetővé teszi az anyagi jogi döntésmódosítást, -visszavonást az eredeti döntés alapjául szolgáló tények megváltozása esetén. Ez a hatáskör a Ket. 114. §-ában foglalt módosítási, visszavonási jogkörrel csak nevében rokon, így az új jogintézményre pl. az ott meghatározott egyéves korlát sem vonatkozik. Értelemszerűen nem alkalmazható ez a jogintézmény akkor tehát, ha a döntés már a kiadásakor jogszabálysértő volt.

A törvény konkrétan meghatározza, hogy milyen körülmények megváltozása esetén van helye a kötelezettségvállalásról szóló határozat módosításának, és mikor visszavonásának, illetve azt, hogy mikor jár a Gazdasági Versenyhivatal kérelemre, illetve hivatalból.

A kötelezettségvállalás teljesítésének vizsgálata mellett a módosítás iránti kérelem elbírálása is utóvizsgálat keretében zajlik a 77. § (2) bekezdésének megfelelően.

A kötelezettséget vállaló ügyfél kötelezettsége, hogy „vis maior” helyzet esetén a 75. § (4) bekezdésében meghatározott határidőn belül jelezze, nem tud eleget tenni a határozatban foglaltaknak. Mivel ilyen esetben egyébként fennállnak a kötelezettségvállalásra okot adó körülmények, a határozat módosításának lehet helye.

A vállalkozás rosszhiszemű magatartása a határozat jogalapját ingatja meg, így visszavonásnak, valamint a (8) bekezdésnek megfelelően az eljárás megindításának van helye.

A kötelezettségvállalás (akár részleges) nemteljesítése esetén a Gazdasági Versenyhivatal a törvényben foglalt szempontok mérlegelésével dönt arról, hogy a tényállás teljes körű tisztázásán alapuló döntéshozatalnak van helye, vagy elegendő a jogsértő magatartást bírsággal szankcionálni. Visszavonás esetén a (8) bekezdésnek megfelelően az eljárást újból meg kell indítani.

Visszavonás hiányában a 78. § (1a) bekezdésének megfelelően kötelező bírság kiszabása.

A döntés módosítására, visszavonására indokolt végső határidőt szabni, ezt határozza meg a 75. § (7) bekezdése.

Ha az ügyfél nem volt a kellő mértékben közreműködő, vagyis maga nem jelezte, hogy nehézségekbe ütközött a kötelezettségvállalás teljesítése kapcsán, akkor az a 75. § (8) bekezdése alapján eljárási bírság kiszabását vonhatja maga után.

A 62. §-hoz

Az összefonódással kapcsolatos kötelezettség, feltétel hatósági megállapításánál különös jelentősége lehet annak, hogy az adott piac többi szereplője miként vélekedik a tervezett előírásról, így tisztázható különösen az, valóban elegendő, hatékony, illetve teljesíthető feltételről, kötelezettségről van-e szó. Hasonló megfontolások alapján a kötelezettségvállalás elfogadása előtt is indokolt lehet szélesebb körben a vélemények, észrevételek megismerése.

Az egyeztetés, vagyis álláspont, nyilatkozat Gazdasági Versenyhivatal részére történő eljuttatása értelemszerűen nem kötelező, illetve az érdekeltséget sem kell igazolni - ténylegesen bárki megküldheti észrevételét, értelemszerűen azonban az érdekeltek számára bír jelentőséggel a közreműködés, ismereteik, szempontjaik eljuttatása a Gazdasági Versenyhivatal részére.

E személyek az általános szabályok szerint kérhetik az általuk szolgáltatott adatok üzleti titokkénti kezelését.

A beérkező észrevételek nem kötik a Gazdasági Versenyhivatalt, azokat felhasználhatja döntéshozatala során. Ha a beérkezett észrevételek alapján további kérdés látszik tisztázandónak, helye lehet a 64/B. § (4) bekezdése szerinti felvilágosításkérésnek.

A 63. §-hoz

Kisebb szerkezeti változás, hogy az utóvizsgálat szabályait - a 47. § (1) bekezdésének módosításával összhangban - a döntésekre vonatkozó szabályok után indokolt elhelyezni.

A törvény az egyértelműség érdekében részletezi az összefonódás engedélyezése iránti kérelem alapján hozható érdemi döntések fajtáit.

Ahogy az a 75. §-ban szerepel, dogmatikai megfontolásokból a jövőben határozatban dönt a versenytanács a kötelezettségvállalásról.

Bár a 78. §-ból eddig is következett, a törvény koherenciája érdekében a lehetséges érdemi döntések között is jelezni szükséges a bírság kiszabására vonatkozó hatáskört. Hasonlóan következett eddig is a Tpvt.-ből, hogy az összefonódás megszüntetéséről a versenytanács érdemi döntésben rendelkezik, az egyértelműség érdekében ezt is rögzíti itt külön a törvény.

A 64. §-hoz

Utóvizsgálat csak az végrehajtható határozat alapján indítható, erre tekintettel a törvény a törvény szerkezetét is korrigálja a határozat-utóvizsgálat Tpvt.-beli helyének felcserélésével.

Az eddig is szabályozott a)-c) pontban foglalt eseteken kívül is hozhat a versenytanács a 75. §-nak megfelelően aktív magatartásra kötelező döntést, pl. szerződéskötésre kötelezhet, ezért a törvény új d) ponttal egészíti ki az utóvizsgálat alá tartozó döntéstípusokat. A törvény egyértelművé teszi, hogy utóvizsgálatnak minden ilyen kötelezés esetén helye van ugyanakkor, ha a rendelkezésre álló adatokból megállapítható a teljesítés vagy nem teljesítés hiánya (pl. honlapon meghatározott tartalom közzétételére kötelezésnél a honlap vizsgáló általi ellenőrzése elegendő lehet), utóvizsgálat indítása nem szükségszerű.

Figyelemmel arra, hogy az utóvizsgálat nem szükségszerű, és nem a versenyfelügyeleti eljárás egy szakasza, hanem inkább - a jelenlegi gyakorlatnak is megfelelően - lényegében egy egyszerűsített versenyfelügyeleti eljárás, annak szabályai mögöttes alkalmazandóságáról szükséges rendelkezni. Ez a konstrukció így rokonítható a Ket. hatósági ellenőrzésre vonatkozó szabályaival.

A kiszámítható jogalkalmazás érdekében szükséges a Tpvt.-ben határidőt szabni az utóvizsgálat megindítására. Értelemszerűen nem számít ebbe viszont az olyan időtartam, amikor pl. bírósági felfüggesztés miatt a határozat végrehajtása nem foganatosítható. [77. § (4) bekezdés]

Szükséges az utóvizsgálatra is megfelelő ügyintézési határidő megállapítása, ezt a 77. § (5) bekezdés pótolja.

A törvény az utóvizsgálat kimenetele tekintetében is részletesebb szabályokat állapít meg az egyértelmű jogalkalmazás érdekében, igazodva a hatályos szabályokhoz, azokon az egyéb módosításokból következő kiigazításokkal.

A 65. §-hoz

A törvény cizellálja azokat az eseteket, amikor bírság kiszabásának van helye. Az, hogy a jogsértés megállapítása esetén szab-e ki az eljáró versenytanács ténylegesen bírságot, a mérlegelési szempontok mentén a versenytanács döntési jogkörébe tartozik. Ehhez képest egy esetben, a kötelezettségvállalásban foglaltak elmulasztása esetén nem mellőzhető a bírság megállapítása akkor, ha a határozatot egyébként nem vonja vissza a versenytanács [visszavonás esetén az új eljárásban adott esetben az (1) bekezdés a) pontja szerinti bírság kiszabásának lehet majd helye].

Amellett, hogy a törvény az engedélykérés elmulasztásával végrehajtott összefonódás esetére - a hatályos 79. §-beli rendelkezés szerinti mértékben és számítási módszer szerint - a versenyfelügyeleti eljárás megindításáig számítandó napi bírságösszeget határoz meg.

A törvény pótolja a bírság kiszabásával, így különösen a nettó árbevétel számításával kapcsolatos részletszabályokat.

Indokolt a határozatban előírt kötelezettség, illetve kötelezettségvállalás nem teljesítése esetén a bírság mértékének mérlegelése kapcsán felmerülő sajátos szempontok törvényi rögzítése a 78. § (4) bekezdésében.

A 66-67. §-hoz

Az engedékenységi szabályok kiigazítása indokolt egyrészt a törvény egyéb rendelkezéseinek módosítására, így különösen a módosuló iratbetekintési szabályokra tekintettel, másrészt az engedékenység alkalmazásának eddigi gyakorlati tapasztalatai és az Európai Versenyhálózat (ECN) keretében 2012 novemberében elfogadott új, felülvizsgált modellprogrammal (http://ec.europa.eu/competition/ecn/mlp_revised_2012_en.pdf) való lehető legnagyobb összhang biztosítása érdekében. Egyes rendelkezések esetében a jelenleg közleményben rendezett kérdések törvényi szabályozása is a törvény része. Végül kodifikációs szempontból a rendelkezések átstrukturálásra kerülnek. Összességében azonban megállapítható, az engedékenység szabályai nem változnak meg gyökeresen.

A 78/A. § (1) bekezdését elsősorban kodifikációs szempontú kiigazítás érinti, emellett a társadalmi szervezetekre utaló rendelkezés - figyelemmel a vállalkozás funkcionális fogalmára, valamint a 11. § vonatkozó rendelkezéseire - szükségtelennek mutatkozik.

A 78/A. § (2) bekezdésének módosítása egyértelművé teszi, hogy az engedékenység alkalmazhatósága tekintetében a bizonyítékok szolgáltatásának időpontja releváns (ahol ún. előzetes kérelem is benyújtható, külön rendelkezés szabályoz).

A 73. § módosítására is tekintettel a törvény lehetővé tenné az előzetes álláspont után is az engedékenységi kérelem benyújtását, ám ehhez - értelemszerűen - további tartalmi kritériumokat fűz, amely szerint ilyenkor már az engedékenység biztosításához olyan egyértelmű bizonyítékot kell szolgáltatni, amely korábban nem volt ismert.

A 78/A. § (7) bekezdés c) pontjában új követelmény szerepel, amely a modellprogramból is következik, hogy az engedékenységet kérő e tényt és a szolgáltatott bizonyítékok tartalmát köteles titokban tartani, különösen a többi ügyféllel szemben.

A gyakorlati tapasztalatok alapján indokolt az egy vállalkozáscsoportba tartozó vállalkozások esetén közös, vagy az irányító vállalkozás által az irányított vállalkozásokra is kiterjedő kérelem benyújtása lehetőségének biztosítása [78/A. § (9) bekezdés].

A kérelem kötelező tartalmi elemeit indokolt törvényi szinten szabályozni, összhangban a modellprogramban foglaltakkal is, ezeket határozza meg a 78/B. § (1) bekezdése.

A törvény - a gyakorlati tapasztalatokra is figyelemmel - egyértelművé teszi, hogy nem végleges, ún. „marker” kérelmet csak a helyszíni kutatást megelőző, azt lehetővé tevő információkat nyújtó bírság mellőzésére irányuló (ún. „A típusú”) kérelem esetén van mód benyújtani. A többi esetben, figyelemmel arra is, hogy az egyéb kérelmekkel szolgáltatott információk értékelése több időt igényel, és e körben „marker” kérelem lehetőségének megengedése a kérelmek sorrendisége megítélésében is problémát okozhatna, nem indokolt e lehetőség megengedése. Ilyen módon a titkos kartellek feltárását leginkább segítő „A típusú” kérelmek benyújtására ösztönzöttebbé válnak a jogsértő vállalkozások.

A 78/B. § (4) bekezdésében a modellprogrammal összhangban pontosabbá válnak az előzetes nem végleges kérelem (summary application marker) szabályai.

A törvény megteremti nem végleges kérelmek kiegészítése kapcsán szolgáltatott bizonyítékok „ranghelyének” szabályait.

A törvény a 78/B. § (6) bekezdésében egyértelművé teszi, hogy a nem végleges kérelem kiegészítésére szabott határidő jogvesztő, ami a jogintézmény jellegéből értelemszerűen következik.

A törvény a visszavonás lehetőségét is kizárólag az „A típusú” kérelem esetén engedi meg tekintettel arra, hogy a többi kérelemtípus esetén a döntés hosszabb időt vesz igénybe, így a visszavonás lehetőségének biztosítása akadályozza a tényfeltáró cselekmények lefolytatását. Emellett - figyelemmel a 78/C. § (3) bekezdésére - a visszavonás a versenytanács elutasító döntésének közlésétől számított nyolc napon belül lehetséges, ami így megfelelő időt biztosít a kérelmezőnek arra, hogy eldöntse, kívánja-e a kérelem bírságcsökkentési (a továbbiakban már nem visszavonható) kérelemkénti elbírálását.

A 68. §-hoz

A gyakorlati tapasztalatok alapján is kizárólag az „A típusú” [a 78/A. § (2) bekezdés a) pontja szerinti] kérelmek elbírálása lehetséges és célszerű a lehető legkorábban, lényegében haladéktalanul. Az egyéb kérelmek esetén a szolgáltatott bizonyítékok értékelése az eljárás jelentősebb előrehaladása után, legkésőbb az előzetes álláspont összeállításáig lehetséges és célszerű, hiszen az egyes bizonyítékok súlya, értéke csak a tényállás viszonylagosan előrehaladott feltárása után lehetséges. Mindez természetesen nem érinti a bizonyítékoknak a szolgáltatásuk időpontjára tekintettel való figyelembevételének kötelezettségét, hiszen az időbeli sorrend dokumentált és később is reprodukálható. E megoldás mellett a vállalkozások ösztönzöttsége is fennmarad újabb bizonyítékok felkutatására, szolgáltatására.

Az engedékenységi politika sikere érdekében, vagyis azért, hogy a kérelmezőnek ne kelljen attól tartania, közreműködő magatartása miatt az őt terhelő bizonyítékok révén túlzott hátrányos következmények érik (pl. az érintettek csak vele szemben indítanak kártérítési pert), a törvény alapján az ilyen módon a hatóság kezelésébe került iratok korlátozottan ismerhetőek meg. A szabályozás e körben figyelemmel van az Európai Bíróság vonatkozó gyakorlatára és az ECN vezetői által a kártérítési keresetekkel összefüggésben az engedékenységi iratok védelméről kiadott 2012. május 31-i állásfoglalásra is. A törvény differenciált védelmet biztosít magának a kérelemnek, abban a magatartás 78/A. § (1) bekezdés hatálya alá tartozóként való megjelölésére vonatkozó nyilatkozatnak, illetve az egyéb, a kérelemmel együtt vagy annak keretében szolgáltatott bizonyítékoknak - az előbbit csak a többi ügyfél ismerheti meg olyan módon, ahogy adott esetben a védekezési jog gyakorlásához szükséges mértékben az üzleti titkok megismerése történhet. Az, hogy engedékenységi kérelmet nyújtottak be, vagy azt, hogy valamely bizonyítékot az engedékenység keretében szerzett be a hatóság, az ügyfelek sem ismerhetik meg.

A Ket. jelenleg csak a természetes személyazonosító adatok és a lakcím zárt kezelése esetén teszi lehetővé az ügyfél kizárását a tanú meghallgatásáról, az eljárás érdekeire tekintettel (különösen pedig arra, hogy az engedékenységi kérelem benyújtásának ténye az iratbetekintés megnyílta előtt ne derüljön ki a többi eljárás alá vont vállalkozás számára az eljárási cselekmények folytán) ebben a körben további korlátozást szükséges teremteni. A szabályozás összhangban van azon szabállyal, amely a kérelmező részére is előírja a kérelem benyújtásával kapcsolatos titoktartási kötelezettséget [lásd 78/A. § (6) bekezdés c) pont].

A 69. §-hoz

Az egyezségi szabályok kapcsán szükséges az ehhez kapcsolódó bírságmérséklési szabály beiktatása az európai bizottsági gyakorlatban alkalmazottakhoz is igazodva.

A 70-72. §-hoz

Kodifikációs és szövegpontosítást végzett el a törvény.

Az „informátori díj” jogintézményének vonzóbbá tétele érdekében indokolt az szja-fizetési kötelezettség alóli mentesítés kimondása a 79/A. § új (8) bekezdésében.

A 73. §-hoz

A törvény a döntések közzététele kapcsán is kiemelt figyelmet szentel a korlátozottan megismerhető adatok védelmének, illetve - a Ket. 69/A. §-ára is figyelemmel - a közérdeklődésre számot tartó döntések közzétételének [lásd 80. § (1) bekezdés b) pont]. Ilyenkor is vizsgálja még a versenytanács, hogy például az üzleti titokkénti kezelés egyéb törvényi feltételei fennállnak-e (pl. hogy időközben nem hozták-e nyilvánosságra a titokként kezelni kért adatot).

Figyelembe veendő, hogy a döntés közzétételével meg kell várni azt, hogy a döntést minden ügyféllel közöljék, illetve jogerőre emelkedjen.

A 74. §-hoz

A Ket. 33. § (1) bekezdéséből következő nyolcnapos határidő teljesíthetetlenül rövid a fellebbezéseknek az eljáró versenytanács általi elbírálására, ezért a törvény megfelelő harmincnapos határidőt biztosít, amely további harminc nappal meghosszabbítható.

A 82. § új (4a) bekezdésében szabályozott koncepció alapján az iratbetekintéshez, illetve a döntés nyilvánosságra hozatalához kapcsolódóan esetlegesen felmerülő bírósági eljárások idejét indokolt a legszükségesebb időre korlátozni, figyelemmel arra is, hogy az iratbetekintés elhúzódása magának az eljárásnak az elhúzódását eredményezheti, és a döntés nyilvánosságra hozatala kapcsán sem szerencsés, ha a döntés idejétől időben jelentősen elválik.

A 75-77. §-hoz

A Grt.-beli, a megtévesztő és jogellenes összehasonlító reklámra vonatkozó szabályok integrálásával összefüggésben a 87/A. § a megtévesztő és összehasonlító reklámról szóló 2006. december 12-i 2006/114/EK európai parlamenti és tanácsi irányelv 5. cikk (3) bekezdés b) pontjának átültetése, a 88. § (13) bekezdése a Grt. 29. § (2) bekezdésének átvétele, a 88/A. § pedig a 2006/114/EK irányelv 7. cikkére figyelemmel a Grt.-vel összefüggő módosítás.

A 78. §-hoz

A Tpvt. 88/B. § (6) bekezdését érintő módosítás reflektál arra az esetre, amikor már lezárult versenyfelügyeleti eljárással kapcsolatban folyik bírósági eljárás.

A törvény egyértelművé teszi, hogy a bíróság nem csupán azokban az ügyekben van kötve a Gazdasági Versenyhivatal jogsértésre vonatkozó döntéséhez, amikor a versenyfelügyeleti eljárás a 88/B. § (2) bekezdés szerinti értesítés nyomán indult meg, hanem akkor is, ha adott esetben a Gazdasági Versenyhivatalt a pert megelőzően már megindította az eljárást vagy hozta meg határozatát.

A 79-82. §-hoz

Végrehajtás megindítása esetén a végrehajtás felfüggesztése iránti kérelemhez kapcsolódó azonnali felfüggesztési szabályok ellehetetlenítik a gyors és hatékony végrehajtás - Ket.-ben rögzített - alapjait, erre tekintettel a törvény a 89. § (3) bekezdésében rögzíti, hogy az eljáró versenytanácsnak a végrehajtás megindításáról hozott végzésével szembeni jogorvoslati eljárás során végrehajtás felfüggesztése iránti kérelem előterjesztésének nincs helye.

A Tpvt. 91/E. § (4a) bekezdése illeszkedési szabályt fogalmaz meg, amely alapján az ott írt esetekben szükségtelenné válik újabb összefonódás engedélyezése iránti kérelem benyújtása.

A 83. §-hoz

A törvény a Grt. 31. §-ában foglalt rendelkezést átvéve megállapítja a Gazdasági Versenyhivatal feladatkörét a 2006/114/EK európai parlamenti és tanácsi irányelvet átültető tagállami jogszabályokba ütköző Európai Unión belüli jogsértések tekintetében a fogyasztóvédelmi jogszabályok alkalmazásáért felelős nemzeti hatóságok közötti együttműködésről szóló 2004. október 27-i 2006/2004/EK európai parlamenti és tanácsi rendelet alkalmazását illetően.

Nevesíti továbbá azt a másik uniós irányelvet, amelynek rendelkezéseit átültető tagállami jogszabályokba ütköző Európai Unión belüli jogsértések tekintetében a Gazdasági Versenyhivatal szintén rendelkezik fellépési jogosítvánnyal, ugyanakkor nincs olyan más törvényhely, amely a 2006/2004/EK európai parlamenti és tanácsi rendelet végrehajtását e tekintetben deklarálná. E fellépési lehetőség a versenyhatóság alábbi keresetindítási jogosítványával van összefüggésben. A fogyasztókkal kötött szerződésekben alkalmazott tisztességtelen feltételekről szóló 1993. április 5-i 93/13/EGK tanácsi irányelv 7. cikk (2) bekezdését a Polgári Törvénykönyv módosításáról és egységes szövegéről szóló 1977. évi IV. törvény hatálybalépéséről és végrehajtásáról szóló 1978. évi 2. törvényerejű rendelet 5. §-a ülteti át, melynek b) pontja szerint a fogyasztói szerződés megkötésénél alkalmazott vagy e célból nyilvánosan megismerhetővé tett általános szerződési feltétel érvénytelenségének, illetve tisztességtelenségének megállapítását, valamint a tisztességtelen általános szerződési feltétel alkalmazásától és alkalmazásra ajánlásától való eltiltást kérheti a bíróságtól az országos hatáskörű szerv vezetője, tehát a Gazdasági Versenyhivatal elnöke is.

A 2006/2004/EK európai parlamenti és tanácsi rendelet melléklete együttműködési területként nevesíti a 93/13/EGK tanácsi irányelvet, így mivel szükséges a hatáskörrel rendelkező hatóságok megnevezése az Európai Bizottság felé, megjelölésre került a versenyhatóság is, mint amely felléphet a tisztességtelen szerződési feltételekkel szemben (ha nem is hatósági eljárás keretében). Ugyanilyen rendelkezést található a fogyasztóvédelmi hatóság tekintetében a fogyasztóvédelemről szóló 1997. évi CLV. törvény 43/A. § (1) bekezdés d) pontjában, illetve a Magyar Nemzeti Bank tekintetében a Magyar Nemzeti Bankról szóló 2013. évi CXXXIX. törvény 41. § (1) bekezdés b) pontjában.

A 84. §-hoz

A törvény az „üzletfél” fogalmának újraértelmezésére és a „fogyasztó” fogalma használatának kiiktatására figyelemmel a Gazdasági Versenyhivatal közérdekű keresetindítási lehetősége kapcsán - amelyre kizárólag a fogyasztók érdekében kerülhet sor - határozza meg a fogyasztó fogalmát.

A 85. §-hoz

A Kttv.-vel összefüggő főbb, illetve kedvező jogállási módosításokat a már fennálló jogviszonyok tekintetében is indokolt alkalmazni, ezt átmeneti rendelkezésben kezeli a törvény.

Az előző rendelkezéssel összefüggésben a Gazdasági Versenyhivatalban a szabályozás hatálybalépését követően egyszeri alkalommal megtörténne a foglalkoztatott megfelelő átsorolása. Mivel az új szabályok egyes esetekben hátrányos következménnyel járhatnának a már foglalkoztatott köztisztviselők tekintetében, a visszaható hatályú jogalkotás tilalmára figyelemmel a törvény rögzíti, hogy az őket már megillető jogok (illetmény, szabadság) szintje nem csökkenhet.

A 86. §-hoz

A relatív hosszú, több mint féléves felkészülési idő elegendő arra, hogy az új, pontosított eljárási szabályok szerint folytassa a Gazdasági Versenyhivatal eljárásait. Ezzel elkerülhető az abból fakadó kockázat, hogy a hatóságnak egyszerre, egymás mellett az egyes folyamatban lévő eljárásaiban különböző jogot kelljen alkalmaznia.

E főszabály alól egy lényegi kivételt szükséges tenni: az összefonódásokat érintő lényeges változások miatt az ezeket érintő anyagi jogi rendelkezésekkel együtt a kapcsolódó eljárási szabályokat (az iratkezeléssel kapcsolatos, nagyobb garanciát nyújtó szabályok kivételével) is célszerű egységesen és kizárólag a rendelkezések hatálybalépését követően létrejött összefonódások tekintetében alkalmazni.

A 87. §-hoz

A törvény a 2006/114/EK európai parlamenti és tanácsi irányelvet átültető rendelkezéseknek a Tpvt.-be történő beépítésére és az erre való megfelelő hivatkozás szükségességére figyelemmel újrakodifikálja a Tpvt. jogharmonizációs záradékát.

A 88. §-hoz

A törvény 86. § (1) bekezdése a Gazdasági Versenyhivatal, illetve az ott foglalkoztatott köztisztviselők jogállási, előmeneteli szabályaival összefüggő egyes szövegcserés módosításokat tartalmazza. E módosítások 2014. január 1-jén lépnek hatályba.

A törvény 86. § (2) bekezdésében találhatók a 2014. július 1-jén hatályba lépő szövegcserés módosítások.

A Tpvt. 1. § (1) bekezdését érintő módosítás technikai pontosítás azzal, hogy a II. és III. Fejezet módosításával összefüggésben, vagyis a megtévesztő és jogellenes összehasonlító reklámok Grt.-ből Tpvt.-be emelésével a II-III. Fejezet szerinti, az Európai Gazdasági Térségben tanúsított magatartásokra ki kell terjednie a törvény hatályának, figyelemmel a 2006/2004/EK európai parlamenti és tanácsi rendeletben foglalt szabályozásra, illetve mivel a rendelet szerinti együttműködés kiterjed az e fejezetekben átültetett 2006/114/EK európai parlamenti és tanácsi irányelvre (reklámirányelv) is. A módosítást tehát elsősorban a Grt. vonatkozó szabályainak Tpvt.-be illesztése indokolta, azonban indokoltnak mutatkozott a II-III. Fejezetben szabályozott valamennyi magatartásra kiterjeszteni a kivételt szabályozó rendelkezést.

A törvény - figyelembe véve, hogy a Tpvt. kizárólag a Gazdasági Versenyhivatal közérdekű keresetindítási jogosítványa kapcsán szabályoz önállóan a fogyasztókra (azaz az önálló foglalkozásával vagy gazdasági tevékenységével összefüggő célok érdekében eljáró, ún. laikus természetes személyekre) - a hatályos szabályozástól eltérően, az „üzletfelek és fogyasztók” közötti megkülönböztetést feladva a Tpvt. 2. §-ában bevezetett rövidítés révén „üzletfél” alatt ért minden megrendelőt, vevőt, igénybevevőt és felhasználót, függetlenül attól, hogy laikus vagy professzionális, természetes személy-e vagy sem, minthogy például egy versenykorlátozó megállapodás hatásai szempontjából e körülmények nem relevánsak. Ahol pedig kizárólag a korábbi értelemben vett üzletfelekre vagy fogyasztókra alkalmazandó a szabályozás, azt a törvény kifejezett rendelkezés útján jelzi.

Ilyen kifejezett rendelkezés található például a Tpvt. 21. § b) pontjában, ahol végső üzletfelekre utal a módosítás: itt kifejezetten a végső felhasználókra („consumer”) kíván utalni a Tpvt., összhangban az EUMSz. 102. cikk második albekezdés b) pontjának szóhasználatával.

E módosításokhoz kapcsolódik a Tpvt. 2/A. §-ának hatályon kívül helyezése is.

A 27. § (1) bekezdés módosításának célja azt rögzíteni, hogy az uniós összefonódás ellenőrzési gyakorlathoz igazodóan az egymás közötti forgalmat csak az adott vállalkozáscsoporton belül indokolt figyelmen kívül hagyni. Ennek következtében az összefonódás engedélyköteles volta - különösen nemzetközi tranzakciók esetén - kiszámíthatóbbá válik.

A törvény pontosítja a 27. § (4) bekezdését, figyelemmel arra a gyakorlatban is előforduló esetre, hogy a vállalkozásrészre vonatkozó összefonódás esetén a vállalkozásrészt alkotó eszközök és jogok együttese nem feltétlenül azonos vállalkozás által kerül értékesítésre, ilyen módon a valós piaci érték figyelembe vételét indokolt lehetővé tenni.

A Tpvt. 81. §-ában előírt háromnapos határidő a gyakorlatban (jellemzően a hétvége miatt) gyakran ellehetetlenítette a vizsgálati kifogás határidőben való benyújtását, így a törvény azt növeli úgy, hogy a szabályozás lényege nem változik.

A 88. § (1) bekezdésében foglalt módosítás alapján az objektív perindítási határidőt indokolt az e magatartások miatti hatósági eljárás idejéhez igazítva szabályozni, figyelemmel az elévülési időnek is az általános szabályokhoz képest rövidebb voltára. E módosításra tekintettel deregulálandó a 88. § (3) bekezdése.

A 89. §-hoz

A Gazdasági Versenyhivatal elnökének, elnökhelyetteseinek, illetve a versenytanácstagoknak a speciális jogviszonyára vonatkozó, a Kttv. megváltozott szabályaihoz képesti eltéréseket, és a jogviszony tekintetében jelenleg a Tpvt.-ből hiányzó szabályokat megállapító rendelkezéseket egy helyen, a 38. §-ban indokolt elhelyezni tartalmuk tekintetében változatlanul, a jogbiztonság érdekében szükséges pontosításokkal.

A törvény hatályon kívül helyezi a Tpvt.-nek a módosítások következtében okafogyottá vált rendelkezéseit, így a korábban a 36. § (3) és (4) bekezdésében foglalt hatáskör a 33. § (3) bekezdésében jelenik meg.

Megismételt eljárásban nem merül fel az igazgatási szolgáltatási díj (újbóli) megfizetése, így a törvény pontosítja a 95/B. § (1) bekezdésében megállapított átmeneti rendelkezést.

A törvény hatályon kívül helyezi a módosítások következtében okafogyottá vált, az engedély iránti kérelem benyújtására előírt határidőre vonatkozó 28. § (2) bekezdésben foglalt előírást, mivel egy egyértelmű, végrehajtási tilalomhoz kötött engedélyezési rendszerben arra nincsen szükség.

A Tpvt. 36. § (5) bekezdés második mondatának hatályon kívül helyezését a piacelemzés jogintézményének megteremtése indokolja.

A Tpvt. 51. § (3) bekezdése szükségtelen, illetve a Ket.-Tpvt. vegyes jogorvoslati rendszerrel össze nem illő rendelkezés: e rendelkezés hatályon kívül helyezésével a Ket.-ben rögzített főszabály érvényesül, amely szerint az önálló jogorvoslattal nem megtámadható végzés elleni jogorvoslati jog a határozat, ennek hiányában az eljárást megszüntető végzés ellen igénybe vehető jogorvoslat keretében gyakorolható.

A versenyfelügyeleti eljárásban a képviselet speciális szabályozása révén az 54. § szerinti felsorolásban nem említett, de az ügyfél által jogszerűen meghatalmazott személyek képviselőként nem vehettek részt az eljárásban. A versenyfelügyeleti eljárás tapasztalatai alapján nincs indok ezen, a Ket. szabályaitól eltérő korlátozás fenntartására.

A 95. §-t érintően a törvény szükségtelen, már végrehajtott átmeneti rendelkezéseket helyez hatályon kívül.

A 90-91. §-hoz

A törvény pontosítja a légiközlekedésről szóló 1995. évi XCVII. törvény 26/A. §-ában a Közösségben a légi járatok működtetésére vonatkozó közös szabályokról szóló 2008. szeptember 24-i 1008/2008/EK európai parlamenti és tanácsi rendelet 23. cikkének kikényszerítéséhez kapcsolódó hatásköri szabályozást. Ennek indoka, hogy a 23. cikk (2) bekezdésében foglalt rendelkezés - légi járatok légi viteldíjaihoz és légi tarifáihoz való hozzáférésnek a vásárló állampolgársága vagy lakóhelye szerinti megkülönböztetés nélkül, illetve a légi fuvarozó ügynökségének vagy az egyéb jegyértékesítőnek a Közösségen belüli székhelyétől függetlenül való biztosítása követelménye - nem a kereskedelmi gyakorlatok tisztességtelensége körébe tartozó kérdés, így annak az Fttv. szerinti hatóságokhoz és az Fttv. szerinti eljárásra utalása nem helyénvaló.

A 92. §-hoz

A Tpvt. 65/A. §-a szerinti helyszíni kutatást, illetve a Ket. 57. §-a szerinti előzetes értesítés nélküli helyszíni szemlét lehetetlenítené el, ha arról, illetve az - esetlegesen - érintett adatkörről az eljárás alá vont hitelintézetet, pénzügyi vállalkozást a hitelintézetekről és a pénzügyi vállalkozásokról szóló 1996. évi CXII. törvény 51. §-a általános szabályainak megfelelően előzetesen értesíteni kellene, illetve ha ezen értesítés hiányában a helyszínen nem vehetné birtokba a versenyfelügyeleti eljáráshoz szükségesnek látszó banktitkot a Gazdasági Versenyhivatal. Ezekre a megfontolásokra tekintettel a Magyar Nemzeti Bank esetében már megállapított kivételi körhöz igazodó szabályt állapít meg a törvény.

A 93. §-hoz

A Gazdasági Versenyhivatal biztosítási titokhoz való hozzáférési jogosultsága tekintetében indokolatlan szűkítést tartalmazott a biztosítókról és a biztosítási tevékenységről szóló 2003. évi LX. törvény: nem kizárt, hogy az ott meghatározottól eltérő, egyéb versenyfelügyeleti eljárásban is felmerül a biztosítási titok megismerésének szükségessége a Gazdasági Versenyhivatal feladatainak hatékony ellátásához. Erre tekintettel a törvény elhagyja a vonatkozó korlátozó rendelkezést.

A 94. §-hoz

Feladatai hatékony ellátása érdekében szükséges, hogy a Gazdasági Versenyhivatal is hozzáférhessen adótitokhoz, a törvény megteremti ennek lehetőségét.

A 95. §-hoz

A kartellek, a gazdasági erőfölénnyel való visszaélés, valamint a kifejezetten a telekommunikációs eszközökön keresztül megvalósuló agresszív, a fogyasztókkal szembeni tisztességtelen kereskedelmi gyakorlatok felderítése érdekében szükséges, hogy a Gazdasági Versenyhivatal is hozzáférhessen egyes hírközléssel kapcsolatos személyes adatokhoz. Erre tekintettel a Magyar Nemzeti Bank hozzáférési jogosultságához hasonló szabályozást állapít meg a törvény.

A 96. §-hoz

A Tpvt. 65/A. §-a szerinti helyszíni kutatást, illetve a Ket. 57. §-a szerinti előzetes értesítés nélküli helyszíni szemlét lehetetlenítené el, ha arról, illetve az - esetlegesen - érintett adatkörről az eljárás alá vont intézményt a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény 118. §-a általános szabályainak megfelelően előzetesen értesíteni kellene, illetve ha ezen értesítés hiányában a helyszínen nem vehetné birtokba a versenyfelügyeleti eljáráshoz szükségesnek látszó titkot a Gazdasági Versenyhivatal. Ezekre a megfontolásokra tekintettel a Magyar Nemzeti Bank esetében már megállapított kivételi körhöz igazodó szabályt állapít meg a törvény.

A 97. §-hoz

A törvény rögzíti, hogy a fogyasztókkal szembeni kereskedelmi gyakorlatra vonatkozóan külön jogszabályban - ugyanakkor az Fttv.-vel, illetve a mögötte húzódó uniós jogi szabályozással összhangban - előírt követelményeket megsértő kereskedelmi gyakorlat tisztességtelen. Ezzel - a fogyasztókkal szembeni tisztességtelen kereskedelmi gyakorlatokkal szembeni egységes és hatékony fellépés érdekében - a törvény ott is behívja az Fttv. eljárási rendszerét, ahol az anyagi jogi szabály nem a belső piacon az üzleti vállalkozások fogyasztókkal szemben folytatott tisztességtelen kereskedelmi gyakorlatairól, valamint a 84/450/EGK tanácsi irányelv, a 97/7/EK, a 98/27/EK és a 2002/65/EK európai parlamenti és tanácsi irányelvek, valamint a 2006/2004/EK európai parlamenti és tanácsi rendelet módosításáról szóló 2005/29/EK európai parlamenti és tanácsi irányelvből jön. Ez a megoldás nem ellentétes az uniós joggal, illetve a 2005/29/EK európai parlamenti és tanácsi irányelv teljes harmonizációs jellegével, figyelemmel arra, hogy az uniós jogi rendelkezések megfelelő kikényszerítésének biztosítása, ennek módja tagállami hatáskörbe tartozó terület.

Ez a megoldás ugyanakkor képes kezelni a jogalkotás felosztottságából eredő esetlegességet; ezentúl nem lesz szükség arra, hogy az ilyen más ágazati szabályozásokban külön ki kelljen mondani az Fttv. szerinti hatóság hatáskörét és az Fttv. eljárási szabályainak alkalmazását, ami sajnos eddig sem történt meg teljes körűen - így hiányzik például az állatgyógyászati termékekről szóló 128/2009. (X. 6.) FVM rendelet 98. § (1) bekezdésében foglalt rendelkezés kapcsán.

Ha az ágazati jogi rendelkezés valamely magatartás kapcsán a megtévesztést tiltja, a megtévesztés körében a valótlanság mellett vizsgálni kell az ügyleti döntés torzítását, illetve az arra való alkalmasságot is.

A 98. §-hoz

A törvény szerinti módosítás alapján, ha a kereskedelmi gyakorlat - a gazdasági verseny érdemi érintettsége okán - a Gazdasági Versenyhivatal hatáskörébe tartozik, azonban olyan elemet is tartalmaz, ami a 7. § (3) bekezdésében említett tájékoztatási követelmény megsértésében áll, akkor az érintett kereskedelmi gyakorlat egységes elbírálása érdekében az eljárást e részben nem kell átadni a társhatóságoknak, hanem az elbírálást e tekintetben is elvégzi a versenyhatóság.

A 99. §-hoz

A törvény pontosítja, egyszerűsíti az Fttv. 17. §-át. A (2) bekezdés elhagyása összefügg a 3. § új (5) bekezdésével, amelyből következően a külön jogszabályi rendelkezés megsértését megvalósító kereskedelmi gyakorlat tisztességtelennek minősül, ennélfogva nincs már értelme annak a megkülönböztetésnek, hogy a kereskedelmi gyakorlat megsérti a külön jogszabály fogyasztókkal szembeni kereskedelmi gyakorlatra vonatkozó rendelkezését, azonban nem ütközik a tisztességtelen kereskedelmi gyakorlat tilalmába. A (2) bekezdés gyakorlati alkalmazását egyébként is nem egyszer ellehetetlenítette az a körülmény, hogy számos külön jogszabály, amely fogyasztókkal szembeni kereskedelmi gyakorlatra vonatkozó anyagi jogi rendelkezést tartalmaz és annak kikényszerítését az Fttv. szerinti hatóságra és eljárásra utalja, nem rendelkezik saját szankciórendszerrel.

A 100. §-hoz

A törvény a Tpvt. 70. § (1) bekezdésének megfogalmazásához igazítja az attól való eltérést szabályozó Fttv.-beli rendelkezés szövegezését.

A 101. §-hoz

Míg a másik két eljáró hatóság általános eljárási szabályozása keretében rendelkezik próbavásárlási, illetve próbaügylet-kötési jogosítvánnyal [a fogyasztóvédelemről szóló 1997. évi CLV. törvény 47. § (12) bekezdése és 47/A. §-a; a Magyar Nemzeti Bankról szóló 2013. évi CXXXIX. törvény 67. §-a], a Gazdasági Versenyhivatal esetében nincs ilyen tényállás-feltárási eszköz. A Hivatal eljárásainak jellegére figyelemmel ilyen jogosítvány általános érvényű megteremtése nem is volna indokolt, azonban a fogyasztóvédelmi eljárások esetében a szóban elhangzott tájékoztatások bizonyíthatatlanságának problémája felveti a Gazdasági Versenyhivatal tisztességtelen kereskedelmi gyakorlatokkal szembeni fellépéséhez ezen eszköz megteremtésének igényét.

A törvény a jogosítványt a fogyasztóvédelmi hatóság és a Magyar Nemzeti Bank tekintetében hatályos rendelkezéseknek megfelelően szabályozná, a következő eltérésekkel.

A törvény megteremti az intézmény kapcsolatát a közigazgatási hatósági eljárás szabályozásával. Jellegénél fogva a próbaügylet olyan helyszíni szemle, ahol a Ket. 57. §-a (3) bekezdése szerinti esetkörnek megfelelően a szemle megkezdése előtti tájékoztatás veszélyeztetné annak eredményességét.

A próbaügyletkötést, ahogy a szemlét is a Ket. 56. §-ának (2) bekezdése értelmében, végezheti a vizsgáló (mint a hatóság ügyintézője), valamint az általa megbízott, megbízólevéllel ellátott közreműködő személy. Ez utóbbi kiválasztása és kötelezettségei tekintetében a törvény megfelelő garanciákat ír elő. Emellett a vizsgáló az elhangzottak igazolására hatósági tanút vehet igénybe (Ket. 55. §).

A 102. §-hoz

A Fttv. 27. § (1) és (2) bekezdésében a törvény a Tpvt.-módosítással összefüggésben kiigazítja a Tpvt.-beli jogszabályhelyekre történő hivatkozásokat.

A 27. § (3) bekezdésének hatályon kívül helyezése a rendelkezésnek a Tpvt. 75. § (1) bekezdésébe történő beépítésére tekintettel történik.

A 103. §-hoz

A törvény a Tpvt. 43/G. § (2) bekezdésének, illetve 43/H. § (2) bekezdésének mintájára rendelkezik arról az Fttv. 25. § (1) bekezdésében, hogy a Ket. 23. § (2) bekezdésének alkalmazásában kit kell ügyfél alatt érteni a bejelentéssel, illetve panasszal kapcsolatos eljárásban.

Az Fttv. Mellékletének 31. pontját érintő módosítás - a 2005/29/EK európai parlamenti és tanácsi irányelv többi nyelvi változatának szövegével összhangban - egyértelművé teszi, hogy az „egyéb előny” is nyerés tárgya.

A 104. §-hoz

Az Fttv. Melléklet 4. pontjában a törvény a jogalkalmazási problémákra tekintettel szűkíti a rendelkezés alkalmazhatóságát, mivel a hatályos szöveg szerinti tág alkalmazhatóság az engedélyező hatóság hatáskörével párhuzamos hatáskört teremt, illetve annak szakhatósági bevonását teszi szükségessé. A módosítás nem érinti a 2005/29/EK európai parlamenti és tanácsi irányelvnek való megfelelést, tekintve, hogy az elhagyott szövegrész az irányelv szövegéhez képest többletet jelentett.

A 105-107. §-hoz

A törvény koncepcionális módosítása, hogy a jogrendszer, illetve a jogalkalmazás egységének és átláthatóságának növelése érdekében a Grt.-ből a Tpvt.-be helyezi a megtévesztő és a jogellenes összehasonlító reklámot érintő szabályozást - erre tekintettel hatályon kívül helyezendők az „áthelyezett”, illetve feleslegessé vált rendelkezések.

A törvény a Grt. 25. §-ában foglalt eljárásindítási határidőt megállapító rendelkezését hozzáigazítja a Tpvt. - újonnan megállapítandó - 67. § (3) bekezdés a) pontjában és (4) bekezdésében, az Fttv. 13. §-ában, a fogyasztóvédelemről szóló 1997. évi CLV. törvény 46. § (3) bekezdésében, valamint a Magyar Nemzeti Bankról szóló 2013. évi CXXXIX. törvény 83. § (1) bekezdésében egységesen alkalmazott szabályozási mintához, tisztázva a folyamatos magatartásként megnyilvánuló reklámtevékenység, illetve a tartósan fenntartott jogsértő állapot tekintetében irányadó határidő-számítási kezdőpontot. A magatartási kódex jogsértő rendelkezése folyamatos jogsértő magatartásnak minősül.

-----STARTING---POINT---VEGE---

A 108. §-hoz

A Gazdasági Versenyhivatal, illetve az ott foglalkoztatott köztisztviselők jogállási, előmeneteli szabályait a költségvetési év elején célszerű hatályba léptetni, ezen szabályok tekintetében pedig a címzettek zárt körére, valamint az átmeneti szabályokra tekintettel jelentős felkészülési időt sem szükséges biztosítani.

Ettől eltérően minden egyéb módosítás tekintetében mind a Gazdasági Versenyhivatal, mind az érintett vállalkozások, lehetséges ügyfelek és jogi képviselőik részére hosszabb, hathónapos felkészülési idő szükséges.

Erre tekintettel a törvényben foglalt módosítások két lépcsőben, 2014. január 1-jén és július 1-jén lépnek hatályba.

A törvény a jogszabály-szerkesztés követelményeinek megfelelően az alapjogszabályba épített átmeneti rendelkezésekkel cizellálja az egyes hatályba lépő módosítások speciális alkalmazási szabályait.