1998. évi IV. törvény indokolása

a vállalkozás keretében végzett személy- és vagyonvédelmi, valamint a magánnyomozói tevékenység szabályairól, a személy-, vagyonvédelmi és magánnyomozói kamaráról

-----STARTING---POINT---ALTALANOS--- 

I.

A törvényi szabályozás jogpolitikai indokai

A Rendőrségről szóló 1994. évi XXXIV. törvény (a továbbiakban: Rtv.) 100. §-a (1) bekezdésének h) pontja adott felhatalmazást a Kormány részére, hogy „a törvényi szabályozásig a vállalkozás keretében végzett személy- és vagyonvédelem, valamint a magánnyomozói tevékenység szabályait rendeletben szabályozza”.

1995. szeptember 1-jén hatályba lépett a vállalkozás keretében végzett személy- és vagyonvédelmi, valamint a magánnyomozói tevékenység átmeneti szabályairól szóló 87/1995. (VII. 14.) Korm. rendelet.

A kormányrendelet jogforrási szintje elégtelennek mutatkozott az olyan specifikus szabályok megalkotására, amelyek e kétségkívül bizalmi jellegű, s a megbízó (megrendelő) személyes és vagyoni érdekeire valóban potenciális kockázatot jelentő magánjogi jogviszonyhoz kapcsolódó, a vállalkozóval szemben elvárható feltétlen bizalmat garantálhatta volna.

A törvény alapvető célja az volt, hogy az ilyen tevékenységet folytató vállalkozásokban ne érvényesülhessenek kriminális érdekek, illetve a jogi feltételeknek egyébként megfelelő „magánrendőri” vállalkozások ne elégíthessenek ki bűnözői törekvéseket (illegális pénzbehajtás, védelmi zsarolás stb.), ugyanakkor célul kellett kitűzni, hogy a kodifikációs munkálatok eredményeként a társadalmi, illetve a gazdaságpolitikai érdekeket egyaránt kifejező törvény születhessen.

A törvény érvényesíteni kívánja továbbá az Rtv.-ben megfogalmazott, valamint az e kérdést szabályozó kormányrendeletben rögzített, s az eddigi tapasztalatok figyelembevételével már beváltnak tekinthető főbb elveket, szabályozási megoldásokat is.

II.

A szabályozás elvei

1. A magánnyomozói, illetve a személy- és vagyonvédelmi tevékenységre alapvetően a polgári jognak a megbízási, illetve a vállalkozási szerződésekre vonatkozó szabályai irányadók. A felelősségi kérdéseket a Polgári Törvénykönyv rendezi.

Az e tevékenységi formákhoz kapcsolódó jogviszonyok polgári jogi jellege, s e vállalkozásformák számos közös vonása a magánnyomozásra, illetve a személy- és vagyonvédelmi tevékenységre vonatkozó normák ugyanazon jogszabályba foglalását indokolja.

2. Az üzletszerűen folytatandó magánnyomozás, valamint a személy- és vagyonvédelmi tevékenység egyben - gazdasági szempontból - vállalkozásnak tekintendő, e tevékenységeket tehát az egyéni, illetve a gazdasági társaságokra vonatkozó jogszabály keretei között működő társasvállalkozási formákban lehet majd folytatni.

3. A személy- és vagyonőrökre, valamint a magánnyomozókra az állampolgárok személyük, testi épségük, vagyonuk, titkaik megőrzését bízzák rá, így közérdek az, hogy ezt a tevékenységet csak a jogszabályi előírásoknak megfelelő, megbízható személyek lássák el, illetve e tevékenységek területén ne szerezzenek pozíciókat bűnöző elemek, továbbá ezen szakmákat ne vonja ellenőrzése alá a szervezett bűnözés.

E tevékenységi formák „tisztántartása” azonban pusztán államigazgatási eszközökkel nem lehetséges, s könnyen belátható, hogy a rendőrség hatósági ellenőrző tevékenységénél jóval hatékonyabb szakmai és morális kontrollt tudna a szakmai kamara kifejteni.

Ez a szervezet részben hatósági jogosítványokkal, részben a szakma törvénytisztelő vállalkozóinak összefogásával eredményesebben tud fellépni - az állami szerveket támogatva - a fekete gazdaság ellen.

4. Tekintve, hogy a magánnyomozói tevékenység számos vonatkozásban hasonlít a polgár-ügyvéd közötti bizalmi viszonyhoz, (titoktartási kötelezettség, az ellentétes érdekű megbízások elvállalásának tilalma) a törvény egyes elemeiben elfogadta az ügyvédségről szóló 1983. évi 4. tvr., valamint az annak végrehajtásáról szóló 6/1983. (VII. 28.) IM rendelet egyes megoldásait.

5. A magánnyomozói, illetve a személy- és vagyonvédelmi vállalkozói tevékenység folytatásának előfeltétele a törvény szerint változatlanul a rendőrhatósági engedély marad.

A törvény az egyéni vállalkozóval, a gazdasági társaság vezető tisztségviselőivel szemben is fokozott követelményeket támaszt, függetlenül attól, hogy a érintett személyesen végezné-e az engedélyezni szükséges tevékenységet vagy éppen szervezné, irányítaná azt.

6. A vállalkozások tevékenységét a rendőrség - az államigazgatási eljárás általános szabályairól szóló törvény rendelkezései szerint - ellenőrzi, ugyanakkor e jogosultsága nem terjedhet ki a szerződések tartalmának megismerésére.

A rendőrség a kérelemben szereplő, másrészt a hatósági döntést igénylő adatokról nyilvántartást vezet, illetve az ilyen adatok változtatását regisztrálja.

7. Kriminálpolitikai szempontból szükségesnek tartja a törvény az ún. foglalkozási összeférhetetlenségi norma fenntartását.

E rendelkezés hatályosulásával a törvény legalábbis korlátozni kívánja a „kapcsolati tőke” hasznosításának lehetőségét, azt, hogy a magánnyomozást folytatni kívánók korábbi hivatali kapcsolataikat használhassák fel a megbízások teljesítése érdekében, s a közhatalmi szervezet számára megismerhető adatokat kifürkészhessék. Tapasztalatok szerint elsősorban a bűnüldöző szervek birtokában lévő „operatív” információk azok, amelyek a megrendelői igények középpontjában állnak, ezért az ilyen gyakorlat alapvető büntetőeljárási érdekeket is sérthet.

E szabály arról is szól, hogy a rendkívül drágán, államköltségen kiképzett, nyomozóhatósági jogkörrel rendelkező szervezetek tagjai esetében némiképp gátat szabjon a tömeges pályaelhagyási törekvéseknek.

8. A törvény abból az elvi alapállásból indul ki, hogy a magánnyomozást, illetve a személy- és vagyonvédelmi tevékenységet folytatót megillető jogok és kötelezettségek körének az őt megbízó polgár jogi helyzetéhez kell idomulnia. Az ilyen szolgáltatás tehát nem irányulhat olyan igények kielégítésére, amelyeket a jogszabályok a megbízó polgár számára is tiltanak, illetve amely jogosítványok gyakorlását a jog a közhatalmat gyakorló szervezetek számára tartja fenn.

A fentiekből következően a személy- és vagyonvédők a szolgálat ellátása során valójában azt tehetik, amit bármely polgár tehet a jogos védelmi, a birtokvédelmi és a végszükségi pozícióban.

9. Alapvető kriminálpolitikai érdekek fűződnek ahhoz, hogy az ilyen szolgáltatásokat rendező jogszabályok olyan különös garanciákat is tartalmazzanak, amelyek megléte minimálisra csökkentheti a megbízó (megrendelő) kiszolgáltatottságából eredő kockázati tényezőket. Ezt a célt - többek között - speciális előéleti követelmények útján lehet biztosítani.

A törvény a szolgáltatás valamennyi szegmentumával szemben azonos kívánalmakat fogalmaz meg. Ezért nemcsak a magánnyomozást, illetve a személy- és vagyonvédelmi tevékenységet személyesen végzőtől követeli meg a pontosan körülírt személyi előfeltételeknek való megfelelést, hanem a szolgáltatás személyes gyakorlásában, szervezésében, irányításában részt nem vevő egyéni vállalkozótól, a társaság vezető tisztségviselőjétől, továbbá a vállalkozás olyan tagjaitól, alkalmazottjaitól is, akik csupán szervezik, irányítják, koordinálják e tevékenységet.

10. A törvény új közigazgatási (felügyeleti) bírságfajtát vezet be az e körbe tartozó jogsértések eredményesebb szankcionálása érdekében, a vállalkozást sújtó ún. felügyeleti bírság jogintézményét.

Egy ilyen igazgatásrendészeti szankció bevezetésének jogpolitikai indoka az, hogy a vállalkozás részére adott rendőrhatósági engedély bevonása vagy a természetes személy jogsértővel szemben kiszabható szabálysértési bírság, illetve a magánnyomozói, a személy- és vagyonőri igazolvány bevonása esetenként alig-alig jelenthet visszatartó erőt a jogsértésben rendre „vétkes” vállalkozás számára.

11. A törvény szerint a vállalkozás keretében végzett személy- és vagyonvédelmi, valamint a magánnyomozói tevékenység szabályairól szóló törvény végrehajtási szabályait belügyminiszteri rendelet tartalmazza majd.

E rendelet szabályozná a Személy-, Vagyonvédelmi és Magánnyomozó Szakmai Kamara megalakulására, tagjai nyilvántartására, az engedély és az igazolvány iránti kérelem tartalmára, mellékleteire, a kérelem elbírálására, a jogosult adatközlési kötelezettségére, az igazolvány kezelésére vonatkozó kérdéseket.

Ugyanakkor a személy- és vagyonőr, a vagyonvédelmi biztonságtechnikai tervező, szerelő, a magánnyomozó, a rendész szakképesítés szakmai vizsga- és vizsgáztatási díjait, illetve a szakképzés megkezdésének és folytatásának feltételeit, továbbá a szakképesítés megszerzéséhez szükséges vizsgát szervező intézmények körét, illetve e szakmák szakmai és vizsgakövetelményeit miniszteri szintű jogszabályok rendezik.

A vállalkozás keretében végzett személy- és vagyonvédelmi, valamint a magánnyomozói tevékenységre vonatkozó szabályrendszer tehát kétszintű lenne, így kormányrendelet megalkotását a törvény nem tartja indokoltnak.

-----STARTING---POINT---RESZLETES---

I. Fejezet

Általános rendelkezések

Az 1. §-hoz

A törvény 1. §-a tételesen meghatározza a törvény tárgyi és személyi hatályát, a részletes szabályozást megelőzően rendelkezik a kamarai tagság kötelező voltáról, továbbá egy összeférhetetlenségi szabályt is tartalmaz. Ezen rendelkezés meg kívánja akadályozni, hogy a hivatásos állomány az állami rendvédelemben birtokolt kapcsolatait, információit a „piaci rendvédelem” területén kamatoztathassa. A törvény ugyanakkor nem zárja ki, hogy a fegyveres szerv hivatásos állományú tagja - az erre irányuló törvényi rendelkezések megtartásával - szabadidejében személy- és vagyonvédelmi, magánnyomozói, biztonságtechnikai vállalkozás alkalmazottja lehessen.

A 2-3. §-hoz

A törvény - összefüggésben a részben kötelező kamarai tagsággal - a profilkényszer mellett kötelezte el magát: az értelmező rendelkezések körében (47.§ 8. pontja) sorolja fel azokat a tevékenységeket, amelyek tartalmuk szerint összefüggnek a személy és vagyonvédelemmel, illetve a magánnyomozással.

További indok a profilkényszer mellett, hogy növeli a szervezet hatékonyságát, másrészt nem kívánatos, hogy felfegyverzett, úgymond „magánrendőri” vállalkozások a gazdaság egyéb szféráiban is közvetlenül, tulajdonosuk útján érdekeltek legyenek, így teremtve meg annak a lehetőségét, hogy erőfölényükkel illegális módon visszaéljenek.

A törvény nem lát indokot arra, hogy a hatálya alá tartozó tevékenységeket csak meghatározott gazdasági társasági formában végezhessék, így elveti a formakényszert. A piaci realitások azonban - elsősorban a vagyonvédelem és a biztonságtechnika területén - egyre inkább a jelentős tőkeerőt igénylő társasvállalkozások irányába tolják el ezt a területet.

A rendőrhatósági engedély kiadásának feltételei

A 4-5. §-hoz

A törvény egyfelől a vállalkozás, másrészt a konkrét tevékenység folytatásának jogszabályi feltételeit tartalmazza. A vállalkozás gyakorlásához a rendőrség - mint a személy- és vagyonvédelmi, illetve magánnyomozói tevékenység „szakhatósága” - adja ki az engedélyt, illetve a tevékenység folytatásához szükséges igazolványt.

Az engedélyezés feltételrendszere értelemszerűen eltér egymástól, hiszen a vállalkozás esetében a megfelelő tőkeerő biztosítása és a piac megszervezése áll a középpontban, míg a személy- és vagyonőr, illetve a magánnyomozó tekintetében a szakképesítési és a fokozott előéleti követelmények a dominánsak.

E logikának megfelelően a törvény „csak” büntetlenséget követel meg a vállalkozótól, illetve annak vezető tisztségviselőjétől, ugyanakkor - a tevékenység fokozott bizalmi jellegére figyelemmel - a személy- és vagyonőr, illetve a magánnyomozó esetében már magasabb morális mércének kell érvényesülnie. A büntetőjogi értelemben vett büntetlenségen túli előéleti követelmény nem ismeretlen a magyar jogalkotásban: a szerencsejáték szervezéséről szóló 1991. évi XXXIV. törvény a szerencsejátékok szervezőivel szemben hasonló feltételt támaszt.

Ideiglenes igazolvány

A 6. §-hoz

Az ideiglenes igazolvány bevezetésének célja az, hogy lehetővé tegye annak a vállalkozói körnek a „rajthoz állását”, amely esetében a tag, az alkalmazott, vagy a segítő családtag még nem rendelkezik szakképesítéssel, de szerződéses kötelezettséget vállal arra, hogy ezt belátható időn belül megszerzi. A másik indok, hogy a tevékenység végzője a gyakorlatban szerezze meg a képzést. A törvény ügyelt arra, hogy ezek a személyek csak korlátozott jogosítványokkal rendelkezzenek. A személy - és vagyonvédelem területén a gyakorlati ismeretek kizárólag a „terepen”, konkrét élethelyzetekben sajátíthatóak el. A képzés e formája egyben jelentősen hozzájárul az elméleti ismeretek sikeres alkalmazásához.

A nyilvántartás, a tevékenység rendőrhatósági ellenőrzése

A 7. §-hoz

A tevékenység valamennyi szegmensének a rendőrség a felügyeleti hatósága. A Rendőrségről szóló 1994. évi XXXIV. törvény határozta meg a vállalkozás keretében végzett személy- és vagyonvédelem, valamint a magánnyomozás állami kontrolljának főbb elveit. Ennek szerves részei az ellenőrzés és az ilyen tevékenységet folytatók nyilvántartása. A hatóság tevékenysége elsősorban a szolgáltatás jogszerűségének ellenőrzését szolgálhatja, és nem sértheti a cégek és megbízóik gazdasági érdekeit.

Az engedély, illetőleg az igazolvány visszavonása, bevonása, elvétele

A 8-9. §-hoz

Az érintett rendelkezések azokat a „szankciókat” fogalmazzák meg, amelyeket a jogsértő vagy valamely jogszabályi feltétellel nem rendelkező vállalkozóval vagy a tevékenység gyakorlójával szemben a rendőrség alkalmazhat.

Engedélyköteles tevékenység esetében a jogsértéssel szemben az államigazgatás leghatékonyabb szankciója a tevékenység legális folytatásának megakadályozása. A törvény ezt a követelményt teljesíti. A legerőteljesebb hatósági beavatkozást (intézkedést) a tettenért személy- és vagyonőrrel, illetve magánnyomozóval szemben lehet alkalmazni.

A személy- és vagyonvédelmi tevékenységet illetve magánnyomozást folytató kötelezettségei

A 10-12. §-hoz

A törvény kötelezővé teszi a szerződés írásbafoglalását, illetve meghatározza a nyilvántartandó adatok körét és azok rögzítésének szabályait. Mindezek egyaránt szolgálják az állami ellenőrzés hatékonyságát, ugyanakkor elősegítik mind a megbízó, mind pedig a vállalkozó érdekeinek érvényesítését. A napló létesítésének kötelezettsége a minimális feltétele annak, hogy a rendőrhatósági ellenőrzés egyáltalán érvényesíthető legyen.

A 12. § (1) bekezdése elvi jellegű rendelkezést tartalmaz: a megbízó jogállását a megbízott nem lépheti túl, hatósági jogkört tehát a törvény nem adott az érintett személyi körnek. A törvény - 12. § (2)-(3) bekezdése - kifejezetten megköveteli az ilyen tevékenységet folytatóktól, hogy a külvilág felé - formaruhájuk, jelzéseik segítségével - jelezzék ezt a státusukat.

II. fejezet

A személy- és vagyonőrre, illetve a magánnyomozóra vonatkozó különös rendelkezések

A személy- és vagyonőrre vonatkozó szabályok

A 13-15. §-hoz

A fenti rendelkezések részletesen tartalmazzák a személy- és vagyonőrök „intézkedési” jogosítványait, azokat a cselekvési lehetőségeket, melyek az egyes szolgáltatásfajtákhoz (objektumvédelem, pénzszállítás, rendezvénybiztosítás stb.) kötődnek. Megoldást kínálhatott volna a jól ismert jogos védelmi, végszükségi, illetve birtokvédelmi helyzetre történő hivatkozás. Jónéhány esetben azonban jogalkalmazás számára is nehezen értelmezhetőek azok a konfliktushelyzetek, amelyek jogi szempontból ilyen pozíciót eredményeznek.

Garanciális megfontolásból tehát a törvény részletezi, hogy a szolgáltatók milyen eszközökkel rendelkezhetnek, s azokat milyen helyzetekben és miképpen alkalmazhatják. E részletszabályok megkönnyítik a jogos védelmi vagy ahhoz hasonló helyzetek felismerését.

A magánnyomozóra vonatkozó szabályok

A 16-20. §-hoz

A magánnyomozó jogállása a megbízóéhoz igazodik, tevékenysége abban merül ki, hogy ellenérték fejében gyűjt információkat megbízása tárgyáról anélkül, hogy valóságos „nyomozati” jogkörrel rendelkezne. A hatályos titokvédelmi szabályok tehát a magánnyomozót éppúgy kötik, ahogy a megbízót. A törvény három olyan esetkörben tiltja kifejezetten az ilyen jellegű információgyűjtést, ahol az adott tevékenységet végzők személye, illetve maga a tevékenység vagy annak valamely eleme esik különleges jogszabályi védelem alá.

A harmadik személyektől megszerzett adatok tekintetében ugyan a magánnyomozót titoktartási kötelezettség terheli, ugyanakkor a törvény szerint a hatósági, bírósági eljárásokban erre vonatkozóan még relatív mentesség sem illeti meg, tehát a tanúzási kötelezettsége teljes körű.

A 19. § - az ügyvédekre vonatkozó szabályozáshoz hasonlóan - megtiltja, hogy a vállalkozó ellentétes érdekű megbízók ügyében egyszerre eljárhasson. A magánnyomozó birtokába jutott személyes adatok védelme indokolja, hogy a felhasználást követően ezek az adatok vagy azonnal megsemmisítésre kerüljenek, vagy pedig - felhasználás hiányában - a szerződés megszűnésekor azokat a vállalkozó legyen köteles megsemmisíteni.

III. fejezet

A Személy-, Vagyonvédelmi és Magánnyomozói Szakmai Kamara

A 21-22. §-hoz

A törvény egyik legfontosabb célja volt, hogy az érintett egyéni vállalkozói kör szakmai kamaráját - a kötelező tagság elve alapján - mint autonóm szerveződésű köztestületet létrehozza. A törvény a kamara feladatait egy kétszintű szervezetrendszer (területi és országos szervek) hatáskörébe utalja. E szervek feladataik ellátásához megfelelő jogi önállóságot igényelnek, ezért a törvény jogi személyiséget biztosít számukra.

A kamarai önigazgatás tartalmát két forrás határozza meg: a kamara tagjai jogaikat a törvényben megállapított szabályok, valamint a kamara alapszabályában meghatározott normák alapján gyakorolják. A törvény a kamara működéséhez nélkülözhetetlen négy olyan tárgyat jelöl meg, amelyekről az alapszabályban kell rendelkezni.

A kamara feladatai

A 23. §-hoz

A törvény részletesen meghatározza azokat a tartalmi kereteket, melyek között a kamara érdekképviseleti, illetőleg szakmai jellege kifejezésre juthat, s amelyek egyben behatárolják a kamara önkormányzati igazgatásának, illetőleg részleges közhatalmi jellegének elemeit is. A feladatok felsorolása természetesen nem lehet teljes körű, hiszen jogszabályi felhatalmazás alapján a jövőben is mód lesz feladatbővítésre.

A kamarai tagsági viszony

A 24-26. §-hoz

A törvény a kamara szervezeti felépítésének alapegységeként a területi szerveket határozza meg, így a tagsági viszonyt is a területi szervekhez köti. A törvény megjelöli a kamarai tagsági viszony megszűnésének eseteit, továbbá részletesen rendelkezik a kamarai tagok jogállásáról.

A kamara szervezete és működése

A 27-32. §-hoz

A törvény a kamara működése szempontjából meghatározónak az országos szervezetet alkotó képviseleti, ügyintéző és ellenőrző szerveket tekinti. A kamarai hatáskörök megoszlása szempontjából kiemelt jelentősége van a kamara „parlamentjének”, az országos küldöttgyűlésnek, amely a törvény szerint megalkotja az alapszabályt, az éves költségvetést, megválasztja, illetve visszahívja az országos szervek tisztségviselőit, dönt a tagdíjfizetés elveiről.

Az országos küldöttgyűlés a területi szervek küldötteiből tevődik össze, összehívásának, működésének és határozathozatalának legfőbb szabályait a törvény, míg a kamara elnökségének, felügyelő és etikai bizottságának működésére vonatkozó rendelkezéseket, továbbá az összeférhetetlenségi szabályokat az alapszabály határozza majd meg.

A területi szervezet

A 33-34. §-hoz

A törvény széles hatáskört biztosít a területi szervezeteknek. A területi küldöttgyűlés - az országos küldöttgyűléshez hasonlóan - a területi szervezet legfőbb képviseleti szerve, amelynek feladatait - ha a tagok száma a kétszáz főt nem éri el - a közgyűlés látja el.

A kamarán belül - a személy- és vagyonvédelmi, illetve a magánnyomozói szakma erős belső differenciálódására tekintettel - a törvény tagozatok létrehozását teszi lehetővé, melyek feladatairól az alapszabálynak kell rendelkeznie.

Etikai eljárás

A 35-36. §-hoz

A törvény háromféle típusú szabályszegést minősít etikai vétségnek: a szándékos - törvénysértő - szakmai szabályszegésen kívül idetartozik a kamara által meghatározott etikai szabályok megszegése, valamint a tagsági díj nem fizetése. A törvény lehetővé teszi a felelősségrevonásra irányuló párhuzamos eljárások lefolytatását.

Az etikai eljárás lefolytatásának eredményeképp a törvény kétféle szankciót helyez kilátásba: az enyhébb megítélésű szabályszegések esetére a figyelmeztetést, a súlyosabb esetkörben pedig a komoly egzisztenciális hátrányt jelentő kizárást, amely - a kamarai kényszertagságból eredően - a tevékenység további folytatásának akadályát képezi.

Az etikai eljárás lefolytatása

A 37-40. §-hoz

A törvény lényegében a munkajogi (közalkalmazotti) fegyelmi eljárás szabályozási modelljét követi, s csak a kiszabható intézkedések, illetve a határozathozatali, valamint a jogorvoslati rend tekintetében fogalmaz meg értelemszerűen eltérő rendelkezéseket. Az elnökség „elsőfokú” határozata ellen az érintett fellebbezhet a küldöttgyűléshez, ennek határozatával szemben pedig megilleti a közigazgatási bírósághoz fordulás joga.

A törvény a belügyminiszter részére törvényességi felügyeleti jogot biztosít. E jogkörében megilletik azok a tételesen felsorolt jogosítványok, amelyek a kamara törvényes működésének felügyeletéhez, illetve ennek helyreállításához szükségesek.

A kamara választása

A 41-43. §-hoz

A törvény ideiglenes szabályokat tartalmaz annak érdekében, hogy a kamarai szervek első választása megtörténhessen. Az első választásokig nélkülözhetetlen szervezési feladatokat a törvény az egyéni vállalkozókat is képviselő, a személy- és vagyonvédelmi és magánnyomozói szövetségek által létrehozott ún. Szervező Bizottságra bízza.

A törvény valamennyi képviseleti szerv tagjának megválasztását a területi kamarai szervezet tagjának jogává teszi. Választásra egyenértékű szavazati joggal az igazolvánnyal rendelkező egyéni vállalkozó jogosult.

A területi elv érvényrejuttatását célozza, hogy a kamara bármely testületi szerve tagjának, illetve a kamara elnökének csak a területi szerv küldötte választható.

IV. fejezet

Felügyeleti bírság

A 44-45. §-hoz

A személy- és vagyonvédelem a maga közvetlen katonai módon szervezett, fegyveres, formaruhás jellegű megjelenési formájában jó néhány hasonlóságot mutat a közhatalom rendészeti típusú működéséhez. Éppen ezért meghatározó jelentőségű, hogy az ebben a körben elkövetett jogsértésekhez az állam milyen súlyú szankciókat fűz. A fentiekre tekintettel a törvény - eltérően a jelenlegi kormányrendeleti szintű szabályozástól - az ilyen típusú szolgáltatók súlyosabbnak értékelt jogsértései esetében nem elégszik meg a szabálysértési felelősségrevonással, és bevezeti az ún. felügyeleti bírság intézményét.

A törvény pontosan rögzíteni kívánja a bírság kiszabásának jogalapját, tételesen felsorolja, hogy milyen normasértések minősülnek súlyos vagy ismételt szabályszegésnek.

-----STARTING---POINT---VEGE---

Vegyes és értelmező rendelkezések

A 46-47. §-hoz

A törvény a rendőrség hatósági, felügyeleti eljárására nem állapít meg külön szabályokat, arra az államigazgatási eljárás általános szabályairól szóló törvény rendelkezéseit kell alkalmazni.

A gyakorlatban a tevékenység végzésére jelenleg irányadó kormányrendelet számos ponton értelmezési problémát jelentett, mind az érintett vállalkozói kör, mind pedig a jogalkalmazó szervek számára. A törvény éppen ezért nyolc pontban határozza meg azokat a legfontosabb fogalmakat, melyek pontos tartalma nélkülözhetetlen a tevékenység végzése, illetőleg eredményes hatósági felügyelete számára.

A törvény hatálybalépése, felhatalmazó rendelkezések

A 48-49. §-hoz

A törvény „csupán” három hónap felkészülési időt ad a felügyeleti szervek számára, hiszen az érintett szolgáltatások a gyakorlatban már működnek, s az engedélyezési rendszer - a kamara kivételével - alapvonalaiban megtartja a kormányrendeletben szabályozottakat.

A közületi szerveknél működtetett üzemrendészeti tevékenység régóta felülvizsgálatra szorul, így nyilvánvalóan nem a törvény tárgya, hogy ezt a - nem vállalkozói alapra épülő - vagyonvédelmi kört újraszabályozza. A törvény azonban felhatalmazást ad a Kormánynak, hogy ezt a területet - az időközben lezajlott társadalmi változásokra tekintettel - felülvizsgálja, s ha, szükséges újraszabályozza.

A törvény tételesen felsorolja a törvény hatálybalépéséhez elengedhetetlen szabályozási tárgyakat, amelyeket miniszteri rendeletben kell meghatározni.