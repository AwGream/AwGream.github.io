2009. évi LXXIX. törvény indokolása

a gyermekek védelméről és a gyámügyi igazgatásról szóló 1997. évi XXXI. törvény, valamint egyes szociális tárgyú törvények módosításáról

-----STARTING---POINT---ALTALANOS--- 

A törvény a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: gyermekvédelmi törvény) vonatkozásában a korábbi évek törvénymódosításaival kapcsolatos gyakorlati tapasztalatok, a jogalkalmazók által felvetett problémák alapján tartalmaz nagyobb terjedelmű szakmai módosítást.

A gyermekvédelmi észlelő- és jelzőrendszer működésének hiányosságaira mind a jogalkalmazók, mind az állampolgári jogok országgyűlési biztosa felhívták a figyelmet. A jelzőrendszer tagjai sok esetben nem teljesítik jelzési és együttműködési kötelezettségüket, amely mulasztás szankció nélkül marad. A törvény értelmében a gyámhivatal jelzi a kötelezettségszegést a fegyelmi jogkör gyakorlójánál és javasolja a fegyelmi felelősségre vonásra irányuló eljárás megindítását.

A gyermekek szociális biztonságát továbbra is garantálni kell azzal, hogy a családi pótlék 2009. szeptember 1-jétől történő emelése, és ezzel a család jövedelmének emelkedése miatt ne essenek ki a rászoruló gyermekek a rendszeres gyermekvédelmi kedvezményezettek köréből.

A törvény úgy módosítja a gyermektartásdíj megelőlegezésének szabályait, hogy sem a továbbfolyósítás, sem az ismételt megelőlegezés nem függ attól, hogy az adók módjára történő behajtás 3 éven keresztül hozott-e eredményt vagy sem. Legtöbbször maga a jogosult fizet be ugyanis bizonyos összeget a jegyzői adóhatóság felé azért, hogy eredményesnek tűnjön a behajtás, és továbbfolyósításra, ismételt megelőlegezésre kerülhessen sor.

Az elmúlt 10 év alatt növekedett a nevelőszülőkhöz elhelyezett gyermekek száma, jelentősen emelkedett továbbá az egy nevelőszülőnél nevelkedett gyermekek száma is, ami bizonyos esetekben már akadályozza a gyermekek megfelelő gondozását. Ezt korrigálva a törvény 1-1 fővel csökkenti a hagyományos nevelőszülőknél, a hivatásos nevelőszülőnél, a speciális hivatásos nevelőszülőknél és a helyettes szülőknél elhelyezhető gyermekek számát.

A törvény a gyermek védelembe vételéhez kapcsolódóan - a családi pótlékra vonatkozó rendelkezések módosításával összhangban - tartalmazza a családi pótlék természetbeni formában történő nyújtásával összefüggő rendelkezéseket. A települési önkormányzat jegyzője - akár a védelembe vétellel egyidejűleg, akár a védelembe vétel fennállása során - elrendelheti a családi pótlék legfeljebb 50%-ának természetbeni formában történő nyújtását. A korlátozás időtartama egy év, az intézkedés szükségességét azonban legalább félévenként felül kell vizsgálni.

A védelembe vételhez kapcsolódó jegyzői intézkedések köre új elemmel bővül. Az iskolai erőszak és más súlyos konfliktushelyzet kezelése érdekében a törvény értelmében a jegyző kötelezheti a szülőt és a gyermeket, valamint felkérheti a konfliktusban érintett más személyt arra, hogy jelenjenek meg az iskolapszichológusi vizsgálaton, illetve vegyék igénybe a konfliktuskezelést segítő szolgáltatást.

A törvény a gyermeki jogok megsértése, valamint a szolgáltatás, intézmény engedélyezése, működtetése körében felmerülő jogsértések esetén a működést engedélyező szerv vagy az ellenőrzési jogkörében eljáró gyámhivatal számára lehetővé teszi gyermekvédelmi igazgatási bírság kiszabását. A bírságból befolyt összeget a szociális tárca a gyermekjóléti és gyermekvédelmi szolgáltatások fejlesztésére fordítja.

A törvény tartalmazza a közigazgatási hatósági eljárás és szolgáltatás általános szabályairól szóló 2004. évi CXL. törvénynek a 2009. október 1-jétől módosuló rendelkezéseiből [2008. évi CXI. törvény (a továbbiakban: Ket.-novella)] adódó változásokat.

A kötelező egészségbiztosítás ellátásairól szóló 1997. évi LXXXIII. törvény módosítása körében a törvény célja a biztosításban töltött idő és a terhességi-gyermekágyi segély, valamint a gyermekgondozási díj szorosabb kapcsolatának megteremtése, illetve annak biztosítása, hogy a pénzbeli ellátás legfeljebb olyan időtartamban járjon, mint amennyi időt a szülő ténylegesen biztosításban töltött.

Tekintettel arra, hogy a terhességi-gyermekágyi segély és a gyermekgondozási díj a gyermek otthoni gondozását segítő biztosítási alapú ellátás, meg kell találni azt az optimális időtartamot, amely ésszerűen hosszú ahhoz, hogy a szülő munkaerőpiactól való távollétének idejével mind a szülő, mind a munkáltató tervezni tudjon. Ennek érdekében a törvény a terhességi-gyermekágyi segély és a gyermekgondozási díj igénybevételére jogosultságot teremtő, biztosításban töltött idő legkisebb időtartamát a jelenlegi 180 nap helyett 365 napban határozza meg.

A terhességi-gyermekágyi segély időtartamát és összegének kiszámítását a módosítás nem érinti. A gyermekgondozási díj időtartama a törvény szerint a megelőző biztosítási időnek felelne meg, de legfeljebb a gyermek kétéves koráig járhat.

A gyermekgondozási díj összegének kiszámítására vonatkozó új szabályok szerint a gyermekgondozási díj összegét a jövőben a táppénzre vonatkozó szabályok megfelelő alkalmazásával kell megállapítani.

A családok támogatásáról szóló 1998. évi LXXXIV. törvény módosítása körében a módosítás megteremti annak a lehetőségét, hogy a gyermek védelembe vételéhez kapcsolódóan a védelembe vételről döntő jegyző a családi pótlék részbeni természetben való nyújtását rendelje el. Ennek az intézkedésnek a célja a családi pótlék célzott felhasználása olyan esetben, amikor a szülő a gyermek neveléséhez nyújtott állami hozzájárulást nem rendeltetésszerűen költi el.

A törvény egyes szociális tárgyú további törvények tekintetében - így a fogyatékos személyek jogairól és esélyegyenlőségük biztosításáról szóló 1998. évi XXVI. törvény és a Gyermek és Ifjúsági Alapról, a Nemzeti Gyermek és Ifjúsági Közalapítványról, valamint az ifjúsággal összefüggő egyes állami feladatok ellátásának szervezeti rendjéről szóló 1995. évi LXIV. törvény vonatkozásában - pontosító jellegű módosításokat tartalmaz.

-----STARTING---POINT---RESZLETES---

Az 1. §-hoz

A gyermekvédelmi törvény személyi hatályát érintő módosítás célja a nem magyar állampolgárságú gyermek ügyében való eljárás pontosítása. A jogalkalmazók számára a lehetséges ideiglenes intézkedések egyértelmű felsorolása - ideiglenes hatályú elhelyezés, nevelési felügyelet elrendelése, eseti gondnok kirendelése - nagyobb biztonságot jelent a nem magyar állampolgárságú gyermek védelme érdekében folytatott eljárásaik során. A Magyar Köztársaság területén tartózkodó gyermekek között egy szűkebb kategória azon gyermekek köre, akik a szüleikkel együtt érkeznek és a szabad mozgás és tartózkodás jogával rendelkezve létesítenek itt szokásos tartózkodási helyet. Az ő esetükben - az ideiglenes intézkedéseken túl - a gyermekvédelmi törvény rendelkezéseit akkor lehet alkalmazni, ha a vonatkozó közösségi jogszabály (a Tanács 2003. november 27-i 2201/2003/EK rendelete a házassági ügyekben és a szülői felelősségre vonatkozó eljárásokban a joghatóságról, valamint a határozatok elismeréséről és végrehajtásáról, illetve az 1347/2000/EK rendelet hatályon kívül helyezéséről), vagy nemzetközi szerződés eltérően nem rendelkezik.

A 2. §-hoz

A § a gyermekvédelmi törvény értelmező rendelkezéseit módosítja. A veszélyeztetettség fogalmánál egyértelműen kimondásra kerül, hogy a gyermek fejlődését mind a gyermek, mind a más személy által tanúsított magatartás, mulasztás következtében kialakult állapot gátolja. A gyermek vagy más személy által tanúsított magatartásba beletartozik a bűncselekmény, illetve szabálysértés elkövetése is. Fokozott körültekintéssel kell vizsgálni a bűncselekmények és szabálysértések vonatkozásában mind az áldozattá, mind pedig az elkövetővé váló gyermekek veszélyeztetettségének fennállását.

A gyermekvédelmi törvény jelenleg csak a tartós betegség fogalmát határozza meg. A jogalkalmazás során problémát jelent a fogyatékos gyermek fogalmának értelmezése. Ezt a hiányt orvosolja a törvény. Az értelmező rendelkezések közül pontosító jelleggel módosul a személyazonosító adat fogalma, valamint az otthonteremtési támogatásra vonatkozó szabályok módosulása miatt a lakás-előtakarékossági programban való részvétel definíciója.

A 3. §-hoz

A törvény értelmében 2010. január 1-jei hatállyal bevezetésre kerül a gyermekvédelmi igazgatási bírság. Ezzel egyidejűleg célszerű lehetőséget teremteni a gyermekjogi képviselőnek arra, hogy javasolhassa mind a bírság kiszabását, mind - a bírság alternatívájaként - a jogsértéssel érintettek között egyeztető megbeszélés tartását vagy a jogsértő személy továbbképzését. A gyermekjogi képviselő feladata a gyermekvédelmi gondoskodásban részesülő gyermek jogainak védelme, a gyermek segítése jogai gyakorlásában és érvényesítésében. A gyermekjogi képviselő - az intézményben, szolgáltatónál tett látogatásai, fogadóórái révén - az elsők között szerez tudomást a gyermeki jogok sérelméről. Mivel nem hatóság, kötelező erejű döntést az intézményvezető, működtető, fenntartó vonatkozásában nem hozhat, csupán közvetíthet a konfliktus feloldásában, javaslatot tehet a felmerülő problémák megoldására.

A 4. §-hoz

Az állampolgári jogok országgyűlési biztosa egy 13 hónapos korában éhen halt kisfiú ügye kapcsán a gyermekvédelmi észlelő- és jelzőrendszer működésének hiányosságaira hívta fel a figyelmet. Így arra, hogy a jelzőrendszer tagjai sok esetben nem teljesítik jelzési és együttműködési kötelezettségüket, amely mulasztás szankció nélkül marad. Annak érdekében, hogy a jelzési kötelezettség megszegéséről a fegyelmi jogkör gyakorlója tudomást szerezzen, a törvény lehetővé teszi, hogy a gyámhivatal jelezze a kötelezettségszegést a fegyelmi jogkör gyakorlójánál és javasolja a fegyelmi felelősségre vonásra irányuló eljárás megindítását. (Figyelemmel arra, hogy a gyámhivatal a jelzőrendszeri tagok vonatkozásában jellemzően nem tekinthető a munkáltatói jogkör gyakorlójának, illetve felettes szervnek, kizárólag javaslatot tehet a fegyelmi eljárás megindítására.) Bűncselekmény gyanúja esetén a gyámhivatalnak kezdeményeznie kell a büntetőeljárás megindítását.

Az 5. §-hoz

Pontosításra kerülnek a gyermektartásdíj megelőlegezésének szabályai. A folyósítás időtartama a kérelem benyújtásának napjától az alapul szolgáló ok előrelátható fennállásáig, legfeljebb azonban három évig tart. Indokolt esetben a megelőlegezés egy alkalommal, legfeljebb további három évre továbbfolyósítható, illetve ismételten elrendelhető. A törvény értelmében a továbbfolyósítás, az ismételt megelőlegezés nem függ attól, hogy az adók módjára történő behajtás 3 éven keresztül hozott-e eredményt vagy sem. Legtöbbször maga a jogosult fizet be ugyanis bizonyos összeget a jegyzői adóhatóság felé azért, hogy eredményesnek tűnjön a behajtás, és továbbfolyósításra, ismételt megelőlegezésre sor kerülhessen.

Az államnak meg nem térített megelőlegezett gyermektartásdíj hagyatéki tehernek minősül. Súlyosan méltánytalan lenne, ha a kötelezett gyermekének - örökösként - a rá tekintettel megállapított tartásdíj-hátralékot meg kellene térítenie az államnak. A törvény ezért ebben az esetben lehetővé teszi, hogy a hátralék teljes összegét el lehessen engedni.

A 6-7. §-hoz

Részben a Legfőbb Ügyészség jelzései nyomán módosulnak az otthonteremtési támogatás szabályai. Egyrészt azzal, hogy a törvény egyértelműen kimondja, hogy az öregségi nyugdíjminimum összegeként az otthonteremtési támogatás megállapítása időpontjában érvényes öregségi nyugdíjminimum összegét kell figyelembe venni. Másrészt azzal, hogy a fiatal felnőtt részére már az otthonteremtési támogatás iránti igény benyújtását követő 10 munkanapon belül utógondozót kell kirendelni, akivel elkészítik a pénzfelhasználási tervet. Főszabályként az otthonteremtési támogatás felhasználásáról továbbra is a támogatás megállapításától számított 1 éven belül kell elszámolni. Ha azonban a fiatal felnőtt a támogatást bérlakás bérleti díjának kifizetésére vagy lakás-előtakarékossági programban való részvételre használja fel, a támogatás felhasználásáról az utolsó részlet kiegyenlítését követő hónap utolsó napjáig kell elszámolni. A törvény lehetővé teszi az otthonteremtési támogatásnak államilag támogatott lakás-előtakarékossági programban való részvételre történő felhasználását. A lakás-előtakarékossági programban való részvétel alatt a lakástakarékpénztárakról szóló 1996. évi CXIII. törvény 6. §-a szerinti lakás-előtakarékossági szerződés megkötését és teljesítését kell érteni.

A 8. §-hoz

A törvény részletesen meghatározza a gyermekvédelmi nyilvántartásba, valamint a gyermekvédelmi, gyámügyi eljárás során keletkezett iratokba való betekintés rendjét. Ehhez kapcsolódóan indokolt megteremteni annak lehetőségét, hogy az iratbetekintés megtagadása esetén az érintettek - a gyermek, a gyermek szülője vagy más törvényes képviselője, a gyermekönkormányzat, a fiatal felnőtt, a gyermekek érdekeinek védelmét ellátó érdek-képviseleti és szakmai szervek - panasszal élhessenek az intézmény vezetőjénél vagy az érdekképviseleti fórumnál.

A 9-10. §-hoz

A családi pótlék természetben történő nyújtására irányuló eljárás meghatározó szereplője a gyermekjóléti szolgálat. A gyermekjóléti szolgálat egyrészt maga is észlelheti a gyermek anyagi okból fennálló veszélyeztetettségét, másrészt a települési önkormányzat jegyzőjének felkérésére meg kell győződnie róla, hogy a családi pótlék feletti szülői rendelkezési jog korlátozása valóban indokolt-e. A gyermekjóléti szolgálatnak kell továbbá elkészítenie a családi pótlék természetbeni formában történő nyújtásához kapcsolódó pénzfelhasználási tervet. E kötelezettségeknek a gyermekjóléti szolgálat feladatkörének meghatározásánál is szükséges megjelennie a gyermekvédelmi törvényben.

A 11. §-hoz

A gyermeknek az átmeneti gondozás keretében főszabályként teljes körű ellátást kell biztosítani, tehát a helyettes szülőnek, a gyermekek átmeneti otthonának és a családok átmeneti otthonának a gyermek testi, értelmi, érzelmi és erkölcsi fejlődését elősegítő, az életkorának, egészségi állapotának és egyéb szükségleteinek megfelelő étkeztetéséről, ruházattal való ellátásáról, mentálhigiénés és egészségügyi ellátásáról, gondozásáról, neveléséről, lakhatásáról kell gondoskodnia. A törvény a gondozás ideje alatt a szülői feladatokat, a szülő-gyermek közötti kapcsolat megerősítését kívánja hangsúlyozni azzal, hogy kimondja, ha a gyermek szüleivel együtt a családok átmeneti otthonában nyer elhelyezést, akkor a szülőnek részt kell vállalnia gyermeke ellátásában, gondozásában, ruházattal való ellátásában. Ezért ebben az esetben a gondozási helyen (a családok átmeneti otthonában) a gyermeknek szükség szerinti ellátást kell biztosítani.

A 12-14. §-hoz

A hatályos rendelkezések alapján hivatásos nevelőszülő az a nevelőszülő, aki a képesítési előírásoknak megfelel. Tekintettel arra, hogy a hivatásos nevelőszülők főfoglalkozásban, egy speciális foglalkoztatási jogviszony, a hivatásos nevelőszülői jogviszony keretében látják el nevelőszülői feladatukat, esetükben a törvény eltekint a nevelőszülőknél megkövetelt - a gyermek és a nevelőszülő között fennálló - korkülönbség előírásától.

A gyermekvédelmi törvény a családból kiemelt gyermekek gondozási helyéül elsősorban a nevelőszülői formát jelöli meg. Az elmúlt 10 év alatt növekedett a nevelőszülőkhöz elhelyezett gyermekek száma és aránya is a szakellátásban élő gyermekekhez viszonyítva. Jentősen növekedett az egy nevelőszülőnél nevelkedett gyermekek száma is, ami adott esetben olyan megnövekedett terhet jelent a nevelőszülő számára, ami a gyermek megfelelő gondozását akadályozza. A nevelőszülők terheinek enyhítését több petícióban is kezdeményezték a szakmai szervezetek. A gyermekvédelmi szakellátáson belüli átrendeződést mutatja, hogy míg az l970-es években az ellátottak 28%-a élt nevelőszülőnél, l997-ben arányuk 40% volt. 1998-tól is fokozatosan nő a nevelőszülőknél elhelyezettek aránya, 2007-re pedig már a gyermekvédelmi szakellátásban élő gyermekek 56%-a nevelkedik nevelőcsaládban. A gyermekek magasabb színvonalú ellátása, a nevelőszülők terheinek csökkentése érdekében a törvény 1-1 fővel csökkenti a hagyományos nevelőszülőnél (5-ről 4-re), a hivatásos nevelőszülőnél (8-ről 7-re) és a speciális hivatásos nevelőszülőknél (5-ről 4-re) elhelyezhető gyermekek számát. Hasonló okok miatt a törvény 5-ről 4-re csökkenti az átmeneti gondozásban részesített gyermekeknek ellátást nyújtó helyettes szülőknél elhelyezhető gyermekek számát. Annak érdekében, hogy a jelenleg ellátásban részesülő gyermekeket megszokott gondozási helyükről - kizárólag az új rendelkezések miatt - ne kelljen elköltöztetni, a helyettes szülőknél, nevelőszülőknél elhelyezhető gyermekek számára vonatkozó rendelkezést az annak hatálybalépését követően, azaz a 2009. december 31-ét követően átmeneti gondozásban részesített vagy nevelésbe vett gyermek ügyében és a már átmeneti gondozásban részesülő vagy nevelésbe vett gyermek gondozási helyének 2009. december 31-ét követően történő megváltoztatásakor kell alkalmazni. A törvény hangsúlyozza, hogy a nevelőszülőknél elhelyezhető gyermekek számától a gyermek érdekében, így különösen testvérek együttes elhelyezése esetén, el lehet térni.

A 15. §-hoz

Ha a szülő a gyermek veszélyeztetettségét az alapellátások önkéntes igénybevételével megszüntetni nem tudja, de alaposan feltételezhető, hogy segítséggel a gyermek fejlődése a családi környezetben mégis biztosítható, a települési önkormányzat jegyzője a gyermeket védelembe veszi. Ezzel egyidejűleg a jegyző a gyermek gondozásának folyamatos segítése és ellátásának megszervezése, a szülői nevelés támogatása érdekében kirendeli a gyermek részére a gyermekjóléti szolgálat családgondozóját. A törvény hangsúlyossá teszi, hogy a védelembe vétellel egyidejűleg a jegyzőnek a veszélyeztetettség okához igazodó intézkedést kell megtennie (a szülő kötelezése a gyermekek napközbeni ellátásának igénybevételére, egészségügyi szolgáltatás igénybevételére stb.).

Új elemként jelenik meg a szülő és a gyermek kötelezése arra, hogy az iskolai erőszak és más súlyos konfliktushelyzet kezelése érdekében jelenjenek meg az iskolapszichológusi vizsgálaton, illetve vegyék igénybe a konfliktuskezelést segítő szolgáltatást. (A konfliktuskezelést segítő szolgáltatás egyik formája lehet a pedagógiai-szakmai szolgáltatás.) A jegyző a konfliktusban érintett más személyeket is felkérheti arra, hogy vegyék igénybe a konfliktuskezelést segítő szolgáltatást, illetve az iskolapszichológus segítségét. A közoktatásról szóló 1993. évi LXXIX. törvény az erőszak minden formáját tiltja. A nevelési-oktatási intézmény elsődleges feladata a megelőzés, az intézménynek mindent meg kell tennie az intézmény biztonsága érdekében. Elengedhetetlen azonban az is, hogy az intézményekben előforduló konfliktusok szakszerű kezeléséhez tanácsadó pszichológusok bevonása legyen elérhető az óvodák, iskolák és kollégiumok számára a pedagógiai szakszolgálatok keretei között, a nevelési tanácsadókban. E mellett az óvodákban, iskolákban, kollégiumokban mindennapos gyakorlattá kell válnia a konfliktust megelőző, erőszakot csökkentő eljárásoknak. A szolgáltatások kiépítése folyamatban van, a törvény e rendelkezése 2010. július 1-jén lép hatályba.

A törvény a gyermekjóléti és gyermekvédelmi rendszer egymásra épülését, az alrendszerek együttműködését azzal is elő kívánja segíteni, hogy a két éve zajló sikertelen védelembe vétel esetén kötelező jelleggel írja elő az illetékes gyámhivatal értesítését. A gyámhivatalt a továbbiakban is időkorlát nélkül értesíteni kell, ha a védelembe vétellel a gyermek veszélyeztetettségét megszüntetni nem lehet, és alaposan feltételezhető, hogy segítséggel sem biztosítható a gyermek családi környezetben történő megfelelő gondozása, nevelése.

A 16. §-hoz

A gyakorlati tapasztalatok alapján a gyermek veszélyeztetettsége gyakran elhanyagolása következtében áll fenn. A szülő ezekben az esetekben a rendelkezésére álló anyagi forrásokból, a családtámogatási ellátásokból nem biztosítja a gyermek iskolába járásához szükséges feltételeket, a megfelelő ruházatot, tanszert, gyógyszert, illetve nem gondoskodik gyermeke megfelelő élelmezéséről, lakhatási körülményeiről. A családi pótlék legfeljebb 50%-ának természetbeni formában történő nyújtása ezeknek a problémáknak a megoldásában segíthet.

A törvény a fokozatosság elvét követi, azaz amennyiben felmerül a családi pótlék természetbeni formában történő biztosításának szükségessége, először a család együttműködésével, a gyermekjóléti alapellátások igénybevételével kell kísérletet tenni a probléma megoldására. Abban az esetben kerülhet sor a családi pótlék feletti rendelkezési jog korlátozására, ha a szülő nem együttműködő és a gyermek veszélyeztetettsége az alapellátások igénybevételével nem szüntethető meg. Ez az intézkedés a veszélyeztetettség megszüntetését szolgáló védelembe vétel fennállása alatt vagy annak egyidejű elrendelésével alkalmazható.

A gyermek anyagi természetű veszélyeztetettségéről a jelzés legnagyobb valószínűséggel a gyermekjóléti szolgálathoz érkezik be a gyermekvédelmi jelzőrendszer tagjaitól (védőnőtől, iskolától, családsegítő szolgálattól stb.). A gyermekjóléti szolgálat a törvény értelmében ilyen jelzés alapján felkeresi a családot és szükség esetén javaslatot tesz a gyermek védelembe vételére, illetve a családi pótlék természetbeni formában történő nyújtására. Ha a családi pótlék természetbeni biztosításának szükségessége iránti jelzés a települési önkormányzat jegyzőjéhez érkezik, a korlátozás indokoltságának vizsgálata érdekében a jegyző megkeresi a gyermekjóléti szolgálatot. Ha a gyermekjóléti szolgálat a családi pótlék természetbeni formában történő nyújtására tesz javaslatot, először egy ún. pénzfelhasználási tervet kell készíteni. A terv előkészítésébe be kell vonni a szülőt, a korlátozottan cselekvőképes gyermeket és szükség szerint a gyermekvédelmi jelzőrendszer tagjait. A pénzfelhasználási terv figyelembevételével tudja a jegyző megítélni, hogy a családi pótlék hány százalékát - tekintettel természetesen az 50%-os felső határra - indokolt természetben nyújtani, mennyi ideig szükséges korlátozni a szülő rendelkezési jogát és milyen formában a legcélszerűbb biztosítani a családi pótlékot.

A családi pótlék meghatározott mértékének a gyermek érdekében történő felhasználását két formában segítheti elő a jegyzői gyámhatóság. A jegyző rendelkezhet a családi pótlék meghatározott mértékének a családi pótlék természetbeni formában történő nyújtását elrendelő települési önkormányzat részére a kincstárban megnyitott családtámogatási folyószámlára történő átutalásáról és ezzel egyidejűleg eseti gondnok kirendeléséről.

A gyermek részére - véleményére figyelemmel - kirendelt eseti gondnok a családi támogatás meghatározott részének a gyermek szükségleteihez igazodó felhasználását segíti elő, havonta történő elszámolás mellett. Az eseti gondnoknak különösen ruházat, tanszer, tápszer, gyógyszer, gyógyászati segédeszköz, tanulóbérlet és a gyermek korának megfelelő készségfejlesztő eszközök (játékok) természetbeni biztosításáról kell gondoskodnia.

A családi pótlék természetbeni formában történő nyújtását a jegyző legfeljebb egy év időtartamra rendelheti el. Ha a gyermek veszélyeztetettsége továbbra is fennáll, a korlátozás ismételten elrendelhető. Annak érdekében, hogy a családi pótlék feletti szülői rendelkezési jog csak a legszükségesebb időtartamra kerüljön korlátozásra, a jegyző legalább félévente felülvizsgálja az intézkedés szükségességét, és indokolt esetben megváltoztathatja a családi pótlék természetbeni formában történő nyújtásának mértékét, időtartamát és módját, természetesen az általános szabályok keretein belül.

A 17. §-hoz

A gyakorlati tapasztalatok azt mutatják, hogy - a saját családban történő nevelkedéshez fűződő gyermeki jog érvényesülése érdekében - meg kell teremteni az átmeneti nevelésbe vétel családba fogadással történő megszüntetésének lehetőségét. A jelenleg hatályos szabályozás alapján erre nincs mód, mivel az átmeneti nevelt gyermek szülőjének szülői felügyeleti joga szünetel, a családba fogadás viszont a szülői felügyeletet gyakorló szülő kérelmére indul. Több esetben az átmeneti nevelésbe vételt követően lelhető fel olyan személy, aki a gyermeket családba fogadná és erre alkalmas is.

A 18-20. §-hoz

Az ideiglenes hatályú elhelyezésnek a jelenleg hatályos szabályok értelmében két együttes feltétele van, egyrészt a gyermek súlyos veszélyeztetettsége, másrészt az azonnali intézkedés szükségessége. Ezen nem kíván változtatni a törvény. Szükséges hangsúlyozni, hogy az ideiglenes hatályú elhelyezést bármelyik elsőfokú gyámhatóság elrendelheti, azonban erről haladéktalanul értesítenie kell az illetékes gyámhivatalt, külföldi gyermek esetében a kijelölt gyámhivatalt (Budapest V. kerületi gyámhivatalt). A külföldi állampolgárságú gyermek ideiglenes hatályú elhelyezését követően a gyámhivatal dönthet az ideiglenes hatályú elhelyezés fenntartásáról, megszüntetéséről, illetve a törvény értelmében adott esetben a gondozási hely megváltoztatásáról (más személyhez, más gyermekotthonba való kerülésről). Az ideiglenes hatályú elhelyezés speciális esetét jelenti, ha a gyermeket azért helyezi el a gyámhivatal a leendő örökbefogadó személynél, mert a szülő hozzájárult gyermeke örökbefogadásához. A törvény kitér a gyermek törvényes képviseletének ellátására is (hivatásos gyám vagy gyám kirendelése), szabályozza továbbá, hogy ha a nevelőszülő a gyermek gyámja, akkor ő - az esetleges érdekellentét miatt - nem képviselheti a gyermeket az örökbefogadhatóvá nyilvánításra irányuló eljárásban.

A 21. §-hoz

A törvény rögzíti, hogy a gyermekjóléti, gyermekvédelmi szolgáltatótevékenység működésének engedélyezésével kapcsolatos eljárások illetékmentesek. Ezen eljárások jelenleg is illetékmentesek. A szociális szolgáltatótevékenység engedélyezéséhez hasonlóan azért vált szükségessé a gyermekvédelmi törvényben is kimondani az illetékmentességet, mert eltérő jogalkalmazási gyakorlat alakult ki a tekintetben, hogy ezen eljárások illeték- és költségmentesek-e. A módosítás révén egyértelművé válik, hogy a működési engedélyezési eljárás során felmerülő költséget meg kell fizetni, ezen eljárások tekintetében csak az illetékmentesség áll fenn.

A 22. §-hoz

A működést engedélyező szerv vagy az ellenőrzési jogkörében eljáró gyámhivatal a fenntartóval, működtetővel, intézményvezetővel, szolgáltatóval, valamint más jogsértő személlyel szemben a gyermek jogainak megsértése és a törvényben meghatározott, a szolgáltatások, intézmények engedélyezésével, működtetésével összefüggő jogsértések esetén legfeljebb 200 ezer forint gyermekvédelmi igazgatási bírságot szabhat ki. Jogsértésnek minősül, ha a tájékoztatási kötelezettséget megszegik, vagy a gyermeket, a szülőt vagy más törvényes képviselőt, az érdekképviseleti szervet akadályozzák jogai gyakorlásában, illetve abban, hogy a működést engedélyező szervhez, a gyermekjogi képviselőhöz vagy más hatósághoz forduljon, vagy az intézményvezető, illetve a fenntartó a panaszt határidőben nem vizsgálja ki. A gyermekvédelmi igazgatási bírság kiszabását megalapozó jogsértésnek minősíti továbbá a törvény, ha a fenntartó nem kéri a működési engedély módosítását, ismételt kiadását, vagy nem teljesíti a működést engedélyező szerv felé fennálló, külön jogszabályban meghatározott bejelentési kötelezettségét, valamint, ha a fenntartó a gyermekjóléti, gyermekvédelmi szolgáltatás biztosításával jogellenesen hagy fel. A gyermekvédelmi igazgatási bírság bevezetése elősegíti a gyermeki jogok érvényesülését, a gyermekjóléti és gyermekvédelmi szolgáltatások jogszerű működtetését, valamint eszközt ad az ellenőrző szervek számára a vizsgálatok során feltárt hiányosságok megszüntetésének kikényszerítésére. 2008. január 1-jei hatállyal - hasonló tartalommal - került bevezetésre a szociális igazgatási bírság. A szociális igazgatási bírság bevezetésének pozitív tapasztalatai is alátámasztják a gyermekvédelmi igazgatási bírság bevezetésének indokoltságát.

A szabályozás kialakítása a szociális igazgatási bírság rendszeréhez hasonló. Így a törvény előírja, hogy a bírság összegét az eset összes körülményeire tekintettel kell meghatározni. A bírság több személlyel, illetve szervezettel szemben - akár ismételten is - kiszabható. A jogerősen kiszabott és meg nem fizetett bírság adók módjára behajtandó köztartozásnak minősül. A befolyt bírság összegét a gyermekjóléti, gyermekvédelmi szolgáltatások fejlesztésére kell felhasználni.

Előfordulhat, hogy a jogsértést a gyermekvédelmi szakember ismerethiánya vagy a feladat- és hatáskörök tisztázatlansága okozza. Ilyen esetekben a bírság kiszabása helyett vagy mellett más jellegű intézkedéseket is szükséges megtenni. A törvény ezért lehetővé teszi, hogy a működést engedélyező szerv a gyermekvédelmi igazgatási bírság kiszabása helyett vagy mellett a fenntartót, működtetőt kötelezhesse, hogy a jogsértő személyt küldje továbbképzésre, illetve a jogsértéssel érintettek között egyeztető megbeszélés tartása iránt intézkedhet. Továbbképzés alatt az Országos Szociális és Gyermekvédelmi Továbbképzési és Szakvizsga Bizottság által minősített továbbképzéseket kell érteni. A bírság kiszabása helyett vagy mellett lehetőség van továbbá a gyermekjóléti, gyermekvédelmi szolgáltatás engedélyezésével, működtetésével kapcsolatos rendelkezések megsértése esetén a gyermekjóléti és gyermekvédelmi szolgáltatótevékenység engedélyezéséről, valamint a gyermekjóléti és gyermekvédelmi vállalkozói engedélyről szóló 259/2002. (XII. 18.) Korm. rendeletben meghatározott jogkövetkezmények alkalmazására.

A 23. §-hoz

A törvény törvényi szintre emeli az országos szakértői névjegyzék - az Országos Gyermekvédelmi Szakértői Névjegyzék és az Országos Szociálpolitikai Szakértői Névjegyzék - adatainak kezelésére vonatkozó rendelkezéseket. Tekintettel arra, hogy mind a gyermekvédelmi, mind a szociálpolitikai szakértőkre ugyanazok a szabályok vonatkoznak, célszerű - figyelemmel a két terület szoros összekapcsolódására is - egységesen, egy törvényben meghatározni a rájuk vonatkozó rendelkezéseket. A módosítás meghatározza, hogy a Névjegyzék adatait a Névjegyzékből való kikerülés időpontjától számított 5 évig lehet kezelni. Az 5 éves időtartam meghatározása azért szükséges, mert az Országos Gyermekvédelmi Szakértői Névjegyzékről és az Országos Szociálpolitikai Szakértői Névjegyzékről szóló jogszabályok panaszeljárást biztosítanak a szakértő tevékenységével kapcsolatban. A panasz kivizsgálásához szükség lehet az adott esetben a Névjegyzékben már nem szereplő szakértő adataira is.

A 24. §-hoz

A gyermekjóléti, gyermekvédelmi intézmény átszervezésére, megszüntetésére, feladatkörének megváltoztatására, a fenntartó személyét érintő változásokra vonatkozó tervezett fenntartói döntések, intézkedések működést engedélyező gyámhivatal részéről történő előzetes véleményezése elősegíti a gyermeki jogok védelmét, a szakmai szempontok érvényesülését. A gyámhivatal véleményének figyelembevételével megelőzhetőek a törvénysértések. Ahhoz, hogy a gyámhivatal véleményezési jogával ténylegesen élni tudjon, meg kell teremteni annak feltételét, hogy a gyámhivatal hozzájuthasson a szükséges információkhoz. Ugyancsak garantálni kell, hogy a vélemény kialakításához megfelelő idő álljon rendelkezésére.

A 25-27., 30., 37-38., 55. §-hoz

A Ket.-novella 2009. október 1-jei hatállyal jelentős mértékben módosítja a közigazgatási hatósági eljárás és szolgáltatás általános szabályairól szóló 2004. évi CXL. törvényt. Ennek megfelelően kerültek módosításra a gyermekvédelmi törvényben is az eljárási rendelkezések, így elsősorban az eddig naptári napokban megadott határidők munkanapokban történő meghatározása, valamint a Ket.-novella alapján törvényi szinten előírható eljárási cselekmények szabályozása (személyes megjelenés előírása, fellebbezés kizárása, elektronikus kapcsolattartás szabályozása, hirdetményi úton történő közlés kizárása, döntés nyilvánosságának kizárása, késedelmi pótlék-fizetés kizárása, a végrehajtási eljárásban a fellebbezés halasztó hatályának kimondása).

A határidők munkanapokban történő átszámolása során egy helyen, a gyermekvédelmi törvény 73. §-a (1) bekezdésének b) pontjánál történt eltérés az általános átszámítási szabályoktól. Az ideiglenes hatályú elhelyezés esetén a gyámhivatalnak a jelenleg hatályos szabályok alapján 30 napon belül kell elrendelni a gyermek átmeneti vagy tartós nevelésbe vételét. A gyámhivatalok körében történt vizsgálat azt mutatta, hogy ez az eljárási határidő rendkívül rövid, szinte minden esetben az eljárási határidő meghosszabbítására került sor. Az ideiglenes hatályú elhelyezés esetén annak eldöntését, hogy szükség van-e a gyermek nevelésbe vételére, megalapozott eljárásnak kell megelőznie, a személyes meghallgatás lefolytatása, a környezettanulmány elkészítése és a további eljárási cselekmények elvégzése hosszabb időt igényel. Az eljárási határidő ezért ebben az esetben nem 22, hanem 27 munkanapra módosul.

A 28-29. §-hoz

A rendelkezések a jogosulatlanul igénybe vett ellátások megtérítése és az eljárási költség vonatkozásában tartalmaznak pontosításokat.

A 31-34. §-hoz

A §-ok a gyermekvédelmi törvény adatkezelésre vonatkozó rendelkezéseit pontosítják. Így a törvény rendezi a polgárok személyi adatait és lakcímét nyilvántartó szervtől és az ingatlanügyi hatóságtól való adatkérést. A gyámsági, gondnoksági ügyekben és a kiskorú vagyoni ügyeinek intézése során, az érintettek vagyoni érdekeinek megóvását célzó hatósági beavatkozásokhoz - gondnokság alá helyezési per megindítása, zárgondnok kirendelése, szerződésben foglalt törvényes képviselői jognyilatkozat jóváhagyása stb. - a teljes tulajdoni lap adattartamára szüksége lehet a gyámhatóságnak. A tulajdonos-változások nyomon követésére sokszor szükség van ezekben az ügyekben, így nem elegendő csupán a fennálló bejegyzések megismerése. Természetesen a gyámhatóság mindig csak az adott ügy elintézéséhez elengedhetetlenül szükséges adatok tekintetében kér adatszolgáltatást az ingatlanügyi hatóságtól, az elvi lehetőséget azonban meg kell teremteni arra, hogy a teljes tulajdoni lap tartalmát megismerje a gyámhatóság.

A törvény értelmében az adatkezelésre jogosultak köre kiegészül a gyermekvédelmi szakértői bizottsággal. A megyei, fővárosi gyermekvédelmi szakértői bizottságok, illetve az országos gyermekvédelmi szakértői bizottság végzik a gyermekek személyiségvizsgálatát. Feladatuk ellátásához, szakvéleményük kialakításához elengedhetetlen, hogy felhatalmazást kapjanak a gyermek adatainak kezelésére.

A gyermekvédelmi ellátások megállapítása, a gyermekjóléti alapellátásban és gyermekvédelmi szakellátásban részesülő gyermekek egészségügyi szolgáltatásokhoz való hozzáférésének megszervezése, biztosítása érdekében szükséges, hogy a gyermekvédelmi intézményrendszer szervei is felhatalmazást kapjanak a gyermek TAJ számának kezelésére. E mellett a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 44/A. § (3) bekezdésének d) pontjában foglaltak - a gyermekvédelmi gondoskodásban részesülő gyermekek esetén az egészségügyi szolgáltatásra való jogosultság kezdetére és megszűnésére vonatkozó bejelentés megtétele - megvalósulásához is szükséges, hogy a gyermekvédelmi intézményrendszer szervei kezelhessék és az egészségbiztosítási szervnek továbbíthassák a gyermek TAJ-számát.

A Legfőbb Ügyészség jelzése nyomán a gyermekvédelmi törvény adatkezelésre vonatkozó rendelkezései kiegészülnek azzal, hogy a rendszeres gyermekvédelmi kedvezményre való jogosultságra vonatkozó adatok a közoktatási és felsőoktatási intézménynek a gyermeknek, fiatal felnőttnek járó természetbeni ellátások és kedvezmények igénybevétele céljából továbbíthatók. Előfordul ugyanis, hogy a szülő nem jelenti be az oktatási intézménynek gyermeke rendszeres gyermekvédelmi kedvezményre való jogosultságát, aki emiatt ellátásoktól, kedvezményektől (pl. ingyenes étkeztetés) esik el.

A „Gyermekeink védelmében” elnevezésű országosan egységes nyilvántartási rendszer végigkíséri a gyermeket az egész gondozási folyamaton, attól kezdve, hogy a gyermekjóléti alapellátás keretében családgondozásban részesül, az esetleges későbbi, súlyosabb, a gyermekvédelmi gondoskodás beavatkozási formáin - védelembe vétel, átmeneti vagy tartós nevelésbe vétel - át egészen addig, hogy kikerül a gyermekvédelmi rendszerből. Az adatlapok végső soron összekötik és összefoglalják a gyermekkel kapcsolatos teljes gondozási folyamatot. A törvény ezért külön rendelkezik az adatlaprendszer gyermekre vonatkozó adatlapjaiba való betekintésről, annak engedélyezéséről. Az iratbetekintés kérdésében a szolgáltatóknak kell dönteniük. A törvény értelmében az érintett írásbeli hozzájárulása hiányában nem lehet betekinteni a másik szülőre vonatkozó, különleges adatot tartalmazó iratba, kivéve, ha az a gyermek érdekében kezdeményezett bizonyos gyámhatósági (védelembe vétel, átmeneti nevelésbe vétel), illetve bírósági eljárás (gyermek elhelyezésének megváltoztatása) megindításához elengedhetetlenül szükséges. A kivételes szabály megalkotásának indoka, hogy bizonyos esetekben a másik szülőre vonatkozó irat megismerése nélkül a szülő nem tudja kezdeményezni a gyermek védelembe vételét, átmeneti nevelésbe vételét vagy a bíróság előtt a gyermek elhelyezésének megváltoztatását.

A 35. §-hoz

A rendelkezés jogtechnikai jellegű pontosítást tartalmaz.

A 36. §-hoz

A módosítás szerint, ha az önkormányzat jogutódlással egyházi fenntartásba ad át gyermekjóléti, gyermekvédelmi szolgáltatót, illetve intézményt, a helyi önkormányzat két évig köteles az egyházi kiegészítő normatívát a központi költségvetésnek megtéríteni. A rendelkezés az önkormányzatok ellátási kötelezettségét kívánja hangsúlyosabbá tenni. A módosítás nem érinti azt a lehetőséget, hogy az egyházi fenntartó ellátási szerződéssel nyújtson szolgáltatást, mert ha az önkormányzat az egyházi fenntartóval ellátási szerződést köt, és ezért saját maga hívja le az őt megillető normatívát, a megtérítési kötelezettség fel sem merülhet. A módosítás a közoktatási intézményeknél és a szociális intézményeknél már bevált rendszert ülteti át - azonos szabályokkal - a gyermekvédelem területére, megteremtve ezzel a három rendszer e szempontból történő egységes működését.

A 39. §-hoz

A rendelkezés egyrészt a gyermekvédelmi törvény meglévő felhatalmazó rendelkezéseit pontosítja, másrészt a törvényben szereplő módosítások végrehajtása érdekében határoz meg új felhatalmazó rendelkezéseket.

A 40-41. §-hoz

A törvény a terhességi-gyermekágyi segély és a gyermekgondozási díj igénybevételére jogosultságot teremtő, biztosításban töltött idő legkisebb időtartamát a jelenlegi 180 nap helyett 365 napban határozza meg. Rendelkezik a törvény továbbá arról, hogy a biztosításban töltött időszak mellett milyen további időtartamok vehetők figyelembe a 365 nap számításánál.

Abban az esetben, ha a gyermekgondozási díj időtartamának lejártát követően a biztosított szülőnek két éven belül ismét gyermeke születik, akkor a korábban folyósított gyermekgondozási díjra jogosító biztosítási idejére tekintettel ismét jogosult lehet terhességi-gyermekágyi segélyre, illetve gyermekgondozási díjra.

Mind a terhességi-gyermekágyi segély, mind pedig a gyermekgondozási díj esetében változnak a közép- vagy felsőfokú oktatási intézmény nappali tagozatán tanulmányokat folytatókra vonatkozó szabályok: a jövőben az egy évnél hosszabb ideig folytatott tanulmányok idejéből 180 nap lesz beszámítható. A törvény rendezi továbbá az álláskeresési támogatásban részesülő személyek gyermekgondozási díjra való jogosultságát.

A 42. §-hoz

A gyermekgondozási díj időtartama a törvény szerint a megelőző biztosítási időnek felel meg, de legfeljebb a gyermek kétéves koráig járhat. A folyósítás időtartamának számításánál továbbra is a szülést, illetve a gyermekgondozási díj igénylését megelőző két évben szerzett biztosítási időt kell figyelembe venni.

Ha a gyermekgondozási díj megállapított időtartamának lejártát követően a biztosított szülőnek két éven belül ismét gyermeke születik, a gyermekgondozási díj folyósításának időtartama és összege a korábban folyósított gyermekgondozási díjjal egyezik meg, kivéve, ha a gyermekgondozási díj folyósítását követően a jogosult további biztosításban töltött időt szerzett. Ilyen esetben az újabb gyermekgondozási díj időtartama a korábbi gyermekgondozási díj lejártát követően szerzett biztosítási idővel meghosszabbodik. Nem hosszabbítja meg az újabb gyermekgondozási díj időtartamát a terhességi-gyermekágyi segély, a gyermekgondozási díj és a gyermekgondozási segély folyósításának időtartama.

A 43. §-hoz

Az új Országos Fogyatékosügyi Program végrehajtásának 2007-2010. évekre vonatkozó középtávú intézkedési tervéről szóló 1062/2007. (VIII. 7.) Korm. határozat III. 6. pontja előírja, hogy meg kell alkotni a vakvezető-, jelző-, asszisztens- és terápiás kutyák alkalmazásának és kiképzésük minőségi követelményeinek szakmai szabályait. A fogyatékos személyek jogairól és esélyegyenlőségük biztosításáról szóló 1998. évi XXVI. törvény módosítására, felhatalmazó rendelkezéssel való kiegészítésére a fenti feladat végrehajtása céljából van szükség. Az érintetteknek a törvényben meghatározott jogaik gyakorlásához, a társadalmi életben való részvételükhöz meghatározó segítséget jelent a speciálisan erre kiképzett kutyák alkalmazása.

A 44. §-hoz

A módosítás a gyermek védelembe vételéhez kapcsolódóan a védelembe vételről döntő jegyző számára biztosítja azt a jogkört, hogy a családi pótlék részbeni természetben való nyújtását elrendelhesse. A természetben nyújtott arány legfeljebb a védelembe vett gyermekre tekintettel nyújtott családi pótlék 50%-a lehet. A családi pótlék feletti rendelkezési jog ilyen felfüggesztése határozott időre, egy évre szól, félévente azonban a jegyző felülvizsgálja a további felfüggesztés szükségességét.

A 45. §-hoz

A módosítás értelmében a középfokú tanulmányokat folytatók után a jövőben - megfelelő felkészülési idő biztosításával - 20 éves korukig jár a családi pótlék. Mivel a családi pótlék egyébként csak a középfokú tanulmányokat folytatók után jár, így az azonos életkorú, de már felsőfokú intézményben tanulók között vitára okot adó megkülönbözetést jelent. A fiatalok többsége 20 éves korára befejezi középfokú tanulmányait, ezt támasztják alá a létszámadatok is. A 18-23 év közötti középiskolásoknak kevesebb mint 25%-a 20 éven felüli. Az intézkedés mintegy 40 000 főt érint, az elérhető költségvetési megtakarítás éves szinten 8 Mrd Ft.

A sajátos nevelési igényű tanuló után, aki fogyatékossági támogatásra nem jogosult, a 23. életév betöltéséig jár a családi pótlék.

A 46. §-hoz

A nagykorú, közoktatási intézményben tanulmányokat folytató személyek esetében a tanulmányokra igazolást az Oktatási Hivatal elektronikusan küldi meg a Magyar Államkincstárnak. Abban az esetben, ha az Oktatási Hivatal nyilvántartása szerint a gyermek tanulói jogviszonyának fennállása nem igazolt, a Magyar Államkincstár megkeresi az ügyfelet az iskolalátogatás igazolása iránt. Amennyiben az iskolalátogatás ilyen módon sem igazolható, a kincstár az ellátást megszünteti.

A 47. §-hoz

A családi pótlék részben természetbeni formában nyújtása esetén a Magyar Államkincstár illetékes regionális igazgatósága az ellátásnak a jegyzői határozatban meghatározott részét a határozatban foglaltak szerint a korlátozást elrendelő önkormányzat részére nyitott családtámogatási számlára utalja át. Utóbbi esetben a jegyző által kirendelt eseti gondnok biztosítja a családi pótlék célzott, a gyermek szükségleteihez igazodó felhasználását.

A 48. §-hoz

A törvény szerint a kincstár vezetője méltányossági jogkörében a törvényben meghatározott keretek között gyermekgondozási segélyre való jogosultságot állapíthat meg, továbbá a jogalap nélkül kifizetett és jogerős határozat alapján visszakövetelt családtámogatási ellátásra vonatkozó visszafizetési kötelezettséget kivételesen elengedheti. A jogszabály - meghatározott keretek között - a kincstár elnökére bízza azt a döntést, hogy az ellátásra való jogosultságot megállapítja-e vagy sem, illetve, hogy a jogalap nélkül felvett ellátást elengedi vagy sem. A méltányosság törvényben szabályozott eseteiben a jogorvoslati eljárásban csak a mérlegelés jogszerűsége és okszerűsége vizsgálható felül, a fellebbezés lehetőségének biztosítása nem indokolt. A mérlegelés jogszerűségének és okszerűségének vizsgálata a bírói felülvizsgálat igénybe vételének lehetőségével biztosítható.

A 49. §-hoz

A módosítás a családi pótlék adóalapba történő beszámíthatóságát megteremtő törvényi rendelkezésekhez kapcsolódik. A családtámogatási ellátásokat megállapító igényelbíráló szerv célhoz kötötten, kizárólag az állami adóhatóság felé fennálló adatszolgáltatási kötelezettségének teljesítése érdekében kezelheti a jogosult és a jogosult házastársa, élettársa adóazonosító jelét.

-----STARTING---POINT---VEGE---

Az 50. §-hoz

A törvény általános hatálybalépésének időpontja 2009. szeptember 1. A megfelelő felkészülési idő biztosítása érdekében a gyermekvédelmi igazgatási bírságra és a nevelőszülőnél elhelyezhető gyermekek számának csökkentésére irányuló rendelkezések 2010. január 1-jén lépnek hatályba. A Ket.-novellával kapcsolatos módosítások - a Ket.-novella hatálybalépéséhez igazodva - 2009. október 1-jén lépnek hatályba.

Tekintettel az Alkotmánybíróság 43/1995. (VI. 30.) AB határozatában foglalt követelményekre, a kötelező egészségbiztosítás ellátásairól szóló 1997. évi LXXXIII. törvény módosítására vonatkozó rendelkezések a törvény kihirdetését követő 300. napon túl lépnek hatályba, és a rendelkezéseket csak a hatálybalépés időpontját követően született gyermekek vonatkozásában lehet alkalmazni.

Az 51. §-hoz

A rendelkezés a törvény végrehajtásához szükséges átmeneti rendelkezéseket tartalmazza.

Az 52-55. §-hoz

A rendelkezések a pontosító jellegű módosításokat tartalmazzák.

A jelenleg hatályos törvényi rendelkezés alapján a gyermek védelembe vételét meg kell szüntetni, ha a fiatalkorú pártfogó felügyeletét rendelték el. A törvény hatályon kívül helyezi ezt a rendelkezést, ezzel is megteremtve a fiatalkorú több szempontú, más tartalmú támogatását. Ezzel a változtatással mintegy megtörténik az első szakmai harmonizáció a gyermekvédelmi és a fiatalkorúak igazságszolgáltatási rendszere között.

A gyermekvédelmi törvény személyi hatályának kiterjesztésével a menekültként elismert gyermek védelméhez hasonlóan megteremtődik az oltalmazottként elismert gyermek védelme is.

A Gyermek és Ifjúsági Alapról, a Nemzeti Gyermek és Ifjúsági Közalapítványról, valamint az ifjúsággal összefüggő egyes állami feladatok ellátásának szervezeti rendjéről szóló 1995. évi LXIV. törvény módosítására a közalapítvány megszűnése miatt van szükség.

A gyermekek szociális biztonságát továbbra is garantálni kell azzal, hogy a családi pótlék 2009. szeptember 1-jei emelése, és ezzel a család jövedelmének emelkedése miatt ne essenek ki a rászoruló gyermekek a rendszeres gyermekvédelmi kedvezményezettek köréből. Ennek érdekében a rendszeres gyermekvédelmi kedvezmény igénybevételéhez előírt jövedelmi küszöböt is módosítani szükséges. Így, ha a gyermeket egyedülálló szülő (más törvényes képviselő) gondozza, vagy a gyermek tartósan beteg, súlyosan fogyatékos, vagy a nappali oktatás munkarendje szerint tanulmányokat folytat, illetve felsőfokú iskola nappali tagozatán tanul, akkor az egy főre jutó jövedelem összege az öregségi nyugdíjminimum 140%-át nem haladhatja meg (jelenleg a 135%-át). Más esetben az egy főre jutó jövedelem összege az öregségi nyugdíjminimum 130%-át nem haladhatja meg (jelenleg a 125%-át). A jövedelmi küszöb emelése nem jár a rendszeres gyermekvédelmi kedvezményben részesülők számának emelkedésével, mert a módosítás épp azt célozza, hogy a jelenlegi jogosulti kör ne essen ki a kedvezményezettek köréből.

Nevelőszülő az a huszonnegyedik életévét betöltött, cselekvőképes, büntetlen előéletű személy lehet, aki a gondozásba helyezett gyermeknél legalább tizennyolc, legfeljebb negyvenöt évvel idősebb, személyisége, egészségi állapota és körülményei alapján - amit legalább háromévente felül kell vizsgálni - alkalmas a nála elhelyezett gyermek kiegyensúlyozott fejlődésének biztosítására és a családjába történő visszakerülésének támogatására, vele szemben nem áll fenn kizáró ok és a felkészítő tanfolyamon eredménnyel részt vett. A törvény a gyermek érdekében rugalmasabb szabályokat határoz meg, vagyis lehetőséget ad arra, hogy a nevelőszülőre vonatkozó korhatárra, korkülönbségre, illetve a felkészítő tanfolyam elvégzésére vonatkozó rendelkezéstől a gyermek érdekében kivételesen el lehessen térni.

Ha a gyermek egészségi vagy pszichés állapota következtében saját vagy mások életét, egészségét közvetlenül veszélyeztető magatartást tanúsít és ez csak teljes körű ellátásának azonnali, zárt körülmények közötti felügyeletével hárítható el, akkor a speciális gyermekotthon vezetője személyes szabadságában - 36 óráig - korlátozhatja a gyermeket. A törvény értelmében az átmeneti vagy tartós nevelésbe vételi eljárással érintett, vagy már átmeneti és tartós nevelésbe vett gyermeken kívül az ideiglenes hatállyal elhelyezett gyermek esetén is elrendelhető a személyes szabadság korlátozása.

Módosulnak a gyed összegének kiszámítására vonatkozó szabályok: a gyed összegét a jövőben a táppénzre vonatkozó szabályok megfelelő alkalmazásával kell megállapítani. Annak a jogosultnak a gyermekgondozási díját, aki nem rendelkezik 180 napnyi, pénzbeli egészségbiztosítási járulék alapjául szolgáló jövedelemmel, a minimálbér kétszerese helyett a minimálbér alapulvételével kell kiszámítani. A szabály kiküszöböli azt az igazságtalan helyzetet, hogy a megelőző 180 napnyi járulékfizetéssel fedezett időtartammal sem rendelkező jogosultak gyermekgondozási díja több lehetett a hosszú évek óta stabilan, de a minimálbér kétszeresét el nem érő jövedelem után járulékot fizetők gyermekgondozási díjánál. Amennyiben a jogosultnak azért nincs 180 napnyi, pénzbeli egészségbiztosítási járulék alapjául szolgáló jövedelme, mert gyermekgondozási díjban, terhességi-gyermekágyi segélyben, táppénzben részesült, akkor az ellátás összegét a korábban folyósított ellátás alapulvételével kell megállapítani, ha az kedvezőbb.

Az 56. §-hoz

A gyermeket vállaló nők számára minden szükséges segítséget meg kell adni az állam részéről ahhoz, hogy a munka világába visszatérhessenek. Ennek érdekében a Kormány 2009. október 15-éig benyújt egy olyan törvényjavaslatot az Országgyűlésnek, amely a gyermekek napközbeni ellátását szolgáló intézményrendszert az ellátási igényekhez jobban igazítja, ezen belül differenciálja az intézményrendszert, egyszerűsíti a szabályozási környezetet, valamint esetlegesen átalakítja a finanszírozást. A szabályozási lépéseket az intézményrendszer fejlesztésének kell kiegészítenie, ezért e kormányhatáskörbe tartozó intézkedésekről a végrehajtó hatalom tájékoztatja az Országgyűlés feladatkörrel rendelkező bizottságát.

Cél, hogy a gyermek két és három éves kora között a közszférában alanyi jog legyen a részmunkaidős foglalkoztatás, mivel nemzetközi példák bizonyítják, hogy a részmunka és a távmunka lehet képes arra, hogy a munkába való visszatérés és a gyermeknevelés feladatainak ellátása között egyensúlyt hozzon létre. Ezt a lehetőséget egészítheti ki - a konvergenciaprogram adta keretek között - a munkába visszatérő szülők után nyújtható járulékkedvezmény kiterjesztése arra az esetre, ha a korábbi munkahelyén áll újra munkába a szülő.