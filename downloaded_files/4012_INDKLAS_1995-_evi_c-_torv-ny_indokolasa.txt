1995. évi C. törvény indokolása

a vámjogról, a vámeljárásról, valamint a vámigazgatásról

-----STARTING---POINT---ALTALANOS--- 

A Magyar Köztársaságban a rendszerváltozással végbement, a piacgazdaság kiépítését célzó alapvető gazdasági változások és a külgazdasági kapcsolatok teljes körű átrendeződése, különösen az Európai Unióval megteremtett, integrációs elemeket tartalmazó szerződéses kapcsolatból adódó feladatok is halaszthatatlanná tették a vámrendszer korszerűsítését szolgáló, törvényi szinten álló vámjog megteremtését.

A törvényi szabályozásról szóló koncepciót jóváhagyó kormányhatározatnak megfelelően az aktív vámpolitika érvényesítését biztosító vámtarifa törvény mellett a vámeljárás és vámigazgatás alapszabályait rögzítő vámtörvényt kell megalkotni.

Az említett okok mellett a hazai jogalkotási követelmények is időszerűvé tették a vámtörvény kidolgozását, miután a jogalkotásról szóló 1987. évi XI. törvény előírásai szerint a gazdálkodó szervezetek és a magánszemélyek széles körét érintő jogokat és kötelezettségeket törvényben kell meghatározni.

Az eddigi többszintű és gyakran szétszórt szabályozási forma az érdekeltek részére nem volt kellően áttekinthető és ez a jogalkalmazónak is szinte napi problémákat okozott. Ennek megszüntetése érdekében az alapvető szabályokat a mellékelt törvény foglalja egységbe.

A törvény kidolgozásánál figyelembe kellett venni azt is, hogy nem minden esetben célszerű és indokolt valamennyi kérdést a legmagasabb szinten szabályozni, hanem a gyorsan változó gazdasági viszonyokhoz való rugalmas alkalmazkodást is biztosítani szükséges. Erre tekintettel az alapvető jogok és kötelezettségek törvényi szintű szabályozása mellett indokolt végrehajtási rendelet(ek)kiadása is.

A törvény, figyelemmel a jogegyenlőség elvi követelményére, szektorsemleges szabályozást vezet be, szem előtt tartva azt az elvárást is, hogy az államhatáron át történő személyi- és árumozgás lehetőleg gyors és zökkenőmentes legyen, de emellett hatékonyan érvényesüljön az állam vámbevételi és biztonsági érdeke, valamint - többek között - kulturális javainak védelme.

A törvény azonos súllyal veszi figyelembe a gazdálkodók és az állam érdekeit. A gazdálkodók egy olyan stabil hosszú távú jogi szabályozást kapnak, amely lehetővé teszi, hogy a külkereskedelmi tevékenység feltételeivel távlatokban is tudjanak számolni. Az állam pedig megfelelő időben hozzájut a költségvetési bevételekhez, ami az állami kiadások fedezetét - a maga eszközrendszerével - kellően biztosítja.

A végrehajtó szervezet feladatainak, továbbá tagjai jogainak és kötelezettségeinek és ezek érvényesítéséhez nélkülözhetetlen kényszerítő eszközök alkalmazásának törvényben való rögzítése a jogszerű vámeljárás egyik legfontosabb biztosítékát képezi.

A törvény e mellett átveszi a jelenleg hatályos jogszabályokból a gyakorlatban már évek óta alkalmazott és bevált szabályokat is.

A jogharmonizációs feladatnak eleget téve, messzemenően figyelembe veszi továbbá az Európai Unió közös vámszabályait, szerkezetében egyezik azzal, és - ahol ezt a gazdasági helyzetünk engedi - tartalmában is átveszi az ott alkalmazott szabályozást. (A jogharmonizáció mértékét az indokolás melléklete mutatja be.)

-----STARTING---POINT---RESZLETES---

VÁMJOG ÉS VÁMELJÁRÁS

ÁLTALÁNOS RENDELKEZÉSEK

I. Fejezet

Az 1-3. §-hoz

A törvény az egységes jogalkalmazás alapfeltételeinek megteremtése, illetve a jogi előírások maradéktalan érvényesíthetősége és a törvényesség biztosítása céljából - mintegy hiánypótló szabályozásként - részletes rendelkezéseket tartalmaz a vámjogban alkalmazott szakkifejezések vagy speciális vámjogi értelemmel felruházott fogalmak értelmezéséről.

A törvény, figyelemmel a szabályozni kívánt viszonyok speciális helyzetére, többoldalú részletes megfogalmazást ad mind a területi, mind a tárgyi hatályról. A területi hatály a tényleges államterületen kívüli jogalkalmazást is lehetővé, illetve kötelezővé teszi, tekintettel arra, hogy nemzetközi szerződés alapján magyar vámszervek külföldön is működhetnek. A viszonosságból következően a Magyar Köztársaság területén működő külföldi vámszervek tekintetében korlátozza a területi hatályt.

A törvény tárgyi hatálya alapvetően az államhatáron átszállított vámáruhoz/áruhoz, illetve az ezekhez kapcsolódó pénzügyi terhekhez kötődik, a személyi hatály meghatározása csak ezekkel összefüggésben kerül értelmezésre. A pénzügyi terhek fogalmának meghatározása azért kap különös hangsúlyt, mert ennek révén egyértelművé válik a vámszervek által kivetett terhek (közös szóval vámteher) anyagi- és eljárásjogának összefüggése.

A vámterület fogalmának tisztázását segíti az a rendelkezés, amely rögzíti, hogy a speciális kedvezményeket élvező tranzit- és vámszabad terület vámterületi jogállása csupán a működési és technikai szabályokat illetően speciális, vagyis ettől független a vámterületi státuszuk!

A 4. §-hoz

A vámutak meghatározása mellett indokolt megerősíteni a mellékút jogintézményét is, mivel célszerűségi és gazdaságossági érdekek alapján egyes esetekben előnyösebb a mellékúton való áruszállítás. A vámutak megnyitására és megszüntetésére vonatkozó kormány-felhatalmazás rögzítése megfelel a hatályos szabályozásnak, a törvényi szabályozás szükségessé teszi a jelenlegi gyakorlat fenntartását szolgáló felhatalmazás megerősítését.

Az 5-6. §-hoz

A szabad kereskedelem érvényesítésének kimondása elengedhetetlen minden liberalizált külkereskedelmet folytató piacgazdaság esetében.

Ez alól a főszabály alól a nemzetközileg is alkalmazott, illetve ismert okból hozott korlátozó intézkedések képezhetnek kivételt. Ezeket az okokat a törvényjavaslat példaszerűen sorolja fel. Ez a szabály nem jelent korlátozást a hatályos külkereskedelmi engedélyezési rendszer tekintetében.

Az áru szállítóeszközön történő elhelyezésének szabályozása nemzetközi előírásokon alapul. Törvényben történő rögzítése azért szükséges, mert olyan alapvető anyagi jogi szabály, amelynek megsértése súlyos bűncselekmény vagy szabálysértés elkövetésének gyanújára ad okot.

A 7-11. §-hoz

Vámbiztosíték

A vámáruhoz és - a jövedéki törvény által előírt esetben - a magas adótartamú áruk szállításához az állami bevételek érvényesíthetősége érdekében - a tulajdonjogtól függetlenül - biztosítékadási kötelezettség kötődik. Ez az előírás figyelembe veszi a vonatkozó nemzetközi rendelkezéseket és a közterhek megfizetésének hazai kedvezőtlen tapasztalatait is. Új elemként került a Javaslatba a külföldi bankgarancia elfogadásának és a szakmai szövetségek kezességvállalásának a garanciarendszerbe történő bekapcsolási lehetősége, valamint a vámbiztosíték felszabadítása feltételeinek részletezése. A vám biztosítása alóli mentességek között továbbra is fennmarad a bérmunka a törvényi fogalmazás szerint: aktív feldolgozási konstrukció speciális kedvezménye.

Ugyancsak a vámterhek megtérülésének biztosítását szolgálja a vámárut terhelő zálogjog megerősítése, és egyéb zálogjoggal való kapcsolatának rendezése.

A 12. §-hoz

Vámtarifa

A Javaslat a vámtörvény, a vámtarifa-törvény és a vámkezelésnél kötelezően felszámítandó egyéb pénzügyi terhek szabályozásáról szóló jogszabályok egymáshoz való kapcsolódását, illetve végrehajtásának módját rendezi.

Az Európai Unióval megkötött Társulási Megállapodásban foglaltakhoz igazodóan eltérő vámteher kiszabási feltételeket állapít meg a nem kereskedelmi áruforgalomra. Az utas- és ajándékforgalom vámkedvezményét a törvény végrehajtási rendelete szabályozza, tekintettel az inflációból adódó gyakoribb változtatási igényre.

A 13-14. §-hoz

Fizetési kötelezettségek

A törvény deklarálja a vámáruval kapcsolatos általános vámfizetési kötelezettséget. E célból megerősíti a vámhatóság intézkedési, (kivetési) jogosultságát a vámmal együtt kiszabott más köztartozások vonatkozásában is, aminek részben célszerűségi, részben gazdasági indokoltsága van és megfelel a vonatkozó nemzetközi gyakorlatnak.

A 15. §-hoz

A Javaslat felhatalmazást ad a más jogszabályok alapján történő, általános vagy operatív beavatkozást igénylő esetekben (pl. fizetési mérlegprobléma kezelése érdekében, piacvédelmi, vagy dömpingeljárás keretében alkalmazandó intézkedések) születő döntésekből eredő fizetési kötelezettségek végrehajtására. Ezzel a nemzetközi gyakorlathoz igazodóan egyértelművé válik a vonatkozó jogszabályokon alapuló államigazgatási intézkedések eljárásjoga is.

A 16-19. §-hoz

Származási szabályok

A Javaslat a származási szabályokat illetően - igazodva a nemzetközi gyakorlathoz - mind a jogalkalmazók, mind a gazdaság szereplői számára egyértelmű rendelkezést ad az áruk származásának meghatározása céljáról, értelméről, feltételeiről és módjáról. A származási feltételeket minden szempontból egységesíti, amennyiben az importáruknál egységesen a közvetlen szállítás kritériumát írja elő, a fejlődő országoknak korábban biztosított "közvetlen vásárlás" feltétele helyett.

A származás meghatározó szereppel bír az alkalmazandó vámtétel, illetve az esetleges kedvezmények vagy korlátozások vonatkozásában, továbbá az áruforgalomhoz kapcsolódó speciális eljárásokban is.

Kiemelendő a törvénynek az a rendelkezése, miszerint kedvezmények igénybevétele kizárólag az áru származásának okmánnyal történő igazolása esetén lehetséges! Rendelkezik továbbá a Javaslat arról, hogy több nemzetközi egyezmény alkalmazásának felmerülése esetén a vámkezelést kérőkérelme az irányadó. Ez az előírás azért lényeges, mert felhívja a figyelmet annak szükségességére, hogy a vámrendszerben rejlő lehetőségek (előnyök) kihasználása az ügyfelek vámszakmai ismeretét, jártasságát feltételezi. Ellenkező esetben a szabad kereskedelmi megállapodásokban kiharcolt kereskedelempolitikai előnyök a gyakorlatban nem tudják betölteni piacösztönző szerepüket.

A 20-33. §-hoz

Vámérték

A vámérték meghatározása alapvető fontosságú, mivel a vámeljárásban mindennemű fizetési kötelezettségalapjaként szolgál. A Javaslat az 1980-ban kihirdetett GATT Vámérték egyezmény rendelkezésein alapul. A vámértékképzés specifikus szabályait pedig a vámeljárásjog szabályozásáról szóló nemzetközi egyezmény előírásainak figyelembe vételével, és a hazai gyakorlat mérlegelésével állapítja meg.

A vámértékszabályozás vámtörvény keretében történő megerősítését az is indokolja, hogy a vámterhek kiszámításánál mind a vámkezelést kérő, mind a vámkezelést végző számára egyértelművé váljon annak maradéktalan alkalmazási kötelezettsége. Ezt biztosítandó, a törvény által meghatározott érték fölött megerősíti a vámérték bevallás ez év januárban bevezetett "intézményét" is, ami mintegy a számla ellenőrzéseként előírja a vámérték kötelező kimunkálását. A vámértékszabályok következetes alkalmazása mellett tudatosítani szükséges, hogy a GATT előírásoknak nem mond ellent az alulszámlázás elleni hatósági fellépés, ha a közzétett hazai jogszabályi előírásokon alapul!

Ennek érdekében ez év januártól a vámhatóság kötelességeként rögzíti a vámjog az ügyfél által bevallott vámérték felülvizsgálatát, és a vitatott különbözetre biztosítékadási kötelezettséget ír elő.

A vámérték felülvizsgálat következetes érvényesítése feltételezi az egyes importtermékek értékesítési feltételeit ismerő szakmai szövetségek és a magyar külképviseleti hálózat részéről biztosított rendszeres árfigyelést, illetve az erre vonatkozó információk vámhatóságnak történő rendszeres átadását is.

II. Fejezet

AZ ÁRU, VÁMÁRU VÁMJOGI HELYZETÉNEK RENDEZÉSÉIG ALKALMAZANDÓ ÁLTALÁNOS SZABÁLYOK

A 34. §-hoz

Vámellenőrzés

A Javaslat deklarálja a vámhatáron behozott illetve kivitelre kerülő vámáruk/áruk vonatkozásában a vámhatóság kizárólagos vámellenőrzési jogosultságát, valamint az áru szállítójának azt a kötelezettségét, hogy a vámhatóság ellenőrzésének minden esetben alá kell vetnie magát.

A 35-36. §-hoz

Vámeljárások a határon

A vámáruk/áruk határon történő átvitelének alapszabályait tartalmazza egyrészt az ügyfelek, másrészt a határvámhivatal kötelezettségeinek megfogalmazásával. A felsorolt kötelezettségek rögzítésének a jogkövetkezmények szempontjából van meghatározó jelentősége. Alapvető anyagi szabályok ezek olyan tekintetben is, hogy e feltételekkel biztosítható az áruforgalom vámkezelésnél érvényesítendő szabályainak alkalmazása, ellenőrzése - és ha ezt jogszabály előírja - számbavétele.

A 37-39. §-hoz

A Javaslat a 34. §-ban meghatározott vámellenőrzéshez kapcsolódó jogokat, illetve kötelezettségeket - a vonatkozó nemzetközi szerződésekre is figyelemmel - konkrét formában határozza meg az ellenőrzés alanyai és az ellenőrzést végzők számára is világosan megfogalmazva, eljárásjogi mélységben. (Az itt szabályozott kötelezettségek gyakorlati jelentősége különösen a különböző alanyi mentességeket élvezők körének a vámjog által biztosított kedvezményei vagy kötelezettségei rögzítésében rejlik.) A csővezetéken szállított árukra vonatkozó bejelentési kötelezettség ez év januárban szigorodott, ami azért volt indokolt, mert a korábban biztosított egyszerűsített eljárást az olajkereskedők az államot több milliárddal megkárosítva, használták ki. A postaforgalomban beérkező küldemények vámellenőrzése, valamint a postára vonatkozó különös szabályok az Egyetemes Postaegyezmény (UPU) vonatkozó szabályainak felelnek meg.

A 40-41. §-hoz

Ellenőrző vizsgálat a vámhatáron

A határvámhivatal számára kötelezően előírt ellenőrző vizsgálat és szükség szerinti vámvizsgálat részletes szabályait tartalmazza az ellenőrzött együttműködési kötelezettségének előírásával és a határforgalom áteresztő képességének szem előtt tartásával. E rendelkezésekkel kapcsolatban tudatosítani szükséges, hogy a törvényi előírások módot adnak mind az áruforgalom liberalizálódásának érvényesítésére, mind a határforgalom gyorsítására vonatkozó nemzetközi kötelezettségvállalások teljesítésére. Ugyanakkor nem zárják ki a nemzetgazdaság jogos védelme miatt szükségessé váló fokozott ellenőrzés lehetőségét sem.

A 42-43. §-hoz

A törvénytervezet vonatkozó része azt az alapelvet nyilvánítja ki, hogy a határon átlépő árut vámeljárásban csak a törvény által előírt kérelemre részesíti a vámhatóság. Ennek hiányában vagy, ha a kérelem teljesítését az áruforgalmat szabályozó hatályos jogszabályok (különösen az állat-, növényegészségügyi és környezetvédelmi) nem biztosítják, a határvámhivatal megtagadhatja az áruk határon történő ki- és beléptetését.

A 44. §-hoz

A vámáru jelleg megköveteli, hogy a vámárut további vámjogi sorsának eldöntése végett vámigazgatási eljárás alá vonják. Mivel a szabályozás egyik alapelve az, hogy a vámhatóság a vámárut/árut - ha a jogszabályi feltételek fennállnak - olyan eljárás alá vonja, amit a rendelkezésre jogosult kér, rendelkezni kell arról is, hogy mit kell tennie a vámhatóságnak abban az esetben, ha nem kérik a vámeljárás alá vonást, vagy kérik ugyan, de az - jogszabályi feltételek hiányában - nem hajtható végre.

A vámeljárás gyorsítása érdekében ésszerű rövid időben került meghatározásra az átmeneti őrzés lehetősége. Ugyanakkor a törvény rugalmasan lehetőséget ad arra is, hogy a hatósági engedélyhez kötött vámkezelések esetén is igénybe vehető legyen ez a lehetőség az engedély (pl. KERMI igazolás) beszerzéséig.

III. Fejezet

VÁMJOGI ÉS VÁMELJÁRÁSI RENDELKEZÉSEK

A 45. §-hoz

Vámfelügyelet

A vám és adóbevételek biztosítása és az áruforgalomra érvényes korlátozások, tilalmak betartásának ellenőrzése megköveteli, hogy a vámárukat és egyes esetekben a kivitelre kerülő áruk meglétét - ha erre szükség van - a vámhivatal bármikor ellenőrizhesse. Ezt a célt szolgálja a nemzetközi gyakorlatban is ismert és alkalmazott vámfelügyelet jogintézménye. Ez a jogintézmény nem a jogban általánosságban ismert felügyeletet jelenti, hanem a vámellenőrzéshez kapcsolódó specifikus jogintézménye a vámhatóságnak.

A 46. §-hoz

Vámvizsgálat

A vámvizsgálat a vámhatóság olyan sajátos eljárási cselekménye, amelynek alapján a vámkezelési kérelemben szereplő adatokkal összehasonlítja a vámeljárásban részesíteni kért árut/vámárut és szükség szerint meghatározza annak vámértékét vagy vámtarifaszámát. A nemzetközi gyakorlattal összhangban, az áruforgalom gyorsítása és a vámeljárás egyszerűsítése érdekében, megfogalmazásra került az egyszerűsített vámvizsgálat lehetősége, ami módot ad az ún. bizalmi elv gyakorlására is.

A törvény meghatározza azt a kört, amelyek elsősorban élvezhetik az egyszerűsített vámvizsgálatot.

A 47. §-hoz

Vámkezelésre vonatkozó rendelkezések

Miután a vámeljárás alapvetően mindig áruhoz kapcsolódik, ezért az illetékességi szabályt is ennek megfelelően kell megállapítani. Lehetőséget kell azonban biztosítani arra is, hogy célszerűségi, biztonsági és egyéb gazdaság- vagy piacvédelmi okokból az áruk bizonyos körével csak a kijelölt vámhivatalok foglalkozhassanak, vagyis csak ott lehessen azokat bemutatni.

E rendelkezések - többek között - megerősítik azt az általános érvényű liberális szabályozást, miszerint az ügyfél szabadon dönthet a vámkezelés helyének megválasztásában. E szabályozás alóli kivételt a törvény végrehajtási rendelete tehet.

A 48. §-hoz

A vámkezelést kérő nem csupán arra köteles, hogy kérelmet terjesszen elő, hanem saját költsége terhére az áru vámszempontból szükséges vizsgálatának feltételeit, kereskedelmi áruforgalom esetén a vámkezeléshez nyújtott szakszerű együttműködést is köteles megteremteni.

A 49. §-hoz

A vámkezelésnél alkalmazott előírások érvényesítésére vonatkozó technikai jellegű szabályokat foglalja össze.

Az 50. §-hoz

A vámkezelés során - a vámjogon kívüli egyéb jogszabályok alapján - érvényesítendő előírások végrehajtásának ellenőrzésére történő felhatalmazást, valamint egyéb, a gyakorlati vámmunkát segítő speciális feltételek előírását tartalmazza.

E rendelkezés gazdaságpolitikai fontosságát "igazolják" a vámtörvényhez érkezett olyan észrevételek és elvárások, amelyeket sok esetben az ellenőrzési kötelezettség helyett a vámhatóságon kérik számon, a feladatkörébe nem tartozó pl. növény-egészségügyi hatósági intézkedéseket is.

Az 51-53. §-hoz

Árunyilatkozat

A kérelemre induló vámkezelésre vonatkozóan általános szabályokat állapít meg, amelyek valamennyi vámeljárásban érvényesek, továbbá rendelkezik a különleges esetben követendő eljárásokról is. E rendelkezések is tartalmaznak vámeljárást egyszerűsítő előírást, például a vámjegy alkalmazásának, vagy az együttes és az összevont árunyilatkozat adás lehetőségét.

Az 54. §-hoz

E rendelkezés hosszabb távon megteremti az ún. kötelező vámtarifa információnyújtás lehetőségét, ami az áru vámtarifába történő pontos besorolásához szükséges.

E feltétellel követelhető meg az ügyféltől az árunyilatozat pontos kitöltése is. A rendelkezés ugyanakkora nyilatkozatot kitöltő felelősségét rögzíti a vámárunyilatkozat adatainak valódisága tekintetében.

Az 55. §-hoz

Alapvetően az ügyfél részére biztosított garanciális szabály, az esetleges jogorvoslat megalapozására, miután meghatározza az áru nyilatkozattal, illetve annak elfogadásával és visszautasításával kapcsolatos legfontosabb szabályokat.

Az 56-59. §-hoz

Árutovábbítás

Az itt meghatározott vámeljárás azért szükséges, mert a határvámhivatalok az esetek többségében értelemszerűen nincsenek abban a helyzetben, hogy a belépő, illetve kilépő áruk végleges vámjogi sorsát rendezzék. A tranzitforgalom lebonyolítása is megköveteli a vámfelügyelet biztosítását. E célokat szolgálja az "árutovábbítás" jogintézménye, melynek tételes jogi rendelkezései az Európai Unió vonatkozó előírásaival is teljesen egyezőek, és alkalmasak arra, hogy a megfelelő eljárási szabályok mellett pénzügyi biztosíték segítségével "ösztönözzenek" a jogszabályi előírások betartására, illetve a szállítás alatt lévő áruk vámjogi sorsának végleges rendezésére.

A 60-65. §-hoz

Raktározás

A vámjogi szempontból még bizonytalan rendeltetésű vámáruk vámfelügyelet alatt tartásának lehetőségét szélesíti a "Raktározás" elnevezésű vámeljárás. A Javaslatban foglalt rendelkezések az általános - EU konform - szabályokat állapítják meg. Az eljárás gazdasági jelentőségét az húzza alá, hogy ezzel a lehetőséggel széles körben és korlátlan ideig módot ad a törvény a folyamatos termeléshez szükséges készletek behozatalához oly módon, hogy a vámfizetési kötelezettség teljesítése a tényleges felhasználáshoz történő kiraktározás időpontjához kötődik. A szabályozás a folyó áruforgalomban egy kvázi halasztott vámfizetési lehetőséget jelent, a pénzügyi biztosítékot ugyanis a raktározási tevékenységre jogosult adja.

A 66-71. §-hoz

Vámraktár

Az EU szabályok alapul vételével lehetőséget biztosít a Javaslat a piacgazdaság igényeinek megfelelő vámraktárak - ideértve a magánvámraktár megteremtésének és a továbbiakban magánvámraktárként működő konszignációs raktár megőrzésének lehetőségét is - felállításához és működtetéséhez.

A 72-74. §-hoz

Aktív feldolgozás

A külföldi fél megrendelésére ellenszolgáltatás fejében végzett (bérmunka)tevékenység a foglalkoztatottság és export szempontjából kiemelt gazdasági jelentőséggel bír. A vámáru említett céllal történő behozatalának vámkedvezménnyel (vám- és vámbiztosíték mentességgel) történő támogatása "ellenében" az ügyfélnek korlátozott rendelkezési jogosultságot, a vámhatóság részére pedig a vámfelügyeleti lehetőséget biztosít a szabályozás. Az aktív feldolgozásban történő vámkezeléshez szükséges engedélyt az Ipari és Kereskedelmi Minisztérium - a meghatározott feltétel megléte esetén - adhatja meg. A feltételek részletes szabályozását az ipari és kereskedelmi miniszter rendeletben állapítja meg.

A 75-78. §-hoz

Ideiglenes behozatal

Az ideiglenes behozatalt az aktív feldolgozási eljárástól az különbözteti meg, hogy ebben az esetben változatlan állapotban, tehát állagváltozás nélkül kell az árut külföldre visszaszállítani. Az EU szabályozáshoz mindkét eljárás - beleértve azok jogcímeit is - közeledett. Kiemelendő, hogy ennek az eljárásnak is elengedhetetlen eleme a vámárura kiszabott vámterhek biztosítása. A biztosítás mértéke viszont a nemzetközi összehasonlításban nagyobb kockázattal járó magyar sajátosságokhoz igazodik.

Nem változtat a törvényjavaslat a január 1-jén hatályba lépett szigorításon - miszerint a személygépkocsi tekintetében csak a természetes személyeknek biztosítja az ideiglenes behozatal lehetőségét -, ami egyébként megfelel a jogharmonizációs szempontoknak is.

A 79-80. §-hoz

Belföldi forgalom számára történő vámkezelés

A vámáru jelleget megszüntető eljárás szabályait állapítja meg, amellyel befejeződik a vámfelügyelet és - a vámterhek megfizetését, rendezését, illetve egyéb jogszabályokban az áruforgalomra vonatkozó előírások betartásának ellenőrzését követően - szabad rendelkezést tesz lehetővé a behozott áruval kapcsolatban. Ez alól kivételt csak az az eset képez, ha feltételhez kötött vámkedvezményben részesül az áru, amikor a vámterhek elévülési idejéhez igazodóan a közvetett vámfelügyelet fennmarad.

A 81-83. §-hoz

Ezekben a szakaszokban a Javaslat a vámárukkal kapcsolatban lehetőséget biztosít a már fel nem használható anyagok olyan megváltoztatására, hogy azok a változott formában használhatók legyenek. A vámfizetési kötelezettséget az alaktalanítás utáni állapothoz köti. A teljesen használhatatlan árukat pedig meg lehet semmisíteni. Rendelkezik továbbá az ellenszolgáltatás nélküli felajánlás feltételeiről és vámjogi következményéről.

A 84-89. §-hoz

Kiviteli vámkezelések

A kiviteli irányú áruforgalom itt meghatározott szabályai a határforgalom gyors lebonyolítását szolgálják, mivel előzetesen elvégezhetővé teszik (a belterületen) a vámeljárás egyes kötelező feladatait, így azokat a határon nem kell megismételni. Természetesen a helyzettől függően a határvámhivatal is végezheti ezeket az eljárásokat.

Speciális kiviteli vámkezelés a külföldi féllel kötött szerződés keretében külföldön végeztetett tevékenység (a passzív feldolgozás), amelynek lehetősége - és az EU szabályoknak is megfelelően - nemzetgazdasági indokoltság alapján engedélyezhető a törvényi előírások szerint.

Fontos tudnivaló, hogy nemzetközi szabályokhoz igazodóan a külföldi megmunkálás után visszahozott vámárura nem az importra vonatkozó előírás, hanem a kiviteli előjegyzésben vámkezelt, megmunkálásra kiszállított magyar áruval történő visszahozatali elszámolási kötelezettség szabálya érvényesül.

A 90-94. §-hoz

Vámszabadterület

A vámszabad terület speciális vámjogi előnyeinek megőrzése elsősorban azzal indokolható, hogy ott alapvetően import termékek felhasználásával történő export célú feldolgozási tevékenység folyik.

A vámáru után fizetendő vám alóli mentesítést tesz lehetővé ez a jogintézmény anélkül, hogy a belső gazdasági életben érvényesülő szabályok sérelmet szenvednének.

A vonatkozó nemzetközi gyakorlatot és a nemzetgazdaság versenysemleges működési követelményeit is mérlegelve, azonban indokolt fenntartani a vámszabad területen folytatott tevékenység szigorú engedélyezési gyakorlatát és korlátozását is.

A szabályozás révén biztosított, illetve megőrzött speciális kedvezmények egyébként nem korlátozzák a vámszabad területeket is magában foglaló vámterület területi hatályát! Így a vámszabad területen speciális kedvezmények mellett termelt termékek magyar származása sem vitatható, ha azokba beépül a származási szabályok által megengedett magyar hányad, következésképpen azok szabad kereskedelmi partnereinkhez történő exportja esetén megkapják a piacra jutási kedvezményeket is.

Meg kell őrizni a vámszabad területi szabályozást azért is, mert az a tervbe vett különleges gazdasági övezetek vámjogi kezelésére is alkalmas (és adott) eszköz lehet.

A 95. §-hoz

A határmenti gazdálkodás a nemzetközi gyakorlatban ismert, a hazai jogban viszont jelenleg nem működő jogintézmény, mely a jövőben megkötendő nemzetközi egyezmények után éled fel a gazdasági követelményeknek megfelelően. A gazdasági együttműködés oldaláról viszont jelenleg is élő igény mind az osztrák, mind a szlovén partnerekkel. Ilyen céllal földbérleti szerződéskötésre is van szándék.

A 96. §-hoz

A határterület (kishatár) áruforgalma ma is hatályos nemzetközi szerződések alapján álló, jelenleg nem működő jogintézmény.

A 97-99. §-hoz

Tarifális vámkedvezmények

A Javaslatban foglaltak a gazdaságilag indokolt - és a vámtarifa jogszabályok alapján jelenleg is működő - operatív beavatkozás, az ún. aktív vámpolitika alkalmazására lehetőséget adó eljárás szabályát rögzítik. A jogkör gyakorlója az általános szabályokban előírt vámtételből külön jogszabályban meghirdetett módon meghatározott időre kedvezményt biztosít.

Speciális módja az engedélyjegyes eljárás, amely felhasználási és elszámolási feltételhez kötött, és a vámhatóság által ellenőrzött vámtarifa kedvezmény.

A 100-124. §-hoz

Vámmentességek

A vámmentességi esetek tartalma és jogcímei lényegében megegyeznek az Európai Unió vonatkozó szabályaival. A jogszabályi vámmentességek bővítésének egyfelől az a nemzetközi gyakorlaton alapuló tendencia szab korlátot, hogy az áruforgalom szabályozása (korlátozása és kedvezményei is) alapvetően az adott árukhoz és kevésbé a célokhoz kapcsolódik. Az egyes jogcímek felülvizsgálatára a vámmentesség megadásának, illetve fenntartásának speciálisan hazai indokai szerint került sor. Így továbbra is megtalálhatók benne a gazdasági megfontolásból biztosíható vámmentességek, a nemzetközi szerződéseken nyugvó vámmentességek, az alanyi jogon adható mentességek, valamint a kiemelt célok megvalósítását segítő tárgyi vámmentességek. A felülvizsgálat eredményeként több jogcímnél is feltételt szabtunk a vámmentesség biztosítása ellenében és nem adtunk helyt a vámkedvezmények bővítésére irányuló felvetéseknek, amit a költségvetési korlát mellett az EU-val történő jogharmonizációs kötelezettség is indokol.

IV. Fejezet

VÁMTEHER

A 125-127. §-hoz

Vámfizetési kötelezettség

A Javaslat célja, hogy az egységes és azonos szabályokon alapuló eljárás biztosítása érdekében megalapozza, illetve megerősítse, hogy a vámeljárás keretében a vám érvényesítése mellett beszedésre kerülő egyéb köztartozásokra is a vámeljárás szabályai az irányadóak. A vámterhek beszedése

és a jogbiztonság érdekében pontosan rögzíti azt is, hogy ki köteles a vámterhet megfizetni, illetőleg a vámhatóság kitől követelheti annak megfizetését. (E rendelkezések egy része már 1995 január 1-jétől hatályba lépett.)

A vámfizetésre kötelezett meghatározása egyébként megegyezik az EU vonatkozó előírásaival is.

A 128-130. §-hoz

Vámteher kiszabása

A vámteher kiszabására vonatkozó rendelkezések alkalmazása szempontjából lényeges határidőket, másrészt a kiszabásra kerülő vámterhek eljárási és anyagi szabályozását összekapcsoló rendelkezéseket rögzít, illetve az aktív és passzív feldolgozásra, valamint a vámszabad területről belföldre kerülő árukra a vonatkozó nemzetközi szabályokkal összhangban álló speciális anyagi jogi szabályokat állapít meg. A heti egyszeri árfolyam rögzítése a vámhivatalok egységes eljárását hivatott biztosítani.

A 131-134. §-hoz

Vámteher közlése, megfizetése, fizetési kedvezmény

A Javaslat a kiszabott és esedékes vámterhekkel kapcsolatos teljesítési határidőket, valamint a teljesítés módozatait - a vámfizetésre kötelezett jogállására való tekintet nélkül - egységesen szabályozza az alkalmazás és az értelmezés megkönnyítése céljából. Megerősítést nyer az azonnali vámfizetés rendszere és rugalmasabb engedélyezési, illetve alkalmazási rendszer a halasztott vámfizetési engedély megszerzéséhez a pénzügyi terhek fokozatos enyhítési lehetőségével. Kivételes esetben biztosít lehetőséget a részletfizetési kedvezmény igénybevételére, ilyen módon támogatva például a korábban gazdaságpolitikai okból biztosított kedvezmények (exportfejlesztő pályázati lízing) fenntartását. Ez utóbbinál egyidejűleg a tényleges exportteljesítéshez köti a kamatmentesség mellett adott vámkedvezmény érvényesítésének feltételeit.

A 135. §-hoz

Vámbevételek elszámolása

A vámbevétel elszámolására és kezelésére az ügyfelek érdekében garanciális szabályokat ír elő, a rövid határidőn belül történő elszámolások és a hatóság részéről történő gyorsabb intézkedések biztosítása céljából. Ennek érdekében rendeli el a folyószámlákról szóló folyamatos negyedévenkénti tájékoztatási kötelezettséget is.

A 136. §-hoz

Helyesbítés

A helyesbítés olyan sajátos vámigazgatási eljárás, amely a külkereskedelemben szokásos utólagos elszámolás kapcsán adódó eltéréseket hivatott vámjogilag is érvényesíteni.

A 137. §-hoz

Vámvisszatérítés

Az árubehozatallal kapcsolatban teljesített vámterhek az áruk külföldre történő kiszállítása esetén visszatéríthetők, javítva ezzel is a hazai termékek külföldi piacra jutásának esélyeit. Exportösztönzési céllal a jogintézmény megőrzése indokolt. Ugyanakkor ezzel összefüggésben tudni kell, hogy az EFTA egyelőre csak átmenetileg ismerte el a vám-visszatérítési gyakorlatunkat, és az EU is utólag kifogásolta arra való hivatkozással, hogy a hozzá bekerülő import versenyfeltételeit torzítja az exportőr ország által alkalmazott vámvisszatérítés.

A 138. §-hoz

Vámteher mérséklése

A vámtörvény - az adóeljáráshoz hasonlóan - természetes személy részére az ellenérték nélkül beérkezett vámárukra rögzít méltányossági lehetőséget a vámteher mérséklésére, elengedésére. Ennek indoka kizárólag a kötelezett és vele együttélő közeli hozzátartozó (1. § 26. pont) megélhetésének súlyosan veszélyeztetése lehet. A törvény méltányolja azt az esetet is, ha a vámáru az állampolgárok széles körét érintő közösségi feladatok ellátását szolgálja.

Gazdálkodói körben a kamattartozás mérséklésére van lehetőség a gazdálkodás folytatásának biztosítása érdekében.

A méltányosság értelmezését és kereteit - annak jellegéből következően - a joggyakorlat fogja kialakítani.

A 139-140. §-hoz

Elévülés

Az adóterhek követelésével megegyező ötéves elévülés gyakorlati érvényesíthetősége céljából a Javaslat lehetővé teszi a nem érvényesített vám öt éven belül történő behajthatóságát, illetve a túlfizetés visszakövetelését.

A 141. §-hoz

Vámigazgatási bírság

A Javaslat a szabálysértési vagy büntetőeljárásban alkalmazható szankciók mellett a jogellenes magatartáshoz, mulasztáshoz vámigazgatási (pénzügyi)jogkövetkezményt is fűz. A magasnak tűnő bírságok megállapításának célja a megelőzés és a vámeljárás szabályainak elsajátítására, szakszerű alkalmazására, valamint a nemzetközi kötelezettségek betartására való ösztönzés. Előír azonban garanciális szabályokat annak érdekében, hogy elkerülhető legyen a kettős pénzügyi szankció alkalmazása, továbbá a bírság elengedésére vagy mérséklésére vonatkozó méltányossági lehetőséget is tartalmaz.

A 142. §-hoz

Kamat

A fizetési kötelezettségek elmulasztása esetén kivetendő kamat mértéke egységes az ügyfél és a vámhatóság által történő fizetés tekintetében. Ez - a szektorsemlegesség alkotmányos alapelvét is figyelembe véve - egyaránt szolgálja a költségvetés bevételi érdekét és a gazdálkodók likviditási helyzetének a jogalkotó részéről történő figyelembe vételét. A magas kamatteher fenntartását továbbra is az indokolja, hogy a költségvetés ennek révén is csökkentse az állami kötelezettségek hitelezésének kényszerét, másrészt a vámhatóságot a visszafizetés (visszatérítés) mielőbbi teljesítésére ösztönözze. Ugyanakkor a törvényben biztosított fizetési kedvezmények esetében lehetővé teszi a jegybanki alapkamathoz igazodó kamatteher alkalmazását.

A 143-144. §-hoz

Vámkezelési díj, költségtérítés

A Javaslat a jelenlegi szabályokban, valamint a nemzetközi gyakorlatban is alkalmazott díjakra, költségtérítésre vonatkozó rendelkezéseket tartalmazza. A mértékek tekintetében számításba veszi az inflációból eredő kiigazításokat is. A vámkezelési díj és statisztikai illeték (átmeneti) fenntartása költségvetési szempontból indokolt, ám az ezekből származó bevételek a leépítésükre vállalt szabad kereskedelmi kötelezettségek miatt 1995-től érzékelhetően csökkennek. A vámkezelési díj és statisztikai illeték elengedésére adott méltányossági lehetőség a hatályos előírásokhoz igazodik, azzal a különbséggel, hogy az 1996-ban 1%-os mértékű vámkezelési díj elengedésére - az ugyancsak 1%-ra csökkenő statisztikai illeték elengedésére biztosított mérlegelési joggal megegyezően - a pénzügyminiszter kap felhatalmazást.

VI. Fejezet

A VÁMIGAZGATÁSI ELJÁRÁS KÜLÖNÖS SZABÁLYAI

A 145-147. §-hoz

Vámigazgatási eljárás különös szabályai

Az államigazgatási eljárás általános szabályairól szóló 1957. évi IV. törvény rendelkezéseit a vámigazgatásban azokkal az eltérésekkel kell alkalmazni, amelyeket e törvény határoz meg. (Lásd még 211. § (7) bekezdését.)

A legfontosabb eltérések a következők:

A vámtörvény eltekint az írásbeliség elvétől egyszerűen teljesíthető vámkezelési kérelem esetén.

A vámigazgatási eljárásban pontosan meghatározott az ügyfél kiléte, beleértve a képviseleti jogosultságot is. Vámigazgatási ügyben eszerint nincs helye a jogos érdek - mint ügyféllé minősítő ok - vizsgálatának, szemben az államigazgatási eljárás általános szabályaival.

Adott vámügyekben minden vámhivatal általános hatáskörrel és illetékességgel rendelkezik. Az ettől való eltérést - különös hatáskört és illetékességet, vagyis speciális ügyekben való eljárást - a végrehajtási korányrendelet szabályozza.

A törvény eleve az általános ügyintézési határidő kétszeresét (hatvan nap) biztosítja a bonyolultabb ügyek elintézésére.

Az általános szabályoktól eltérően a vámtörvény pontosan meghatározza, hogy mely ügyekben szükséges alakszerű határozatot hozni, illetve a hatósági igazolást bizonyos esetekben határozatnak tekinti.

Jelentős különbség az általános és a vámeljárásban alkalmazandó jogorvoslati rend között. Eszerint nincs halasztó hatálya a fellebbezésnek a meghatározott (általában az ügyfél számára kötelezést tartalmazó) esetekben.

A törvény a jogszerűséghez, illetve annak hiányához pénzügyi szankciót, kamatterhet fűz.

A 148-153. §-hoz

Végrehajtási eljárás

Összhangban a bírósági végrehajtásról szóló 1994. évi LIII. törvényben foglaltakkal, a törvény az állami követeléseknek lehetőleg maradéktalan érvényesítését kívánja elősegíteni.

Tekintve, hogy végrehajtási eljárásnak a jogerős vagy azonnal végrehajtható határozatok esetében, és az önkéntes jogkövetés elmulasztását követően van helye, a jogalkotó kényszerítő intézkedések alkalmazását rendeli el, illetve azok eltűrésére kötelezi a jogsértőt.

A végrehajtási eljárás alapelvei azonban e szabályokban is érvényesülnek.

Így a jogorvoslathoz való jog a végrehajtási kifogás, illetve fellebbezés az ingatlanvégrehajtás esetén.

A fokozatosság elve: zálogjogból történő kielégítés, felszólítás, inkasszó vagy munkabérletiltás, követeléselvonás, ingóvégrehajtás, ingatlanvégrehajtás.

Az arányosság elve: 100.000 Ft, vagy az alatti vámtartozás esetén csak akkor van helye ingatlanvégrehajtásnak, ha az nem minősül aránytalanul csekélynek az ingatlan értékéhez képest.

A törvény a joggyakorlatra bízza az aránytalanul csekély mérték meghatározását.

VII. Fejezet

NYILVÁNTARTÁS, ADATSZOLGÁLTATÁS, ADATVÉDELEM

A 154-160. §-hoz

Nyilvántartás, adatszolgáltatás

A vámnál képződő adatoknak nemzetgazdaságilag is kiemelt fontosságot tulajdonít az a kettős funkció, miszerint a vámokmányokon szereplő adatok a vámterhek kiszabásán túl a külkereskedelmi statisztika alapját is képezik. A jogalkotó a törvényi szinten szabályozott adatvédelem érvényesülése és a statisztika pontossága érdekében megfogalmazza a garanciális szabályokat a vámeljárás során képződő adatok kezelésére és felhasználására is. Ezáltal a nemzetgazdasági információs igények kielégítésének módját a statisztikai törvényben foglaltak és a személyes adatok védelméről szóló törvényi szabályozással összhangban biztosítja. Rögzíti a szabályozás továbbá a vámhatóság számára szükséges adatszolgáltatások igényét is, aminek biztosítása - többek között - a feketegazdaság elleni hatékonyabb fellépést is szolgálja.

VII. Fejezet

UTÓLAGOS ELLENŐRZÉS

A 161-172. §-hoz

A törvény kiemelten foglalkozik az ellenőrzések és az utólagos ellenőrzések körével, különös tekintettel az utólagos ellenőrzés lefolytatásának szabályaira. Az utóellenőrzési tevékenység megerősítését az is indokolja, hogy az áruforgalom gyorsítása és a bizalmi elv szélesítése érdekében új elemként lehetővé válik az egyszerűsített vámvizsgálat.

A vámkezelés az ügyfél által adott árunyilatkozat alapján történik. Az árunyilatkozaton feltüntetett adatok többségének valódisága csak az ügyfélnél tartott utólagos ellenőrzés során, az általa vezetett nyilvántartásokból és egyéb, a vámkezeléshez közvetlenül nem kapcsolódó okmányokból állapítható meg. A piacgazdaság kiépítésének ellentmondásos viszonyai különösen fontossá teszik az utóellenőrzési tevékenység erősítését, ami elősegítheti a tisztességes piaci magatartás kialakulását.

A törvényben megfogalmazott eljárási szabályok mind az ügyfél, mind az ellenőrzést végző hatóság részére olyan garanciákat jelentenek, amelyek egyértelművé teszik az érintettek jogait és kötelezettségeit. A fentieken túlmenően az előírások tartalmazzák a vámeljárás specifikus jellegének megfelelő ellenőrzési követelményeket mind a vámra, mind pedig a vámokkal együtt beszedendő egyéb közterhekre vonatkozó jogszabályi előírásokra, az azonos eljárási szabályok érvényesítése céljából.

II. RÉSZ

VÁMIGAZGATÁS

I. Alapvető rendelkezések

A 173. §-hoz

A vámigazgatás irányítására vonatkozó alapvető rendelkezések kizárólagosan a pénzügyigazgatás keretében erősítik meg a vámigazgatás működését. Egyértelművé teszik a vámmal kapcsolatos elvi és végrehajtási jellegű feladatokra vonatkozó államigazgatási munkamegosztást, nevesítik a Vám- és Pénzügyőrséget, mint a vámigazgatási feladatokat végrehajtó szervet. Megerősítik a pénzügyminiszternek a végrehajtó apparátus tevékenységét irányító és felügyelő jogát.

A 174-176. §-hoz

A törvény a hatályos jogszabályi előírások alapján rögzíti a vámszervezet feladatát, részletezi a pénzügyőri intézkedés és szolgálati fellépés rendjét, valamint a pénzügyőr jogállását, jogait és kötelezettségeit.

III. RÉSZ

A VÁMSZERVEZET SZOLGÁLATI JOGVISZONYBAN ÁLLÓ TAGJAI ÁLTAL ALKALMAZHATÓ KÉNYSZERÍTŐ ESZKÖZÖKRE VONATKOZÓ RENDELKEZÉSEK

A 177-189. §

Kényszerítő eszközök alkalmazása

A pénzügyőr által alkalmazható kényszerítő eszközöket a rendőrségi törvényben foglaltakkal összhangban szabályozza, illetve tartalmazza a vámszervezetre vonatkozó különleges rendelkezéseket.

A 190-193. §-hoz

Hatóságok, rendvédelmi szervek együttműködési kötelezettsége

A törvény a vámeljárás során érintett szervek együttműködésének alapvető szabályait tartalmazza. A feladatokat pontosan meghatározva lehetővé válik a felelősség konkrét esetekben való egyértelmű megállapítása. Különösen fontos kiemelni azt a garanciális szabályt, amely nemzetközi jogon alapszik, miszerint vámellenőrzést kizárólag a vámhatóság végezhet. (Ez a szabály már több évtizede sarkalatos pontja a nemzetközi jognak, ami újból megerősítésre került az Európai Unióval létrehozott, társulási feltételeket rögzítő egyezményben is. A Társulási Megállapodás szerint ugyanis csak a vámhatóság igazolásai fogadhatók el az áruforgalommal kapcsolatos valamely tény vagy körülmény meglétének vagy hiányának igazolására.)

A vámszervezet kizárólagos vámellenőrzési jogosultságának megerősítése mellett e rendelkezések alapvető jelentősége az együttműködés kölcsönösségének kötelezettségében rejlik, ami egyaránt garanciát jelent az állam gazdasági és pénzügyi rendjének megőrzése, valamint az államhatár őrizetének biztosításához!

A 194-202. §-hoz

A vámáruk és áruk szállítóinak a vámhatósággal szembeni általános kötelezettségeit és a fuvarozási módoknak megfelelő speciális eljárásokat a hatályos szabályozással egyezően erősíti meg a törvény.

A 203-208. §-hoz

Vámügynökök

A törvény a fejlett államokban már több évtizedes múltra visszatekintő és bevált vámügynöki rendszer hazai meghonosodásához biztosít törvényes feltételt a vonatkozó nemzetközi szabályok és az időközben megfogalmazódott hazai igények figyelembevételével. Ezzel a Javaslata jog eszközével is segíti a vámhatóság munkáját érdemben támogató, megbízható szakmai gárda kialakulását.

-----STARTING---POINT---VEGE---

A 209-212. §-hoz

Átmeneti és záró rendelkezések

A törvény 1996. március 1-jén lép hatályba.

Az átmeneti rendelkezések egyrészt a hatálybalépéskor már megkezdett eljárások szabályait rendezik, másrészt a korábban kiadott kedvezmények és engedélyek folyamatosságát, illetve feltételeit rögzítik.

A jogharmónia megteremtése érdekében szükségesek a hatályon kívül helyező és módosító rendelkezések.