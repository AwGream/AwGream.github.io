2017. évi LVI. törvény indokolása

az erdőről, az erdő védelméről és az erdőgazdálkodásról szóló 2009. évi XXXVII. törvény és egyéb kapcsolódó törvények módosításáról

-----STARTING---POINT---ALTALANOS--- 

Az erdőről, az erdő védelméről és az erdőgazdálkodásról szóló 2009. évi XXXVII. törvény (a továbbiakban: Evt.) az erdők védelme, illetve használata tekintetében számos előremutató változást eredményezett, ugyanakkor az alkalmazása során több hiányosságára, ellentmondásra is fény derült.

Az erdők közérdekű szolgáltatásainak biztosítása, illetve az erdőgazdálkodás fenntarthatóságának biztosítása továbbra is az erdészeti ágazati szabályozás kiemelt célja és eszköze, ez azonban az ágazati szereplők véleménye szerint - különösen a magántulajdonú erdők esetében - a gazdálkodás és a tulajdon megalapozottabb korlátozása mellett, illetve kisebb adminisztrációs terheket eredményezve is megfelelően érvényesíthető.

Az állami tulajdonban lévő erdők elsődleges funkciója továbbra is az erdőkkel kapcsolatos közérdekű szolgáltatások és társadalmi igények fokozottabb kielégítése. Az állami erdők kiemelt szerepkörének hangsúlyozása érdekében a törvény alapelvei is pontosításra kerültek.

A szükséges és elégséges szintű szabályozás a cél. Ezzel összhangban nem szükségszerű, hogy a törvény hatálya, vagy teljes hatálya a fával, faállománnyal borított területek ilyen széles körére kiterjedjen. Az erdőtörvény területi kategóriái - különösen az erdő fogalma - mennyiségi és minőségi szempontból felülvizsgálatra szorul.

Az erdőgazdálkodással szemben megalapozott közérdekű korlátozást megfogalmazó szakterületek köre az elmúlt időszakban érzékelhetően megszaporodott. Erre tekintettel az ágazati szabályozást indokolt úgy módosítani, hogy az erdészeti igazgatás a körzeti erdőtervezés és a hatósági eljárások során ezen szakterületi szempontokat megfelelően fel tudja tárni, és össze tudja hangolni.

Az Evt. hatályba lépését követően alkotta meg az Országgyűlés az új földforgalmi szabályozást. A két szabályozás között ellentmondások keletkeztek, amelyek akadályozzák a magántulajdonban álló erdők használatát, használatba adását. Elsősorban az osztatlan közös tulajdonú erdők esetében ezzel kapcsolatban maga az Evt. szabályozása is hiányos, illetve ellentmondásos.

A törvény célja többek között az is, hogy megteremtse az összhangot a 2018. január 1-jétől hatályba lépő, az általános közigazgatási rendtartásról szóló 2016. évi CL. törvény (Ákr.) rendelkezéseivel és - az Ákr. által biztosított körben - egyes erdészeti eljárásoknál eltérő szabályokat vezessen be. Tekintettel arra, hogy a törvénymódosítás 2017. szeptember 1-jén lép hatályba, így az átmeneti időszakban az eljárásjogi rendelkezéseknek még a közigazgatási hatósági eljárás és szolgáltatás általános szabályiról szóló 2004. évi CXV. törvénnyel való összhangját kell biztosítani.

A klímaváltozás kapcsán ugyancsak sürgős intézkedéseket kell tenni. Az erdők ugyanis amellett, hogy kiemelkedő a jelentőségűk a klímaváltozás elleni küzdelemben, egyben védelemre is szorulnak a klímaváltozás hatásaival szemben. Bár a klímaváltozás ténye már egyértelmű igazolást nyert, a következményeit kellő megbízhatósággal még nem látjuk előre. Az intézkedésekre emiatt - a megfelelő ismeretek megszerzésével párhuzamosan - várhatóan csak több lépcsőben kerülhet sor.

Az Egyszerű Állam Programmal és a Magyary Zoltán Közigazgatás-fejlesztési Programmal összhangban az elmúlt időszakban számos javaslat fogalmazódott meg az Evt. módosításával kapcsolatban.

Az erdészeti igazgatás, az erdőtulajdonosokat, erdőgazdálkodókat és erdész szakembereket képviselő szakmai szervezetek, valamint az erdő gazdasági, közjóléti és védelmi szolgáltatásai révén érintett további szakterületek képviselői a törvény hatályba lépése óta nagy számú észrevételt és javaslatot fogalmaztak meg a törvényben foglaltakkal kapcsolatban.

A fentiek alapján a törvénymódosítás főbb általános célkitűzései:

1. A jogalkalmazás során a törvény hatályba lépése óta feltárt szabályozási ellentmondások, illetve hiányosságok megszűntetése (technikai jellegű módosítások).

2. A törvény egyes szabályozási területeinek az erdőket, erdőgazdálkodást érintően újonnan felmerülő, vagy korábban is ismert, de a törvényben nem megfelelően kezelt változásokkal, elvárásokkal összhangban történő érdemi módosítása (tartalmi módosítások).

3. Az erdőgazdálkodáshoz kapcsolódó szakmai adminisztráció egyszerűsítése egyes eljárások megszűntetésével, átalakításával, illetve egy korszerű és teljes körű erdészeti informatikai szakmai adatbázis, és elektronikus ügyintézési rendszer megvalósításával (a vállalkozások és az igazgatás adminisztratív terheinek csökkentése).

Fontos hangsúlyozni, hogy a módosítások nem érintik a törvény preambulumában lefektetett célkitűzéseket, illetve a törvényben az erdők, erdei életközösségek védelme érdekében rögzített elvárásokat és korlátozásokat. A szabályozás legfontosabb célja továbbra is az erdők, az erdei élőhelyek, és ez által az erdei életközösségek védelme, az erdők szakszerű kezelése, károsító hatásoktól, túlzott használattól és igénybevételtől való megóvása, természetességi állapotának fenntartása, valamint az erdő rendeltetésének, a termőhelyi viszonyainak és a természetességi állapotának megfelelő fafajokkal történő felújítása marad.

A módosítások elsősorban a szabályozottság növelését, a jogalkalmazás átláthatóbbá, megalapozottabbá tételét, az erdőkkel szorosabb kapcsolatban álló személyek, gazdálkodó szervezetek, hatóságok, illetve szakterületek közötti viszonyrendszer megfelelő rendezését, illetve az általuk képviselt szempontok megfelelő összehangolását szolgálja.

A törvénymódosítás célja továbbá az erdőgazdálkodó anyagi és adminisztrációs terheinek csökkentése. Az erdőgazdálkodáshoz kapcsolódó sokrétű hatósági eljárások, illetve szakmai adminisztrációs feladatok kifejezetten közérdeket szolgálnak, így indokolt az érintettek számára ezekre az eljárásokra vonatkozóan teljes díjmentességet megállapítani. Az új földforgalmi szabályozás értelmében a földhasználati nyilvántartásba vétel mentes az igazgatási szolgáltatási díjfizetési kötelezettség alól, a törvénymódosítással elérhető, hogy az erdőgazdálkodó nyilvántartásba vétele és nyilvántartásból történő törlése is díjmentes legyen.

-----STARTING---POINT---RESZLETES---

Az 1. §-hoz

A fenntartható erdőgazdálkodásról szóló törvény célja nem lehet csupán az erdő és a társadalom viszonyának szabályozása, hiszen az erdők közel felének magántulajdonba adását követően ebben a tekintetben mindenképpen kulcsszereplő az erdő tulajdonosa és használója is. Ennek megfelelően szükséges a törvény célját meghatározó rendelkezések pontosítása.

A 2. §-hoz

A törvény hatályáról szóló rendelkezés az elmúlt időszakban megjelent egyéb szabályozások, intézkedések illetve más ágazati törvényekhez illeszkedően kerül módosításra.

Belterületen csak az Adattárban már korábban is szereplő erdők szabályozása a cél. A belterületi ingatlanokon található erdők egy részét erre tekintettel - a külterületi tanya, üzem, major, vonalas infrastruktúrák, valamint elkerített honvédségi objektum területén található erdőkhöz hasonlóan - indokolt a törvény hatálya alól kivonni.

Hasonló okból indokolt a zártkerti, támogatás nélkül létesült magán ingatlanok kivonása a törvény hatálya alól.

Az erdőtörvény az erdőgazdálkodás szabályozása részeként a kitermelt faanyag készletezésére, tárolására, szállítására, forgalomba hozatalára nem tér ki, illetve ezen tevékenységek a törvény hatálya alá nem tartozó területek esetében sem szabályozottak. A faanyag kereskedelmi lánc hatósági felügyelete tekintetében viszont a tevékenységek szabályozására szükség van, ezért a törvény tárgyi hatályát indokolt kiterjeszteni ezen tevékenységekre.

A 3. §-hoz

A módosítások a törvény értelmezése szempontjából meghatározó jelentőségű fogalmak meghatározását pótolják, illetve pontosítják.

A 4. §-hoz

A törvény a módosítást követően, továbbra is az erdők két részhalmazát különíti el, erdő, illetve szabad rendelkezésű erdő megnevezéssel, de azok elhatárolása a törvényben pontosításra került.

Fontos változás ezen kívül az, hogy az erdőkre meghatározott tulajdonságokkal bíró, nyilvántartásban nem szereplő területeket - természetes úton önerdősült területeket - az erdészeti hatóság a továbbiakban hivatalból nem erdőként, hanem szabad rendelkezésű erdőként venné nyilvántartásba, valamint hogy ezek a területek - a jogértelmezési bizonytalanságok megszűntetése, és a jogalkalmazási feladatok csökkentése érdekében - a továbbiakban nem a törvény erejénél fogva, hanem a nyilvántartásba vételüktől kezdődően minősülnének erdőnek.

Az erdők, szabad rendelkezésű erdők és fásítások megfelelő elhatárolása céljából indokolt a faállomány területi összefüggőségére vonatkozó rendelkezést megfelelően kiegészítve ebben a szakaszban szerepeltetni.

A szabályozás értelmében az erdővel határos ingatlanon önerdősülés révén létrejött faállomány által elfoglalt területet a törvény területi kategóriáiba sorolás tekintetében indokolt önállóan minősíteni, ami így az erdő definíciójával összhangban adott esetben csak fásításnak minősülne.

A törvény korábban is ismerte a felnyíló erdő kategóriát, azonban megállapításához nem rendelt szabályozást. Az új 6/A. § ezt a hiányt pótolja.

A komplex területhasználat érdekében, illetve természetvédelmi okból felmerülhet, hogy a gazdálkodó az erdőt az fatermesztési szempontból optimálisnál alacsonyabb záródás mellett tartsa fenn (ligeterdő). Ennek lehetővé tétele - amennyiben az erdő rendeltetésével, közérdekű korlátozásaival összhangban áll - az erdőgazdálkodás fenntarthatósága szempontjából nem kockázatos, adott esetben pedig hozzájárulhat a biológiai sokféleség, illetve a táji változatosság illetve a közjólét funkció fenntartásához, növeléséhez.

Az 5. §-hoz

Részben pontosítást szolgáló rendelkezések.

A törvény több rendelkezése alapoz az erdők természetességi állapotára. Ezek megfelelő értelmezése és alkalmazása érdekében az erdő pillanatnyi természetességi állapotára utaló leíró adat mellett indokolt egy új adat bevezetése, amely - a törvény azon rendelkezésével összhangban, miszerint az erdőgazdálkodás következtében az erdő természetességi állapota nem romolhat - az erdőre vonatkozó természetességi állapot elvárást mutatná. A két adat a környezeti változások, a gazdálkodási tevékenységek következtében, illetve ha az erdőre vonatkozóan a pillanatnyi állapottól eltérő hosszú távú elvárás (erdőszerkezet-átalakítás) kerül meghatározásra, hosszabb-rövidebb időszakra eltérhet egymástól, mely alapján meghatározhatók a szükséges intézkedések, illetve kimutatható a javulás is.

A 6. §-hoz

Egy régóta fennálló probléma megoldása érdekében indokolt a törvényben rendelkezni továbbá arról, hogy az állami erdőgazdasági társaságok által korábban - jellemzően évtizedekkel ezelőtt - erdőterületre ráépítéssel létesített épületek az ingatlan-nyilvántartásban önálló ingatlanként feltüntethetőek.

A 7. §-hoz

A törvény 9. §-ában található rendelkezések egy kivétellel megismétlődnek a Nemzeti Földalapról szóló törvényben, így azok erdőtörvényben való szerepeltetése már nem indokolt.

Továbbra is indokolt ugyanakkor állami erdőkben is egyes, a hagyományos erdőgazdálkodás részét nem képező hasznosítási tevékenységek gyakorlásának lehetővé tétele akár olyan módon is, hogy azokat nem az állami erdő vagyonkezelője gyakorolja.

A 8. §-hoz

Jelentős és megőrzendő vívmánya a törvénynek az, hogy állami tulajdonú erdőkben előírja a folyamatos erdőborításra való átállás ütemezett megkezdését. Az eredmények szempontjából is fontos ugyanakkor az, hogy az erdőgazdálkodók ezt a rendelkezést ne átgondolatlan korlátozásként értékeljék. Ennek érdekében az átállás ütemezésének alapjául szolgáló erdők lehatárolása során elsősorban azon erdőket indokolt számításba venni, amely erdők esetében az adott üzemmódok szakmai szempontból nagy biztonsággal ténylegesen alkalmazhatóak (hegy- vagy dombvidéki, magas természetességi állapotú erdők), illetve az erdők rendeltetéséhez kapcsolódóan a folyamatos erdőborításra való átállás megalapozott közérdekű elvárásként értelmezhető (Natura 2000, illetve egyes védelmi, valamint közjóléti elsődleges rendeltetésű erdők).

A törvény hatályba lépése óta kellő tapasztalat gyűlt össze ahhoz, hogy az állami tulajdonú erdőkben a tarvágás korlátozásáról szóló rendelkezések az eredeti célokkal összhangban, de az alkalmazhatóság tekintetében is megfelelően módosításra kerüljenek. A módosítások célja kizárólag az, hogy olyan esetben ne legyen tiltva a tarvágás, ahol az erdőfelújításra más módon nincs lehetőség, illetve az erdő rendeltetéseiből fakadó közérdekű elvárások a tarvágást általános érvényűen nem zárják ki.

A 9. §-hoz

A szabad rendelkezésű erdőkre vonatkozó speciális szabályozást - a szabályozás átláthatósága és könnyebb értelmezhetősége érdekében - a törvény egy alcímében, összevontan tartalmazza.

Szabad rendelkezésű erdőkre a törvénynek csak a legfontosabb erdő-, illetve talajvédelmi célú rendelkezései vonatkoznak, és ezzel összhangban a szabad rendelkezésű erdőkben a gazdálkodást kisebb mértékű hatósági kontroll, illetve szakmai adminisztráció - elsősorban előzetes bejelentések - mellett lehet folytatni.

A fásításokban bejelentett fakitermelésekhez kapcsolódóan korlátozására az erdészeti hatóság részére nem, csak a védett és Natura 2000 területek vonatkozásában a természetvédelmi hatóság részére szükséges hatáskört biztosítani.

A 10. §-hoz

A fásítás kategóriába tartozó területek meghatározása, illetve a fásításokra vonatkozó szabályozás jelentősen egyszerűsödik.

A fásításokra vonatkozó speciális szabályozást - a szabályozás átláthatósága és könnyebb értelmezhetősége érdekében - a törvény egy alcímében összevontan tartalmazza.

Fásítás telepítését elegendő megfelelően szabályozni, illetve jogszerűtlen telepítés esetén az erdészeti hatóság részére megfelelő intézkedési lehetőséget biztosítani. Az egyes fák, facsoportok telepítésének előzetes bejelentését szükségtelen előírni.

Fásításokban tervezett fakitermelések előzetes bejelentési kötelezettségét a kitermelt faanyag megfelelő nyomon követhetősége érdekében indokolt fenntartani, de azok korlátozására az erdészeti hatóság részére nem, csak a védett és Natura 2000 területek vonatkozásában a természetvédelmi hatóság részére szükséges hatáskört biztosítani.

A 11. §-hoz

A módosításokkal pontosításra kerül az erdőgazdálkodási tevékenységet közvetlenül szolgáló földterületek köre, illetve újabb ilyen területek létesítésének módja.

Az erdészeti hatóság az Adattárban erdőgazdálkodási tevékenységet közvetlenül szolgáló földterületekként még mindig sok olyan, az üzemtervezés korszakából származó, az üzemhez tartozott, de nem feltétlen az erdőhöz és az erdőgazdálkodáshoz tartozó, jellemzően nem erdőművelési ágú területet tart nyilván, amelynek az Adattárban való megtartása indokolatlan. Indokolatlan azoknak az egyéb területeknek Adattári nyilvántartása is, ahol a földhasználó egyértelműen nyilatkozik, hogy a terület hasznosítása nem az erdőgazdálkodást szolgálja.

Pontosítani szükséges az erdőgazdálkodási tevékenységet közvetlenül szolgáló földterületek Adatári nyilvántartására vonatkozó rendelkezést.

A 12. §-hoz

A módosítások meghatározott esetekben megkönnyítik az erdészeti létesítmények létesítését.

A törvényben egyértelműen meghatározásra kerül az engedélyköteles, illetve a bejelentés köteles erdészeti létesítmények köre.

A 13. §-hoz

Pontosítást szolgáló módosítások. Az erdőgazdálkodás lehetőségeit, illetve korlátozásait meghatározott földrajzi helyhez kell kötni, aminek elsődleges eszköze az erdő gazdasági beosztása, az erdőtag és erdőrészlet megfelelő kialakítása, illetve lehetőleg annak állandósága.

A 14. §-hoz

A törvény általános szabályozása alapján az erdőgazdálkodói jogok és kötelezettségek az erdőgazdálkodót illetik. Ez alól a mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény (Fétv.) által definiált haszonvételi joggyakorlás kivétel, hiszen annak keretében valamely erdei haszonvétel gyakorlására más személy szerez jogot.

Az erdészeti hatóság a hatósági tevékenysége megalapozottsága érdekében minden erdőgazdálkodási tevékenységet közvetlenül szolgáló földrészlet jogszerű használóját nyilvántartja az erdőgazdálkodói nyilvántartásban, ugyanakkor az erdőgazdálkodói nyilvántartás csak az erdő művelési ágú földrészletek, illetve alrészletek tekintetében minősül közhiteles hatósági nyilvántartásnak. Egyéb földek esetében a földhasználó tekintetében a földhasználati nyilvántartás minősül közhiteles hatósági nyilvántartásnak.

A 15-19. §-hoz

Az erdők polgárjogi értelemben vett használatára, használatba adására, valamint az erdő földhasználójának nyilvántartására való szabályozás - különösen az osztatlan közös tulajdonban álló magánerdők tekintetében - jelentős átdolgozásra szorul annak érdekében, hogy a tulajdonosok, illetve tulajdonosi közösségek részére az erdeik hasznosítására megfelelően szabályozott választási lehetőségek álljanak rendelkezésre.

Használati megosztás lehetősége erdő esetében:

A hatályos szabályozás szerint erdőt a tulajdonosok tulajdoni hányad alapján számított egyszerű többségi hozzájárulással haszonbérbe lehet adni, azzal a kitétellel, hogy a földforgalmi szabályozás vélelmi rendelkezéseit ebben az esetben nem kell, illetve lehet alkalmazni. A kisebbségi tulajdonosi jogok védelme érdekében a törvény ezt a speciális rendelkezést hatályon kívül helyezi, melynek következményeként a földforgalmi szabályozásban előírt teljes tulajdonosi hozzájárulás lesz az elvárás erdők esetében is.

Annak érdekében, hogy az új elvárás ne okozzon fennakadást az erdők használatba adása során, illetve a tartós tulajdonosi önszerveződések elősegítése, illetve megkönnyítése céljából a szabályozás két részre osztás erejéig erdő esetében is lehetővé testi a használati megosztást, amennyiben az így kialakított önálló erdőgazdálkodási egységek területe több mint egy hektár (ami megegyezik az erdő ingatlan-nyilvántartási megosztásának esetére a törvényben előírt határértékkel).

Ez azt jelenti, hogy ha a teljes tulajdonosi egyetértés nincs meg, de a többség használatba kívánja adni az erdőt, akkor erre a törvény úgy ad lehetőséget, ha a két tulajdonosi csoport által használt terület használati megosztással elhatárolásra kerül.

Erdő használati megosztásához kapcsolódó, a földforgalmi szabályozástól eltérő különös rendelkezések:

- Az ismertetett szabályozási elképzelés szerint az erdő használati megosztása során kialakított önálló erdőgazdálkodási egységek jellemzően több tulajdonostárs tulajdoni hányadának megfelelő területet fed majd le, amelyre így általános lehetőséget kell biztosítani.

- Amennyiben a tulajdonosok használati megosztást nem a meglévő erdőrészlet határok mentén szándékoznak megvalósítani, akkor az erdőrészlet megosztását az erdő jogszerű használóinak az erdőgazdálkodó nyilvántartásba vételi eljárás során kellene kezdeményezniük, az az erdő ingatlan-nyilvántartási megosztásakor alkalmazott eljáráshoz hasonlóan.

- Az önálló erdőgazdálkodási egység (a földrészlet teljes, vagy a használati megosztás során lehatárolt részterülete) használatára, illetve használatba adására csak annak további területi megbontása nélkül, egységesen kerülhet sor.

Erdő használatára, használatba adására vonatkozó különös rendelkezések:

A törvény a hatályos szabályozáshoz képest lényegesen eltérően határozza meg a társult erdőgazdálkodás fogalmát. Társult erdőgazdálkodásról ugyanis nem beszélhetünk akkor, ha a tulajdonosok az erdőt egy személy használatába adják. A törvény alapján társult erdőgazdálkodás alatt a tényleges tulajdonosi közösségi használatot értenénk, amelyre a módosítás szerint a törvény speciális társulási forma (erdőbirtokossági társulat), illetve a tulajdonosi közösség bevonásával folytatott, vagyonkezelés jellegű erdőhasználat (erdőkezelés) útján adna lehetőséget.

A hatályos szabályozással összhangban kialakult gyakorlat szerint az erdők használatba vételére tett ajánlat a teljes földrészletet lefedi. Teljes tulajdonosi támogatás hiányában az erdő használatba adására - a használati megosztásra vonatkozó szabályozás szerint - csak használati megosztást követően kerülhet sor. Indokolt annak a lehetőségét megteremteni, hogy ilyen esetben a többségi tulajdonosok tulajdoni hányadára eső terület használatba vételére az ajánlatot ne kelljen megismételni, ha az eredeti ajánlat a földrészlet támogató tulajdonosok tulajdoni hányadának megfelelő részterületére is ajánlatként értelmezhető.

Erdő esetében indokolt a földhasználati szerződés rendkívüli felmondásának eseteit szabályozni, hogy a közérdekkel is ellentétes tevékenység folytatása esetén arra a törvény rendelkezése szerint mielőbb sor kerülhessen.

A földhasználati szerződés felbontásának időszakában az erdei haszonvételek gyakorlása a tulajdonosi jogok sérülésével járhat, illetve további jogvitákra adhat okot, ezért a tulajdonosoknak lehetőséget kell biztosítani azok átmeneti szüneteltetésének kezdeményezésére.

A földforgalmi szabályozás a használat ellenértékének letétbe helyezéséről rendelkezik, ha azt a tulajdonos nem veheti, illetve veszi át. Ennek a rendelkezésnek azonban nem lehet a célja az, hogy a letétbe helyezett összeg a letét költségeként rövid időn belül lenullázódjon. Erdő esetében ennek elkerülése céljából indokolt arról rendelkezni, hogy a letétbe helyezett összeget öt év elmúltával az erdő fenntartására, fejlesztésére kell fordítani.

Az erdő közérdekű funkciói csak rendezett gazdálkodási viszonyok mellett érvényesülnek megfelelően. Erre tekintettel erdő esetében is intézkedési lehetőséget kell biztosítani a hatóság részére a rendezetlen gazdálkodói viszonyok felszámolására. Erre a tulajdonosi érdekek sérülése nélkül csak erdőkezelésbe adás útján van lehetőség.

Erdő haszonbérbe adására vonatkozó különös rendelkezések:

A Földforgalmi törvény speciális szabályozást tartalmaz az erdőkre a haszonbérleti jogviszony lehetséges leghosszabb időszakára vonatkozóan. Ez azonban nem minden esetben értelmezhető, ezért indokolt egy értelmező rendelkezést adni ahhoz.

Erdő haszonbérlete esetében a díjfizetés időszakára, valamint a díjfizetés időpontjára vonatkozóan is speciális rendelkezések szükségesek.

Erdő esetében a hozamok nem egyenletesen szedhetők, illetve a költségek a hozamok ütemétől eltérően is felmerülhetnek. Erre tekintettel megfelelő szabályozás mellett a haszonbérleti jogviszony esetében is indokolt lehetőséget biztosítani a változó összegű, a mindenkori hozamokhoz, illetve költségekhez igazodó haszonbérleti díj meghatározására.

Haszonvételi joggyakorlás erdő esetében:

Az erdő párhuzamosan több haszonvételi lehetőséget is nyújt. Ezek használatára, használatba adására vonatkozóan a tulajdonosoknak a hatályos szabályozás szerint „egy csomagban” kell dönteniük, ami egyes esetekben a tulajdon optimális hasznosítását akadályozhatja. A tulajdonosoknak igénye van arra, hogy egyes haszonvételek gyakorlását az erdő használatának átadása esetén is visszatarthassák a maguk részére, vagy az erdő használatát az egyes haszonvételi módok tekintetében elkülönítetten, több személy részére adhassák át, ezért a földforgalmi szabályozás szerinti haszonvételi joggyakorlás lehetőségét speciális szabályozással erdő esetében is indokolt megteremteni. Ilyen használati formák például az újonnan megjelenő erdei legeltetés, vagy akár a gombagyűjtés, elhalt fekvő fa és gally gyűjtése, az erdő közjóléti szolgáltatásainak üzleti célú hasznosítása, pl. erdei lovagoltatás.

Ilyen esetben erdőgazdálkodó alatt az erdő faállományával gazdálkodó személyt kell érteni, aki a törvény szabályozása értelmében felelős az erdő állapotáért, illetve az erdőben folytatott tevékenységekért. Emiatt erdőben a haszonvételi joggyakorlásra csak rendezett erdőgazdálkodási viszonyok, illetve az erdőgazdálkodó hozzájárulása mellett kerülhet sor. Ha pedig egy haszonvételi tevékenységet a törvény szabályozása alapján csak az erdőgazdálkodó végezhet, akkor azzal összefüggésben a haszonvételi joggyakorlás kivitelezésére - a haszonvételi joggyakorló nevében és javára - az erdőgazdálkodó jogosult.

Erdőkezelés:

A korábban hatályos, az erdőről és az erdő védelméről szóló 1996. évi LIV. törvény lehetőséget adott a tulajdonosi közösségeknek a közös képviseleti társult erdőgazdálkodásra. Ezt a szervezeti formát a tulajdonosi közösségek jelentős arányban (a gazdálkodás alatt álló magánerdők közel felét érintően) választották. A jelenleg hatályos erdőtörvény azonban ezt a lehetőséget már nem tartalmazza. Érdemi társult erdőgazdálkodás folytatására így jelenleg csak erdőbirtokossági társulat alapítása útján van lehetőség.

Az erdőbirtokossági társulati formának azonban a hatályos szabályozás mellett csak a nagyobb kiterjedésű, jelentős számú földrészleten folytatott gazdálkodás esetében van létjogosultsága. Ehhez viszont - mivel a társulat létrehozása csak a tulajdonosi közösségek vagyon- és kockázati közösségeként alapítható - az erdőtulajdonosok részéről egyelőre hiányzik a megfelelő társulási hajlandóság.

Ezt a hiányt pótolni szükséges, azaz egy alacsony fenntartási költségekkel járó társult erdőgazdálkodási formát újra ki kell alakítani. Olyan módon azonban, hogy az erdőgazdálkodás fenntarthatósága - mind a tulajdonosi, mind pedig a közérdekek oldaláról - biztosított legyen.

Erre megoldás lehet, ha a tulajdonosok az erdeiket akkreditált szakmai vállalkozás (erdőkezelő) „vagyonkezelésébe” (erdőkezelés) adhatják. Ez nem jelentené a részükről a használat Ptk., illetve földforgalmi szabályozás vonatkozásában történő átadását. Az erdőgazdálkodás tartalmi kérdéseiben a tulajdonosok és az erdőkezelő közösen dönthetnének, illetve annak végrehajtásában a tulajdonosok is részt vehetnének. Az erdőkezelő az erdőgazdálkodás megszervezéséért és szakmai felügyeletéért, illetve a tulajdonosok által nem vállalt tevékenységek végrehajtásáért lenne felelős.

Az erdőkezelők személyére vonatkozóan a törvény végrehajtási rendelete személyi és tárgyi feltételeket határoz majd meg, a törvény pedig rendelkezik az erdőkezelésre jogosult személyek nyilvántartásáról.

Az erdő erdőkezelésbe adás útján történő hasznosításához a törvény a tulajdoni hányadok alapján számított egyszerű többségi tulajdonosi hozzájárulást határoz meg.

A törvény arról rendelkezik, hogy erdőkezelésbe adás esetén az erdőgazdálkodói nyilvántartásban erdőgazdálkodóként az erdőkezelőt kell nyilvántartásba venni. Ez azonban egy speciális erdőgazdálkodói jogosultság, amelyhez kapcsolódóan rendelkezni kell az erdei haszonvételek gyakorlásának, illetve az erdőgazdálkodással kapcsolatban a törvény által meghatározott felelősségek tartalmi kérdésiről is.

Az erdőgazdálkodó az erdőgazdálkodást a tulajdonosok javára, de a saját nevében, megosztott felelősségvállalás, és megfelelő elszámolási kötelezettség mellett végezné.

A szabályozás szerint az erdőkezelő a tevékenységéért az Evt. tekintetében, mint erdészeti szakirányító vállalkozás viselne felelősséget.

A 20-22. §-hoz

A hatályos szabályozás szerint az erdőgazdálkodás hosszú távú célját, valamint az ahhoz kapcsolódó lehetőségeket és korlátozásokat az erdő elsődleges és további rendeltetései határozzák meg. Ez a szabályozási elv átlátható és megalapozott részletszabályozásra és jogalkalmazásra ad lehetőséget, ugyanakkor az elmúlt időszakban néhány árnyoldalával is szembesülhetünk. Az erdők rendeltetéseinek, elsődleges rendeltetésének meghatározása tekintetében az erdőgazdálkodó és az erdő közérdekű korlátozása kapcsán érintett szakterületek között, de az erdőkkel szemben támasztott társadalmi elvárások sokasodása következtében maguk az érintett szakterületek között is egyfajta versengés alakult ki. Ez sok esetben akadályozza azt a törekvést, hogy az erdőgazdálkodás helyi szintű szabályozása (körzeti erdőtervezés) során az erdő összes funkciója kimutatásra és megfelelő összehangolásra kerüljön. Ennek érdekében a rendeltetések definícióit, meghatározásuk szabályait, valamint az erdő rendeltetései közötti összhang biztosításának módját indokoltnak tartjuk a törvényben a jelenleginél részletesebben és árnyaltabban meghatározni.

Az erdő egyes rendeltetései az erdészeti hatóság mérlegelési jogkörén kívül eső döntésekből következnek (pl. természetvédelmi, Natura 2000, honvédelmi, határrendészeti, árvízvédelmi, örökségvédelmi, erdei génrezervátum, vadaspark, vadaskert rendeltetések). Ezeket a rendeltetéseket az erdészeti hatóságnak a rendeltetést megalapozó döntés tudomására jutását követően hivatalból kell megállapítania, illetve ellentétes döntés esetén hivatalból kell törölnie, nem várhat az erdőgazdálkodó kezdeményezésére, ahogy ezt a hatályos rendelkezések tartalmazzák.

A gyakorlatban igen ritkán alkalmazott rendeltetéseket (erdei arborétum, gyógyerdő rendeltetések) indokolt törölni a törvényből.

Egyes rendeltetések definícióját pontosítani szükséges annak érdekében, hogy azok csak olyan erdők esetében kerüljenek meghatározásra, amikor az adott rendeltetés - a rendeltetések meghatározásának céljaival összhangban - valóban hosszú távon hatással van az erdőgazdálkodási tevékenységre.

A természetvédelmi rendeltetéshez hasonlóan egyes további rendeltetések esetében is indokolt azon erdők lehatárolása, amikor az adott rendeltetést - akár más, hasonlóan kiemelt rendeltetések ellenében is - a törvény erejénél fogva elsődleges rendeltetésként kell meghatározni. Ilyen rendelkezést hozni jelenleg az árvízvédelmi és a honvédelmi rendeltetés esetében lehet indokolt.

A hatályos törvény természetvédelmi elsődleges rendeltetés mellett gazdasági rendeltetés további rendeltetésként történő meghatározását kizárja. Ilyen rendelkezést más rendeltetések esetében is indokolt meghatározni, illetve a hatályos rendeltetést az alábbiakra tekintettel indokolt módosítani.

A faanyagtermelő rendeltetésű erdő, illetve a faanyagtermelést nem szolgáló üzemmód törvényi meghatározásából következik, hogy amely erdő esetében a faanyagtermelést nem szolgáló üzemmód nem került megállapításra, abban - adott esetben nyilvánvalóan csak meghatározott feltételekkel - lehet faanyagtermelést folytatni, így a faanyagtermelő rendeltetés megállapításának helye van. Erre tekintettel a gazdasági további rendeltetés meghatározását az egyedi mérlegelés kizárásával, törvény erejénél fogva csak fokozottan védett természeti területen található erdő esetén indokolt kizárni.

A 23-24. §-hoz

Az erdő közérdekű korlátozásainak körét és tartalmát az előzőekkel összhangban elsődlegesen az erdő rendeltetései határozzák meg. Az erdőgazdálkodás általános érvényű korlátozásai tekintetében érdemes elkülöníteni a fenntartható erdőgazdálkodással szemben támasztott alapelvárásokat, valamint a faanyagtermelő rendeltetés mellett, illetve helyett meghatározott egyéb rendeltetések esetében alkalmazandó további, speciális elvárásokat. A szabályozás átláthatósága érdekében ezeket a rendelkezéseket célszerű a fenntartható erdőgazdálkodást egységesen szabályozó törvényben, illetve abban is egy alcímben szerepeltetni.

Különösen a védelmi rendeltetésű, magántulajdonban álló erdők esetében indokolt a törvényben meghatározni az erdőgazdálkodás jelentősebb, a rendes gazdálkodás körét meghaladó közérdekű korlátozások körét. Az ilyen mértékű korlátozással érintett erdőkben a közérdekű szempontok zavartalan érvényesítésére egyes esetekben csak állami tulajdonba vételt követően van lehetőség.

Az erdőgazdálkodási tevékenységek egyes védett területekhez, vagy jelölő élőhelyekhez, illetve fajokhoz kapcsolódó területi és időbeli korlátozásait az erdőtörvény és annak végrehajtási rendelete határozza majd meg. Az erdőgazdálkodók fontos garanciális szabálynak tartják, hogy a törvény

- az erdőgazdálkodási tevékenységek természetvédelmi célú területi korlátozásra nézve határozzon meg egy felső határértéket (a faj élőhelyének 100 méteres környezete), amivel elejét lehet venni a megkérdőjelezhető megalapozottságú, gyakran már 400-600 méter kiterjedésű korlátozásoknak (lásd erdőtervrendeletek), valamint

- az erdőgazdálkodási tevékenységek természetvédelmi célú éven belüli időbeli korlátozására határozzon meg egy általános korlátozási lehetőséget (április 1-től július 15-ig terjedően), így a végrehajtási szintű szabályozás során a kiemelt fontosságú természeti értékek esetében már csak az ettől való eltéréseket kellene meghatározni.

Az Evt. rendeltetéshez, élőhelyhez, természeti értékekhez vagy fajokhoz kapcsolódó korlátozásokról szóló rendelkezései nem zárják ki, hogy a természetvédelmi szempontok az erdőgazdálkodás során a leírtaknál nagyobb mértékben kerüljenek érvényesítésre. Ez viszont már csak az erdőgazdálkodó és a természetvédelmi kezelő, illetve hatóság megegyezésén múlhat.

A 25. §-hoz

Annak érdekében, hogy a folyamatos erdőborítás szakmai elfogadottsága növekedjen, és hazai termőhelyi adottságok között is legalább az előírt mértékben alkalmazásra kerüljön, a szálaló üzemmód megnevezés helyett örökerdő üzemmód megnevezést indokolt bevezetni. A nemzetközi, európai erdészeti gyakorlat a lombos erdőkben folytatott vágáskor és véghasználatok nélküli folyamatos erdőborítást biztosító erdőgazdálkodás megnevezésére az örökerdőt (Dauerwald - continuous cover forestry) használja. A szálaló üzemmód alatt az örökerdő speciális árnytűrő fafajok alkotta (jegenyefenyő, lucfenyő, bükk elegyes erdők) változatát értik. Fényigényesebb fafajokból álló erdőben (pl. tölgyesek) folyó gazdálkodásra szálaló üzemmód kifejezést nem használnak.

Korábban az erdészeti ágazat oktatási és tudományos szinten elhatárolódott - ezen jegenyefenyő elegyes erdők rendkívül csekély hazai előfordulása miatt - a szálalás hazai alkalmazásának nagyobb mértékű bevezetésétől, melynek háttere elsősorban e fogalmi különbségben gyökerezik. A változtatás a meglévő, jelenleg már szálaló üzemmódban lévő erdőkben semmiféle negatív változást nem hoz a gyakorlatban, azonban eredménye a folyamatos erdőborítás hazai elfogadottságának, a hazai és nemzetközi szintű oktatási, kutatási területeken a magyar eljárások kialakításának, befogadottságának és megértésének a növekedése lesz. Az egyes területeken meglévő már megszokott szálalóerdő megnevezést (pl.: Szentgyörgyvölgyi Szálalóerdő) a változtatás szintén nem érinti, hiszen nem a terület megnevezése, hanem az üzemmód besorolása fog változni. Az örökerdő olyan gyűjtő fogalom, mely a szálaló üzemmódhoz képest a folyamatos erdőborítás fogalmát szélesebb körben határozza meg, és a hazai viszonyok között a folyamatos erdőborítás elterjedését szolgálja.

Annak érdekében, hogy a vágásos erdőgazdálkodáson belül határozottabban lehessen megkülönböztetni az erdei életközösségre nézve kisebb bolygatást eredményező, természetkímélőbb erdőművelési eljárásokat, illetve az erdőgazdálkodással szemben támasztott közérdekű elvárásoknak jobban megfelelő kategóriákat alakítsunk ki, indokolt az átalakító üzemmód leszűkítése és átnevezése is - átmeneti üzemmód megnevezéssel. A társadalom, de a természetvédelem számára is leginkább az erdőfelújtási területek nagysága és összefüggő területi kiterjedése jelent problémát. Az erdők jelenlegi korszerkezetének köszönhetően nagy területeken közel egykorú faállományok terülnek el. A vágásos üzemmódban ezek a homogén állományok többnyire újratermelődnek. Az új átmeneti üzemmód a véghasználatok nagyságát 1,5 ha-ban maximálná és véghasználati területek kialakítását nemcsak térben de időben is jobban széthúzza (small-scale), ezáltal növelné az erdők kisterületű, mozaikos szerkezeti változatosságát, azokon a területeken is, ahol az örökerdő üzemmód a megváltozott termőhelyi okok (természetes újulat hiánya), megfelelő feltártság hiánya, vagy a szabdalt, meredek terep miatt nem vezethető be. Az új üzemmód eredményeképpen az erdőgazdálkodás területileg nem nagy tömbökben, hanem kisterületen oldaná fel az erdők kori és szerkezeti homogenitását, növelné a horizontális szerkezeti változatosságot, kevésbé zavarná a tájképi megjelenést. Az új üzemmód azonban főbb eljárásaiban hasonlatos lenne az örökerdő üzemmódra való áttérést szolgáló átalakító üzemmódhoz, ezért a két üzemmódot indokolt - átmeneti üzemmód néven - egy kategóriába vonni. A jelenlegi átalakító üzemmód is lehetővé teszi a véghasználatok elvégzését, azonban ennek címén sokszor nem történik valódi előrelépés. A törvény biztosítja az előrelépés feltételeit. Továbbá a kisterületű véghasználatokkal megbarátkozó gazdálkodók könnyebben térnek át az örökerdő üzemmódra, mint a vágásos üzemmódban nagyobb véghasználati területeket alkalmazó gazdálkodók.

Védett területeken az örökerdőre történő áttérés akadálya - különösen nehezebb terepviszonyok esetén - a megfelelő feltártság hiánya. Az örökerdő rendszeresen visszatérő beavatkozásokat, állandó bolygatást jelent, ahol az egész területen egyes fákat, illetve néhány fából álló lékeket, csoportokat lehet kitermelni. Megfelelő feltártság hiányában szakszerűen ezt nem lehet végrehajtani. Ekkor, megfelelő természetvédelmi támogatás hiányában az egyáltalán elérhető cél a véghasználati területek nagyságának 1,5 ha-ban történő maximálása. Ezért az átmeneti üzemmód nemcsak egy köztes állapotot jelenthet az egykorú vágásos erdő és a vegyeskorú örökerdő közötti átalakulási folyamatban, hanem egy végső célt is, melyen a feltártsági problémák, illetve megváltozott termőhelyi adottságok (természetes újulat hiánya) miatt nem lehet túllépni.

A 26-27. §-hoz

Az erdők védelme érdekében az erdőgazdálkodás tervszerűségének, illetve erdőrészlet szintű szabályozottságának biztosítása továbbra is fontos állami feladat. Indokolt azonban az eddigi többlépcsős szabályozási és tervezési rendszert (erdőterv-rendeletek, körzeti erdőtervezés, erdőterv kiadás) a lehetséges módon egyszerűsíteni, illetve azt jogalkotási és eljárásjogi szempontból is megfelelően kialakítani.

A fenntartható erdőgazdálkodás erdőrészlet szintű keretszabályai továbbra is a körzeti erdőtervezés során kerülnének meghatározásra. A feladat átlátható, megfelelő tartalommal és határidőben történő végrehajtásának elősegítése a törvénymódosítás egyik kiemelt célja. Ehhez nagyban hozzájárulhat a fenntartható erdőgazdálkodás szabályozottságának a korábbi fejezetek szerinti növelése, illetve a körzeti erdőtervezési tevékenység megfelelő végrehajtási rendeleti szintű szabályozásának megteremtése. Ezek biztosítanak ugyanis lehetőséget arra, hogy a körzeti erdőtervek a továbbiakban gördülékenyebben, de egyúttal megalapozottabban és átláthatóbban készülhessenek el.

Az említett elvárásokkal is összefüggő további fontos szabályozási cél, hogy a körzeti erdőtervezési tevékenység, és az azt megalapozó jogalkotási és hatósági döntések kerüljenek időben is megfelelően elhatárolásra, és így az egyébként jogalkotás vagy hatósági eljárás hatáskörébe tartozó döntések - a jogalkotási, illetve eljárásjogi szabályozásban foglalt garanciák kikerülését eredményezve - bújtatott módon ne váljanak a körzeti erdőtervezési folyamat részévé.

Az elmúlt fél évtized jogalkotási tapasztalatai azt mutatják, hogy az évenkénti erdőterv-rendeletekben az eredeti szabályozási céltól eltérően a fenntartható erdőgazdálkodás területspecifikus szabályai, illetve az abból levezethető erdőtervezési irányelvek helyett sokkal szélesebb körben inkább általános erdőgazdálkodási szabályok évről évre eltérő, „ügyintézőspecifikus” megfogalmazásai emelkedtek jogszabályi szintre, illetve az erdőterv-rendeletek útján az egyes szakterületek a saját szabályozási hiányosságaikat próbálták megszüntetni. A túlburjánzó, áttekinthetetlen szabályozás, illetve az egyes szabályozási területek indokolatlan átfedéseinek elkerülése érdekében ezért az általános érvényű rendelkezéseket a törvényben vagy annak általános végrehajtási rendeletében, az ország egyes erdészeti tájaira vonatkozó, a körzeti erdőtervezési tevékenységre nézve is meghatározó, ténylegesen területspecifikus erdőgazdálkodási szabályokat pedig évenkénti erdőterv-rendeletek helyett megfelelő területi differenciálás mellett egy átfogó végrehajtási rendeletben indokolt meghatározni.

A körzeti erdőtervezési tevékenység a lényegét tekintve két jól elkülöníthető munkafázisból áll. A konkrét tervezést megelőzően az Országos Erdőállomány Adattárban az erdőkről nyilvántartott termőhelyi és faállomány leíró és térképi adatok kerülnek helyesbítésre, pontosítása, aktualizálásra terepi helyszínelés alapján. Ezt követően erdőgazdálkodók tervidőszakra vonatkozó fakitermelési lehetőségeinek, illetve erdőnevelési, erdőfelújítási kötelezettségeinek meghatározását jelenti a hatósági eljárások során a már korábban megállapított, vagy jogszabály által előírt, az egyes erdőkben folytatható erdőgazdálkodásra nézve meghatározó kategóriákkal (pl. rendeltetések, üzemmód, természetességi állapot elvárás, vágásérettségi kor, véghasználati időszak hossza), az erdőgazdálkodás tekintetében elrendelt korlátozásokkal, az erdő természetbeni állapotával, környezetével, valamint a gazdálkodási szempontokkal összhangban.

Az erdőtervezés eljárásrendjét, a kapcsolódó egyeztetések, illetve az egyeztetésekbe bevont személyek és szervezetek körét ennek megfelelően kell meghatározni. A körzeti erdőtervezési tevékenység során elsősorban az erdőgazdálkodók és az erdő rendeltetései szerint érintett hatóságok és kezelő szervezetek, valamint az eljárásba formálisan bejelentkezett erdőtulajdonosok közreműködését indokolt biztosítani, hiszen a körzeti erdőtervezés tekintetében meghatározó javaslatokat csak ők tehetnek. Az érintett hatóságok és kezelő szervezetek a körzeti erdőtervezést megelőzően, illetve a körzeti erdőtervezési folyamat végén kapnak meghatározó szerepet.

A körzeti erdőtervezés a hatályos szabályozás szerint egy jóváhagyási eljárás, egy olyan tervezési folyamat, amelynek a terméke viszont a törvény rendelkezése értelmében meghatározó az erdőterv-határozat hatósági eljárás keretében történő kiadása során. Ez több szempontból, elsősorban eljárásjogi szempontból aggályos, hiszen egy joghatással nem bíró dokumentumot megkerülhetetlen kiindulási alapként kell kezelni az azt követő hatósági eljárások során. Ennek egyben az is a következménye, hogy az erdőtervek egyedi hatósági eljárás keretében történő kiadása során az erdőgazdálkodók részére gyakorlatilag nincs biztosítva érdemi jogorvoslati lehetőség. Megoldás az lehet, ha a körzeti erdőtervezési folyamat hatósági eljárás keretében kerül lefolytatásra, amely eljárás a körzeti erdőtervi adattartalomról szóló egyedi hatósági döntéssel zárul.

A 28-29. §-hoz

Az Országos Erdőállomány Adattár az erdők, valamint a fenntartható erdőgazdálkodás kereteit meghatározó hatósági döntések erdőrészlet szintű nyilvántartását szolgálja. Ezt törvényben is szükséges rögzíteni, mert ez a hatályosnál pontosabban meghatározza az Adattár adattartalmát, illetve az abban nyilvántartott területek körét.

A hatályos szabályozás szerint az Adattárban szereplő erdő- és egyéb részlet csak erdő igénybevétel keretében vezethető ki. Nincs lehetőség tehát - még egyedi mérlegelés mellett sem - a megváltozott szabályozás következtében a törvény hatálya alól, vagy az erdők köréből kikerült területek kivezetésére. A módosítás erre megfelelő szabályozás mellett lehetőséget biztosít.

A hatályos törvény nem tartalmaz rendelkezést az Adattár és az ingatlan-nyilvántartás közötti összhang biztosítása érdekében az erdészeti hatóság feladataira vonatkozóan. Ezt a szabályozási hiányt a 38. § kiegészítése pótolja.

A törvény hatályos rendelkezése értelmében az erdőgazdálkodási tevékenységgel összefüggő tervezés, irányítás, ellenőrzés és tájékoztatás az Adattár adatainak felhasználásával történik. Ezzel összhangban indokolt meghatározott ügyfelek és hatóságok részére a lehető legközvetlenebb betekintési lehetőséget biztosítani az Adattár meghatározott adataihoz.

Az erdészeti és közjóléti létesítmények adatait az Adattár tartalmazza, ezek típusainak meghatározását, létrehozásukat, nyilvántartásuk tételes szabályozását rendeleti szinten szükséges szabályozni.

A 30. §-hoz

A hatályos szabályozás módosítása szükséges annak érdekében, hogy az erdőterv által lehetővé tett, és időközben vissza nem vont erdőgazdálkodási tevékenység éves bejelentéséhez kapcsolódóan korlátozására már csak nagyon indokolt esetben kerülhessen sor.

Jelentős egyszerűsítést eredményez az a módosítás, melynek értelmében egyes esetekben a bejelentést az erdőterv módosításához kapcsolódóan - vagy annak módosítása nélkül - is meg lehetne tenni.

A 31. §-hoz

Pontosítást szolgáló módosítások.

A 32. §-hoz

Elsősorban pontosítást, kiegészítést szolgáló módosítások.

A módosítások értelmében az erdők, a fásítások és szabad rendelkezésű erdők telepítésére vonatkozó általános szabályok együttesen kerülnek megfogalmazásra.

A 33-36. §-hoz

Az előírások átláthatósága érdekében az erdészeti ágazati szabályozásból egyértelműen levezethetőnek kell lennie annak, hogy a természetességi állapot fenntartása érdekében adott erdő felújítását milyen fafajokkal és elegyarányokkal, valamint milyen módon lehet, illetve kell végrehajtani.

A szabályozásnak biztosítania kell azt is, hogy a fennálló környezeti feltételek mellett az előírások reálisan végrehajthatóak legyenek, és a létrehozott új erdők fennmaradása a környezeti feltételek várható változása mellett is biztosított legyen.

A hatályos szabályozás szerint az erdőfelújítási kötelezettségre, illetve annak teljesítésére vonatkozó szabályozást nagyobbrészt a törvény végrehajtási rendelete tartalmazza. Ezek közül egyes általános rendelkezéseket indokolt a törvényben szerepeltetni.

Az erdőfelújítási kötelezettségre vonatkozó szabályozás hatékony, de ugyanakkor méltányos hatósági érvényesítése érdekében a szabályozást - egyes esetekben csak a magántulajdonú erdők vonatkozásában - indokolt az alábbiakkal kiegészíteni:

- Az erdőfelújítás sikeres megkezdésének az erdősítés szakszerű előkészítése és végrehajtása, illetve a vegetációs időszakban való szakszerű ápolása minősüljön. Az erdősítés eredményét illetően mennyiségi elvárás ekkor még ne kerüljön meghatározásra. Az első erdősítés sikertelensége sok, egymástól nehezen elhatárolható okra vezethető vissza, és a gazdálkodó ilyen esetben köteles az erdősítést részben vagy teljesen megismételni, különben a következő évben szankcióra számíthat. Legfeljebb az igazgatási feladatok csökkenését eredményezi tehát a két ellenőrzési feladat összevonása, ami viszont az erdőgazdálkodókkal szemben csak abban az esetben méltányos eljárás, ha nem vezethet a kötelezettség érvényesítése szempontjából szükségtelen szankcionáláshoz, azaz indokolatlan forráselvonáshoz.

- Az erdősítési határidőt az erdészeti hatóság az azt megalapozó körülmények tudomására jutását követően a szükséges mértékben hivatalból módosítsa.

- Új erdőgazdálkodó részére az erdősítési határidők a szükséges mértékben kérelemre - megfelelő garanciák mellett - azonnal, tehát nem csak a sikeres erdősítés végrehajtását követően legyenek módosíthatóak.

- Rendkívüli esetben, amennyiben az erdőfelújítási kötelezettség teljesítése az erdőgazdálkodónak fel nem róható okból akadályozott (pl. egyes hátrányos helyzetű térségekben az erdősítések területét rendszeresen emberi gondatlanságra visszavezethető károk érik), azzal a feltétellel, hogy a területet erdősítésre alkalmas állapotban kell tartani, átmeneti időre engedélyezhető legyen az erdő fátlan állapotban tartása.

- Rendkívüli esetben, kisebb súlyú állapotromlás esetén legyen lehetőség az erdőfelújítás átmeneti befejezésére, azaz a létrehozott erdő fenntartására a terület eredeti elvárásoknak megfelelő erdőfelújítására ismételten alkalmassá válásáig, amikor is az erdőfelújítást meg kell ismételni.

- Az erdőfelújítás sikeres megkezdésének, illetve az előírt állapotban való fenntartásának elmaradása esetén a magántulajdonú erdők esetében bírságolás helyett az erdészeti hatóság a szükséges erdőgazdálkodási tevékenységek elvégzését rendelje el a mulasztó költségére. Ezzel az aktív hatósági eszközzel biztosítható ugyanis hatékonyan az erdőfelújítási kötelezettség érvényesítése, azaz az erdők megfelelő határidőben és minőségben történő felújítása.

- A törvényben rendelkezni kell arról, hogy az erdőgazdálkodó által nyújtott erdőfelújítási biztosítékot mely esetekben és milyen módon lehet az erdőfelújítás hatósági végrehajtásának finanszírozására felhasználni.

Az erdőnevelés szabályozását is összhangba szükséges hozni az erdő természetességi állapotának megőrzésére vonatkozó alapvető törvényi elvárással.

A 37-42. §-hoz

Többségében pontosítást szolgáló módosítások.

Az erdőgazdálkodók károsítókkal szembeni fellépésére vonatkozó hatályos szabályozás kisebb módosítása indokolt annak érdekében, hogy egyértelmű legyen, a védekezés mely esetben kinek a felelőssége.

Erdei haszonvételi lehetőségként megfelelő szabályozás mellett a jövőben lehetőség lenne az erdei legeltetésre. Ezzel összhangban az eddigi kategorikus tiltást tartalmazó rendelkezést módosítani szükséges.

Az intenzív erdőgazdálkodású területeken, a teljesfás fakitermelések során az erdőfelújításban felmerülhet a tápanyag-utánpótlás, így a megfelelő garanciákkal ellátott szennyvíziszap komposzttal történő talaj tápanyagértékének pótlása illetve a talaj szerkezetének javításának kérdése. Ezért az erdőfelújításkor, kísérleti jelleggel, ellenőrzött körülmények között, tapasztalatszerzés céljából engedélyezhető lehet a szántóföldi kultúrában már használatos tápanyag-utánpótlási forma.

A hatályos törvény a tűzgyújtási tilalom elrendelését ellentmondásosan, illetve a miniszter részére felesleges hatósági hatáskört telepítve szabályozza. A törvény ezt a kérdést megfelelően rendezi.

A 43-50. §-hoz

A módosítások azt a célt szolgálják, hogy a törvényi szabályozás rugalmasan tegye lehetővé az újonnan felmerülő erdei haszonvételi lehetőségek erdőgazdálkodó rendelkezési körébe tartozó kihasználását. Ennek érdekében az erdei haszonvételeket a törvényben szövegszerűen, és nem tételes felsorolással szükséges definiálni.

A törvényben lévő - a továbbiakban tehát csak példálózó - felsorolást indokolt kiegészíteni két újonnan felmerülő erdei haszonvételi móddal, az erdő védelmi illetve közjóléti funkciójához kapcsolódó szolgáltatási tevékenységgel, valamint meghatározott feltételekkel az erdei legeltetéssel.

Az erdei legeltetést - súlyának megfelelően - külön alcímben szükséges szabályozni. Az erdőgazdálkodás korai szabályozásainak - lásd pl. Mária Terézia erdőrendtartását - egyik fő kiváltó oka a túlzott mértékű fakitermelések mellett az erdők általánosan tapasztalt túllegeltetése volt. Ennek figyelembe vételével az erdei legeltetést az újonnan felmerülő igényekkel összefüggésben csak a tapasztalatok birtokában, több lépcsőben indokolt lehetővé tenni. Első menetben ott, ahol az jelentős erdővédelmi kockázatot nem eredményez, vagy a közérdekből elvárt állapot fenntartásához az hozzájárul, így a legeltetésre szolgáló területekkel határos alacsony természetességi állapotú erdőkben és fátlan állapotban tartott erdőkben, illetve az árvízvédelmi rendeltetésű területeken. Az erdei legeltetést Natura 2000 területen a törvény csak a természetvédelmi hatóság kontrollja mellett teszi lehetővé. A törvény szerint ezeken a területeken sem folytatható a legeltetés továbbá az erdőfelújítás időszakában.

Az 51-59. §-hoz

Erdő igénybevételi eljárást az erdőgazdálkodást szolgáló erdészeti létesítmények létesítéséhez kapcsolódóan a hatályos szabályozáshoz képest lényegesen kisebb körben indokolt lefolytatni. Emellett az erdészeti létesítmények létesítése esetén az erdő igénybevételhez kapcsolódóan indokolt a jellemzően minimális mértékű csereerdősítési kötelezettségtől eltekinteni.

A magántulajdonban álló, gazdasági elsődleges rendeltetésű, kultúrerdő vagy faültetvény természetességi állapotú erdő mezőgazdasági művelésbe vonásának engedélyezését a nem indokolt mérlegelési szempontok elhagyásával szükséges egyszerűsíteni.

Erdő igénybevétele meghatározott célból lehetséges. A visszaélések elkerülése végett a fennmaradó erdők környezetében az erdészeti hatóságnak indokolt intézkedési lehetőséget biztosítani az igénybevétel megvalósulását követő időszakra vonatkozóan is annak érdekében, hogy beruházásokra csak az igénybevételi engedélyben foglalt céllal összhangban kerülhessen sor.

Ugyancsak a visszaélések elkerülése érdekében indokolt az erdőgazdálkodási tevékenységet közvetlenül szolgáló földterületek igénybevételére vonatkozó szabályozást a törvény szerint cizellálni.

Többek között az ingatlan-nyilvántartási hatóság önálló feladatellátása érdekében indokolt előírni, hogy az erdő ingatlan-nyilvántartási megoszthatóságának új határértéke minden erdőre vonatkozóan egy hektár legyen.

A 60-61. §-hoz

Az erdészeti termékek szállításra vonatkozó szabályozást indokolt kiterjeszteni, hiszen az erdőgazdálkodási célú erdei járműforgalom a hatályos törvényben szabályozottakhoz képest sokrétűbb tevékenység.

A 62-64. §-hoz

A faanyag nyomon követhetőségét szolgáló pontosítások, illetve kiegészítések.

A faanyag kereskedelmi lánc szereplőinek adatszolgáltatási kötelezettsége csak azokra vonatkozik, akik a fatermékeket forgalomba hozzák és nem kizárólag erdőgazdálkodási tevékenységet végeznek. Ezen ügyfélkör részére az elektronikus adatszolgáltatási kötelezettség meghatározása a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 28/B. § (2) bekezdés alapján törvényi szinten indokolt.

A faanyag származás igazolása és nyomon követhetősége érdekében, valamint annak érdekében, hogy a faanyag kereskedelmi lánc szereplői a számukra előírt kellő gondosság elvén alapuló rendszerben a kockázatcsökkentési eljárásaikat megfelelő módon tudják alkalmazni szükséges ezeknek az azonosító adatoknak a közzététele.

A 995/2010/EU rendelet, illetve az erdőtörvény előírásai alapján meghatározott fát és faterméket, az uniós piacon első alkalommal forgalomba helyező piaci szereplőknek (természetes és jogi személyeknek) „kellő gondossággal” kell eljárniuk, illetve ezen az elven alapuló kockázatelemzési rendszert kell létrehozniuk és működtetniük, melynek eredményeként minimálisra kell csökkenteniük az illegálisan kitermelt fa forgalomba hozatalának kockázatát. Ezt a forgalmazott fáról, fatermékről szóló információk gyűjtésével, illetve azok felhasználásán alapuló kockázatértékelési eljárások alapján kell megtenniük, melyhez elengedhetetlenül szükséges a termékek származási helyének beazonosítása, útjának nyomon követhetősége, valamint az, hogy a faanyag kereskedelmi láncban ténylegesen résztvevő személyek, a törvényben meghatározott adatok segítségével különösebb nehézség és adminisztrációs teher nélkül be tudják egymást azonosítani.

Tekintettel arra, hogy az EKÁER a faanyag-kereskedelmi lánc működésének ellenőrzésében illetve a faanyagszállítmányok követésében kiemelt jelentőségű, ezért hatékony és gyors információáramlást szükséges biztosítani.

A 65-66. §-hoz

A rendelkezések módosítása részben azért vált szükségessé, hogy az abban foglaltak összhangba kerüljenek az általános közigazgatási rendtartásról szóló 2016. évi CL. törvény (a továbbiakban: Ákr.) lefoglalásra, illetve zár alá vételre vonatkozó rendelkezéseivel. Ugyanakkor a hatályos törvényben az illegális fakitermelés esetén alkalmazandó szankciók gyakorlati alkalmazása nehézségekbe ütközik, ezért a rendelkezések pontosításra szorulnak. Erre tekintettel a szankciók egyrészt átcsoportosításra kerülnek, valamint egyértelműen meghatározásra kerül, hogy a hivatkozott jogkövetkezmények az Evt. fogalom-meghatározásai közt is szereplő „zárlati intézkedés” lehetséges módozatai és így a 108. § (5) bekezdése szerinti bírságtényállás is egyértelműbbé válik.

Az Evt. 90/M. § (1) bekezdése a közigazgatási hatósági eljárás és szolgáltatás általános szabályairól szóló 2004. évi CXL. törvény való hivatkozást tartalmaz, amit az Ákr. hatálybalépésével szükséges hatályon kívül helyezni. A 90/M. § (1) bekezdése helyébe kerülő általános adatszolgáltatási kötelezettségre vonatkozó új rendelkezés jelenleg a faanyag kereskedelmi lánc felügyeletével kapcsolatos bejelentés, nyilvántartás és ellenőrzés részletes szabályairól szóló 26/2016. (IV. 11.) FM rendelet 3. § (2) bekezdése tartalmazza, azonban annak általános és részben eljárásjogi szabályozási jellegére tekintettel indokolt törvényi szinten megjeleníteni. A törvényi szintű szabályozást indokolja az is, hogy a rendelkezésben megállapított kötelezettség elmulasztása bírság kiszabásának alapjául is szolgál. A rendelkezés nem csak arra határoz meg kötelezettséget, akivel szemben eljárás indul, vagy eljárás van folyamatban van, hanem a faanyag kereskedelmi lánc minden szereplőjétől kérhet az erdészeti hatóság adatot, információgyűjtés, kockázatelemzés-készítés céljából, vagy a hatósági ellenőrzéshez kapcsolódóan.

A 67-70. §-hoz

Nagyrészt pontosítást szolgáló módosítások.

Az erdő látogatásával kapcsolatos hatósági feladatokat - azokat részben erdőgazdálkodói felelősségbe adva - lehetséges és indokolt csökkenteni.

Indokolt az erdészeti magánutakra vonatkozó szabályozást a közúti közlekedésről szóló törvény szabályozásával összehangolni, és ennek keretében egyértelművé tenni, hogy az erdészeti magánút az egyéb magánutakhoz hasonlóan a közúti közlekedésről szóló törvény hatálya és általános szabályozása alá tartozik, azokra az Evt. csak néhány speciális rendelkezést tartalmaz.

Az erdészeti hatóság turistautak kijelölésére és nyilvántartására vonatkozó hatásköreit indokolt megszűntetni, mert ez nem erdészeti szakfeladat, és ennek megfelelően ilyen feladatokat az erdészeti hatóság nem is lát el.

A 71-73. §-hoz

Az erdőgazdálkodási tevékenység szakmai irányítására vonatkozó szabályozás kiegészítését és pontosítását szolgáló módosítások.

A 74. §-hoz

A törvény az Evt.-t új alcímmel egészíti ki, amely megállapítja az erdészeti gépek kezelésére vonatkozó követelményeket. Az Evt. felhatalmazása alapján kiadott rendeletben meghatározott erdészeti gépekkel kizárólag erdészeti gépkezelői jogosítvány megléte mellett lehet munkát végezni. A gépkezelői jogosítvány megszerzésének feltétele a miniszter által kijelölt intézmény által szervezett gépkezelői vizsga letétele vagy az e törvény felhatalmazása alapján kiadott rendeletben meghatározott szakmai végzettség megléte.

A 75. §-hoz

Egy korábban tévesen törölt rendelkezés visszaállítása, valamint pontosító módosítások.

A 76. §-hoz

A módosítás révén egy sor, korábban engedélyköteles eljárás helyébe bejelentési eljárás lép. Ezek egy része a hatóság tájékoztatását szolgálja, más esetben viszont a hatóság a bejelentett tevékenységet egy meghatározott időszak lejártáig tilthatna, korlátozhatna, vagy feltételekhez köthetne. Normatakarékosság céljából az utóbbi intézkedési lehetőséget a törvény egy helyen szabályozza, meghivatkozva azon jogszabályhelyeket, amelyek esetében a szabályozást alkalmazni kell.

A 77. §-hoz

A törvény a körzeti erdőtervezési eljárásban érintett széles ügyfélkör részére kiadott végzések és határozatok közlését részletesen szabályozza, így erre az eljárásra a hirdetményi úton való kapcsolattartásról szóló rendelkezést nem indokolt kiterjeszteni.

A rendészeti feladatokat ellátó erdészeti szakszemélyzet nyilvántartását a rendőrségi nyilvántartásokkal összhangban szükséges vezetni. Ehhez azonban szükséges a rendőrségi nyilvántartás adatainak az erdészeti hatóság részére történő átadása. Amennyiben erre nem kerül sor, az erdészeti hatósági eljárást fel kell függeszteni.

Az erdőgazdálkodási bírságolási eljárás részeként tartott helyszíni szemle esetén indokolt előírni, hogy a szemlén való részvételre az erdőgazdálkodónak vagy az őt képviselő jogosult erdészeti szakszemélyzetnek lehetőséget kell biztosítani.

A 78. §-hoz

Az Ákr. hatályba lépéséhez kapcsolódó, 2018. január 1-én hatályba lépő eljárásjogi rendelkezések.

Tekintettel arra, hogy a törvény, illetve a végrehajtási rendeletei az egyes erdőgazdálkodói beadványokra jellemzően formanyomtatványokat határoznak meg, illetve a kérelmekhez bizonylatokat, nyilatkozatokat kell csatolni - a kialakult hatósági joggyakorlattal összhangban - indokolt az Ákr.-től eltérően szabályozni a következőket:

- az erdészeti hatósági eljárásokban az ügyfelekkel való kapcsolattartás kötött módon, írásban történik,

- az ügyfelek a kérelmeiket írásban terjeszthetik elő,

- a döntést szóban nem lehet közölni, illetve

- az eljárás szünetelése nem kérhető.

Az erdőgazdálkodási tevékenységeket az erdészeti hatóság körzeti erdőtervezés során keretjelleggel előre meghatározza, illetve azok végrehajtását engedélyezések, bejelentések és rendszeres ellenőrzések útján folyamatában kontrollálja. Az elvárások jogszabályi meghatározása, illetve a hatósági ellenőrzések pedig nem a végrehajtás módját, hanem a tevékenység erdőre gyakorolt hatásait helyezi előtérbe. Nem életszerű tehát, hogy az erdőgazdálkodó a tevékenysége kapcsán az említetteken felül külön hatósági ellenőrzést kezdeményezzen.

Az erdészeti hatósági eljárásokban a kérelmek összetettségére való tekintettel - az Ákr.-ben biztosított lehetőségen túl - egy alkalommal indokolt hiánypótlási lehetőséget biztosítani.

Tekintettel arra, hogy az ügyintézési határidőbe az Ket. által korábban biztosított időszakok nem számítanak bele és erre alapozva az Ákr. a teljes eljárás határidejét is 60 napban állapítja meg, így az eljárás szakszerű lefolytatása érdekében - az általános határidőtől már most is hosszabb ügyintézési határidejű eljárásoknál - az Ákr. általános szabályaitól eltérő, hosszabb határidőt indokolt megállítani.

Az erdősítések befejezése a műszaki átvételnek nevezett hatósági ellenőrzés során kerül sor. A műszaki átvételek - mivel annak keretében sok és szétszórtan elhelyezkedő erdősítés ellenőrzésére kerül sor, és az ellenőrzés elég összetett - egy több hónapra elhúzódó folyamat, amely július végén, augusztusban kezdődik, és október közepén ér véget. Az ügyfél kérelme ehhez képest akár már az év elején beérkezhet. Erre tekintettel a kérelmezett eljárás megkezdésére vonatkozóan speciális rendelkezést indokolt hozni.

Jól körülhatárolható az a néhány erdészeti hatósági eljárás, amelyek esetében az Ákr. szabályozása mellett is indokolt

- az általánoshoz képest hosszabb ügyintézési határidőt meghatározni, illetve

- rögzíteni, hogy a függő hatályú döntésben nem kell rendelkezni a kérelmezett jog gyakorlásáról.

Az erdészeti hatósági által kérelemre lefolytatott eljárások - mivel egy kiemelt jelentőségű természeti elem állapotát befolyásolják - sok esetben terepi helyszínelést, vagy a benyújtott dokumentumok alapos vizsgálatát igényelik. Erre való tekintettel indokolt több eljárás esetében kimondani, hogy az Ákr. sommás eljárásra vonatkozó szabályozását ezen hatósági eljárásokban nem kell alkalmazni.

Az erdészeti hatóság kötelezései elsődlegesen általában valamely erdőgazdálkodási tevékenység szakszerű végrehajtására irányulnak. A kötelezések eredménytelensége esetén azok végrehajtásának foganatosítása így csak speciális felkészültségű személyek (kiemelt erdészeti szakirányító vállalkozások) útján lehet eredményes. Erre való tekintettel ezt a feladatot az Ákr. általános szabályozása alól - miszerint a végrehajtás foganatosítását az adóhatóság végzi - indokolt kivonni.

A 79. §-hoz

Az erdőgazdálkodáshoz kapcsolódó szakmai adminisztrációs feladatokat, valamint az ahhoz kapcsolódó eljárásokat indokolt törvényi rendelkezés útján elektronikus ügyintézés keretébe utalni.

A 80. §-hoz

A törvényt más törvények bürokráciacsökkentést célzó módosításához hasonlóan indokolt kiegészíteni a hatóságok közötti adatátadást lehetővé tevő rendelkezéssel.

A 81. §-hoz

Magyarország gazdasági stabilitásáról szóló 2011. évi CXCIV. törvény értelmében a kapcsolódó igazgatási szolgáltatási díjat, mint fizetési kötelezettséget, törvényben szükséges szabályozni.

Az erdőgazdálkodáshoz kapcsolódó sokrétű hatósági eljárások, illetve szakmai adminisztrációs feladatok kifejezetten közérdeket szolgálnak, így indokolt az érintettek számára ezekre az eljárásokra vonatkozóan teljes díjmentességet megállapítani.

A rendelkezéssel elérhető, hogy a földhasználati nyilvántartásba vétel erdő esetében is (erdőgazdálkodói nyilvántartásba vétel) díjmentes legyen.

A 82. §-hoz

Az Ákr. szabályozása szerint az eljárásban szakhatóság közreműködését csak közérdeken alapuló kényszerítő indok alapján, illetve csak törvényben vagy kormányrendeletben lehet előírni. Ezzel összhangban a módosítás a törvényt 2018. január 1-jei hatályba lépéssel kiegészíti a vízügyi, vízvédelmi és a honvédelmi hatóság indokolt szakhatósági kijelöléseivel. Tekintettel arra, hogy az erdészeti hatósági eljárásokban részt vevő szakhatóságok száma kevés, valamint az egyes eljárások köre jól körülhatárolható, így a rendelkezések törvényben való szerepeltetésének nincs akadálya.

A 83. §-hoz

A törvény egyes erdőgazdálkodási kötelezettségek hatósági érvényesítése tekintetében a mulasztókkal szemben a sokat támadott passzív bírságolás helyett aktívabb intézkedések megtételére ad lehetőséget a hatóság számára. A törvény ennek érdekében megerősíti az erdőfelújítási biztosítéknyújtás, valamint az erdőgazdálkodási tevékenység kötelezett költségére, vagy a nyújtott erdőfelújítási biztosíték terhére történő elrendelésének intézményét. Ezzel várhatóan elkerülhetővé válik az, hogy a sok éves eredménytelen bírságolást követően az erdő felújítása rendre mégis elmaradjon, sőt egy idő után akár kivitelezhetetlenné is váljon.

Az elrendelt erdőgazdálkodási tevékenységek végrehajtásának szakmai garanciáját biztosítja, ha az erdészeti hatóság ezen feladatokkal a törvény rendelkezése értelmében megbízható erdészeti vállalkozást bíz meg.

A törvény ezen szakasza rendelkezik továbbá a felmerülő kötelezettségek kapcsán az erdőgazdálkodók és az erdőtulajdonosok közötti felelősségi viszonyokról. A hatályos szabályozáshoz képest a törvény szűkebb körben rögzíti a tulajdonosok háttérfelelősségét, ezzel szemben megteremti az erdőgazdálkodói jogviszonyból kilépő erdőgazdálkodók későbbi anyagi kötelezhetőségének lehetőségét.

A 84-85. §-hoz

Többnyire pontosítást szolgáló, illetve a szankciórendszer indokolt kiegészítését tartalmazó módosítások.

A 86-87. §-hoz

A törvény korábbi fejezeteinek módosításához kapcsolódó felhatalmazó és átmeneti rendelkezések módosítása, kiegészítése.

A 88. §-hoz

Sarkalatossági klauzula.

A 89-90. §-hoz

Pontosítást szolgáló, vagy a korábbi módosításokhoz kapcsolódó szövegmódosító és hatályon kívül helyező rendelkezések.

A 91. §-hoz

A természet védelméről szóló 1996. évi LIII. törvény (a továbbiakban: Tvt.) 33. § (4) bekezdésében foglaltak alapján az erdőgazdálkodók vegetációs időszakban csak rendkívüli esetben, a természetvédelmi hatóság külön engedélyével végezhetnek fakitermelési tevékenységet. A törvény ugyanakkor a vegetációs időszakot nem határozza meg, ami a jogalkalmazás során bizonytalanságot eredményez. Jelenleg ezt a bizonytalanságot az erdőről, az erdő védelméről és az erdőgazdálkodásról szóló törvény végrehajtási rendeletei oldják fel azzal, hogy erdőtervezési körzetenként meghatározzák a vegetációs időszakot.

Az Evt. a 2009. évi hatályba lépése óta a fakitermelés már nem csak a fák tőtől való elválasztását jelenti, hanem a teljes fakitermelési folyamatot a faanyag erdőből történő kiszállításáig bezárólag. További probléma, hogy a hideg, havas téli napok számának jelentős lecsökkenése miatt az erdőgazdálkodók a hagyományosan télen végzett fakitermelések egy részét kénytelenek az év egyéb, lehetőleg száraz időszakában végezni. Az előbbiek miatt a Tvt. rendelkezése lényegesen több esetben indokolja a természetvédelmi hatóság eljárását.

Természetvédelmi szempontok miatt az év egyes időszakaiban már nem csak a fakitermelést, hanem esetenként egyéb erdőgazdálkodási tevékenységek végzését is korlátozza, amelyhez kapcsolódóan ugyancsak felmerül az egyedi engedélyezés lehetőségét megteremteni.

A Tvt. hivatkozott rendelkezését az előbbiekre tekintettel indokolt úgy módosítani, hogy az általában az erdőgazdálkodás - erdészeti ágazati szabályozásban meghatározott - természetvédelmi célú korlátozási időszakára vonatkozzon.

A 92. §-hoz

A Balaton Kiemelt Üdülőkörzet Területrendezési Tervének elfogadásáról és a Balatoni Területrendezési Szabályzat megállapításáról szóló törvény néhány rendelkezése hatályát veszti.

Az erdő, mint természeti terület védelmét a természetvédelmi törvény és az annak horizontális természetvédelmi rendelkezéseivel összhangban álló erdőtörvény szabályozása megfelelő szinten és részletességgel szolgálja. Ha egy erdő fokozottabb védelemre szorul, akkor ezen törvények alapján a szükséges intézkedések meghozhatók. Ha természetvédelmi szempontból kívánatos eltérő szabályozás, akkor az a Természetvédelmi törvény felhatalmazása alapján szabályozható. A konkrét erdőgazdálkodás pedig a körzeti erdőtervezéssel irányítható. Indokolatlan tehát, hogy egy területrendezési jogszabály hasonló tartalmú szabályozást tartalmazzon, az erdővel történő gazdálkodás egyetlen momentumát (az erdőfelújítást) kiemelve.

A 93. §-hoz

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény pontosítása az illegális fakitermelések kapcsán.

A 94. §-hoz

Az erdőgazdálkodók nyilvántartása, a körzeti erdőtervek készítése, az erdészeti hatósági nyilvántartások vezetése, illetve további erdészeti igazgatási feladatok szakszerű végrehajtása nem lehetséges ingatlan-nyilvántartási és állami alapadatnak minősülő térképi adatok eseti, illetve nagy tömegű felhasználása nélkül. A földmérési és térképészeti tevékenységről szóló törvény módosításai ennek a kérdéskörnek a rendezését szolgálja.

A 95. §-hoz

Az erdészeti és a földforgalmi szabályozások összhangjának a megteremtése érdekében indokolt a mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló törvény egyes rendelkezéseinek a módosítása.

A 96. §-hoz

Az Evt. egy rendelkezésére vonatkozó merev hivatkozás technikai jellegű módosítása.

-----STARTING---POINT---VEGE---

A 98. §-hoz

Hatályba léptető rendelkezések.

A módosítások jelentős része 2017. szeptember 1-én lép hatályba.

Az Ákr. szabályozásával való összhang biztosítása céljából szükséges rendelkezések 2018. január 1-én lépnek hatályba.

Az Erdészeti Szakigazgatási Információs és Ügyintézési Rendszer használatára vonatkozó szabályozást - a szükséges fejlesztési feladatok végrehajtásához szükséges idő biztosítása céljából - indokolt későbbi időpontban - 2019. január 1-én hatályba léptetni.