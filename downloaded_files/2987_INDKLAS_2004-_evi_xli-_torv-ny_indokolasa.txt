2004. évi XLI. törvény indokolása

a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosításáról

-----STARTING---POINT---ALTALANOS--- 

Az elmúlt hónapokban a korábban tapasztaltnál is magasabb szintre emelkedett a világpiacon mind az olaj, mind a benzin tőzsdei ára. Az olaj áremelkedése mögött részben a nemzetközi politikai bizonytalanság tükröződik (az olaj ára jelentős kockázati felárat tartalmaz), részben a gyenge dollárral hozható összefüggésbe. Az OPEC által korábban célsávként megjelölt 22-28 dolláros hordónkénti Brent ár erősebb dollár-árfolyam mellett került meghirdetésre. Erre való hivatkozással ma már 30 dollár feletti (30-34 dollár körüli) árat lehet az év hátralévő részére valószínűsíteni. Átmenetileg az ár e felett is alakulhat. Az olaj világpiaci áralakulásával párhuzamosan történelmi csúcsra emelkedett a benzin tőzsdei ára is. A korábbi csúcsot jelentő, 2000 nyarán jellemző 400 dolláros tonnánkénti árat messze meghaladva, 450-480 dolláros tonnánkénti ár jellemző. E mögött a fentieken túl részben az amerikai készletek alacsony szintje (a finomítók nem vásárolnak a jelenlegi magas olajáron nagy készleteket), részben a kereslet áll, amelyet elsősorban Kína energia-éhsége hajt.

A magyar üzemanyagárak - a Közép-Európai térségben alkalmazott módon - a mediterrán kikötői (mint főpiaci) dollárban meghatározott benzin áron alapulnak, a hazai forint árak így a dollárban mért árak és a forint/dollár árfolyam hatását egyaránt tükrözik. A jelenlegi, 210 forint körüli, gyenge dollárnak köszönhető, hogy a jelenlegi benzinár nem magasabb, mint 2000 nyarán volt (amikor a dollár árfolyama a 280-290 forintot is elérte). A közeljövőben azonban már nem számíthatunk arra, hogy a két ellentétes irányú hatás kiegyenlíti egymást. A dollár az elmúlt hetekben már erősödött, de ha ez nem is lenne tartós vagy nagy mértékű, további gyengülése valószínűtlen. A világpiaci események szintén az olaj és a benzin árának további emelkedését vetíthetik előre. Mindezen körülmények együtthatására előállhat olyan helyzet, amely inflációs és költség hatásában már a gazdasági növekedés lehetőségeit érzékelhetően gyengítené. A törvény a negatív hatásokat a jövedékiadó-mérték üzemanyagártól függő csökkentésével javasolja kezelni.

-----STARTING---POINT---RESZLETES---

Az 1. §-hoz

A törvény a motorbenzin és a gázolaj jövedéki adóját a magasabb üzemanyagárak révén keletkező áfabevételi-többlethez igazodó mértékben javasolja csökkenteni. Ha az adómérséklést indokoló körülmények megszűnnek, azt követően visszaáll a törvényben rögzített adómérték. Az adócsökkentéshez az átlagárat - annak elkerülésére, hogy külön árfigyelést ne kelljen bevezetni - egy meglévő, a 20/2004. (II. 27.) GKM rendeletben előírt adatszolgáltatásra épülve kell a törvény szerint figyelembe venni. Ez a 95-ös oktánszámú benzin árának figyelését jelenti, vagyis ez a mérőszám, azonban az adócsökkentés az egyéb benzinekre (98-as, 91-es benzin) is vonatkozik, ha a 95-ös benzin ára legalább 10 Ft-tal meghaladja a törvényben a 2004. évi tervezésnél figyelembe vett árat.

Az első adócsökkentést követően az üzemanyagárak az adócsökkentésnek megfelelően alacsonyabb szinten fognak realizálódni, így az adócsökkentés hatásával a viszonyítás alapját korrigálni kell ahhoz, hogy az eredeti cél, a költségvetési tervezésnél figyelembe vett árnál magasabb ár esetén az adócsökkentés érvényesítése megvalósuljon.

A 2. §-hoz

A törvény felhatalmazást ad a Kormánynak, hogy rendeletben tegye közzé az adócsökkentést megalapozó feltétel bekövetkezését és a törvény szerint lehetséges adócsökkentés mértékét. Az üzemanyagár 10 Ft/l-es növekedése esetén a törvény 2 Ft-os fogyasztói árcsökkentést tesz lehetővé, ugyanis 10 Ft/l-es árnövekedés esetén belépő 1,60 Ft/l-es jövedéki adócsökkentés a ráeső 25%-os áfá-val együtt 2 Ft-ot tesz ki. A törvény az adócsökkentés lehetőségét legfeljebb az EU által az üzemanyagokra meghatározott jövedéki adó minimum eléréséig engedi meg.

-----STARTING---POINT---VEGE---

A 3. §-hoz

A törvény a kihirdetést követő 3. nappal lép hatályba, de már a törvény kihirdetését megelőző időszak áralakulása is megalapozhatja akár az azonnali adócsökkentést is.