2019. évi CXXVIII. törvény végső előterjesztői indokolása

a védelmi és biztonsági célú beszerzésekről szóló 2016. évi XXX. törvény módosításáról

-----STARTING---POINT---ALTALANOS--- 

A Kormány döntött arról, hogy a védelmi és biztonsági tárgyú beszerzések tekintetében is biztosítani kell a központosított beszerzés lehetőségét. A Kormány döntése értelmében kormányrendeleti szintű felhatalmazás formájában kell biztosítani azon szabályok megalkotásának a lehetőségét, amelyek a központosított beszerzés lefolytatása szempontjából nélkülözhetetlenek.

A védelmi és biztonsági célú beszerzésekről szóló 2016. évi XXX. törvény módosításának a célja a központosított beszerzés legfontosabb szabályainak megalkotása.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1-2. §-hoz

A Kormány döntése értelmében a védelmi és biztonsági célú beszerzésekről szóló 2016. évi XXX. törvény módosításával meg kell teremteni annak a lehetőségét, hogy a Kormány

- a központosított beszerzés során megvalósítandó védelmi és biztonsági feladatokkal összefüggő beszerzések körét rendeletben szabályozza, valamint

- a központosított védelmi és biztonsági feladatokkal összefüggő beszerzéseket megvalósító szervezetet rendeletben jelölje ki.

Az előbbieknek megfelelően a törvénymódosítás meghatározza a központosított beszerzés fogalmát, amely alanya lehet a Kormány

- általa irányított vagy felügyelt költségvetési szerv,

- által alapított, vagy alapítói joggyakorlása alá tartozó alapítvány és közalapítvány, valamint

- a Magyar Nemzeti Bank, valamint a Magyar Nemzeti Banknak Ptk. 8:2. §-a szerinti többségi befolyása, vagy közvetett befolyása alatt álló gazdasági társaság kivételével azon gazdasági társaság, amelyben az állam a Ptk. 8:2. §-a szerinti többségi befolyást, vagy közvetett befolyást gyakorol.

-----STARTING---POINT---VEGE---

A 3. §-hoz

Hatályba léptető rendelkezés.