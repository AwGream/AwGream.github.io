2000. évi XXXVII. törvény indokolása

a Gazdasági Együttműködési és Fejlesztési Szervezet (OECD) tagállamai, valamint Argentína, Brazília, Chile és Szlovákia által Párizsban, 1997. november 21-én elfogadott - a külföldi hivatalos személyek megvesztegetése elleni küzdelemről szóló - Egyezmény kihirdetéséről

INDOKOLÁS

I.

1.1. A Gazdasági Együttműködési és Fejlesztési Szervezet (OECD) először 1994. május 27-én fogadott el ajánlást a külföldi hivatalos személyek vesztegetése tárgyában, amely meglehetősen szűk körben teremtett jogi szabályozást ezen a területen. Az akkori ajánlás szerint annak felülvizsgálatát három éven belül kellett elvégezni. A felülvizsgált ajánlást 1997. május 23-án fogadták el Párizsban, kiterjesztve a jogszabály hatókörét, megnövelve ezzel hatékonyságát. Ez utóbbi ajánlást az ipari, kereskedelmi és idegenforgalmi miniszter írta alá hazánk részéről.

Még ezt megelőzően Németország és Franciaország kezdeményezte nemzetközi egyezmény létrehozását e tárgyban, ehhez az elképzeléshez az Amerikai Egyesült Államok is csatlakozott. Az Egyezmény alapját a felülvizsgált ajánlás „egyeztetett közös elemei” képezték, az Egyezmény azonban több ponton túl is ment a közös elemeken. Főként az Amerikai Egyesült Államok szorgalmazta, hogy az Egyezmény hatóköre a lehető legszélesebb legyen. Az „egyeztetett közös elemek” alapján három szövegváltozat készült (az OECD Titkársága által készített tervezet, Németország és Franciaország közös tervezete, az Amerikai Egyesült Államok önálló tervezete), amelyeknek első szakértői vitája 1997 júniusában zajlott, ennek során megtörtént a három változat egyeztetése. A következő szakértői tanácskozás során 1997 októberében már az egységes változat került napirendre. A végleges szöveg elkészültét egyeztető konferencia előzte meg 1997 novemberében.

Az OECD 29 tagállama (köztük Magyarország), valamint a nem tagállamként csatlakozni kívánó Argentína, Brazília, Bulgária, Chile és Szlovákia 1997. november 21-én elfogadta az Egyezmény végleges szövegét, amelynek miniszteri szintű, ünnepélyes aláírására 1997. december 17-én került sor Párizsban. Az Egyezményt Magyarország részéről az igazságügyminiszter írta alá.

1.2. Az Egyezményt a magyar Országgyűlés az 1998. szeptember 22-i ülésnapján erősítette meg. A megerősítésről az Országgyűlés 56/1998. (IX. 29.) OGY határozata rendelkezik. A megerősítő okiratot hazánk párizsi OECD-nagykövete 1998. december 4-én helyezte letétbe az OECD Főtitkáránál, mint az Egyezmény letéteményesénél. A Szervezettől kapott hivatalos tájékoztatás szerint a hatálybalépéshez szükséges számú megerősítés az 1998. év végéig megtörtént (12 ország ratifikálta az Egyezményt), így az Egyezmény 1999. február 15-én hatályba lépett. A belső jog megfelelő átalakítását a későbbiekben az Egyezményt létrehozó munkabizottság keretei között fogják ellenőrizni.

II.

2.1. Az Egyezmény alapvető célja, hogy a tagországok és a csatlakozni kívánó országok saját büntetőjogukban valósítsák meg annak lehetőségét, hogy a külföldi hivatalos személyek megvesztegetése is megfelelő erővel büntethető legyen, mivel a legtöbb ország büntetőjoga csak a belföldi hivatalos személyek megvesztegetését szankcionálja. Számos olyan ország is van, amely egyáltalán nem fűz büntetőjogi szankciókat a vesztegetési cselekményekhez, sőt egyes országokban az ilyen címen átadott összegek üzleti kiadásként való elszámolására is lehetőség volt, az adóhatóság felé.

2.2. Az Egyezmény preambuluma kiemeli a szabályozni kívánt terület kriminalizálásának fontosságát, valamint üdvözli több más nemzetközi szervezet hasonló törekvéseit (Európa Tanács, Európai Unió, ENSZ, Világbank, Nemzetközi Valutalap, Kereskedelmi Világszervezet).

2.3. Az 1. cikk megállapítja a kriminalizálandó tényállást, kiterjesztve a büntetendőséget a részességre, a felbujtásra, a bűnsegélyre, valamint a kísérletre és az elkövetésre irányuló bűnszövetségre. A továbbiakban értelmező rendelkezésként meghatározza a külföldi hivatalos személyek körét, a külföldi ország fogalmát, valamint a hivatali kötelességek gyakorlása körében a tevés, illetve nem tevés definícióját.

Az egyeztetések során az egyik legvitatottabb kérdés volt a külföldi hivatalos személy fogalmának meghatározása, mivel az Amerikai Egyesült Államok kezdeményezte, hogy a politikai pártok és azok tisztségviselői, valamint a jelöltek is az Egyezmény hatálya alá tartozzanak. Ez az elképzelés az országok többségének komoly ellenállásába ütközött és végső soron kimaradt az Egyezményből. Mindezek mellett néhány ország kifogásolta, hogy a parlamenti képviselők is beletartozzanak a hivatalos személyek körébe, ezek az ellenvetések azonban sikertelenek voltak.

Az Egyezmény alapján szükségessé vált a Büntető Törvénykönyv megfelelő módosítása (1998. évi LXXXVII. törvény), amelynek során a hivatalos személy fogalmát értelmező rendelkezést ki kellett terjeszteni a külföldi hivatalos személyekre is, továbbá sor került az Egyezmény által szabályozott tényállásnak a Büntető Törvénykönyvbe való beillesztésére. A Büntető Törvénykönyv új fejezettel egészült ki („a nemzetközi közélet tisztasága elleni bűncselekmények”), amely megfelel az Egyezmény által támasztott követelményeknek. A módosítás 1999. március 1-jén lépett hatályba.

2.4. Az Egyezmény 2. cikke megállapítja, hogy azok az országok, amelyek nem teremtették meg a jogi személyek büntetőjogi felelősségre vonhatóságának jogi lehetőségét, azt ezek után sem kötelesek megtenni.

2.5. A 3. cikk a szankcionálást szabályozza, kimondva, hogy az alkalmazható büntetés mértékének hasonlónak kell lennie ahhoz, amely az adott fél saját, tehát belföldi hivatalos személyének megvesztegetése esetén alkalmazható.

A jogi személyekkel kapcsolatosan előírja, hogy amennyiben a Szerződő Fél jogrendszere szerint a jogi személyek büntetőjogi felelősségének megállapítása nem lehetséges (mint például egyelőre Magyarországon), annak a félnek biztosítania kell, hogy a jogi személyeket külföldi hivatalos személy megvesztegetése esetén hatékony, arányos és visszatartó erejű nem büntetőjogi szankciókkal - ideértve a pénzbírságot is - lehessen sújtani.

A jogi személyekkel szemben nem büntetőjogi szankciók alkalmazására akkor kerülhet sor, ha a vesztegetést a jogi személy érdekében, nevében követik el. A gyakorlatban ez járulékosan kapcsolódhat a vesztegető személlyel (pl. a jogi személy vezető tisztségviselőjével) szemben alkalmazott büntetőjogi szankcióhoz. Ilyen, nem büntetőjogi szankció lehet a jogi személy működésének felfüggesztése, megszüntetése, pénzbírsággal sújtása, közbeszerzésből, állami támogatások igénybevételéből történő kizárása.

E szankciók alkalmazásához szükséges a megfelelő jogi háttér megteremtése, pl. a törvényességi felügyeletet gyakorló hatóságok részére olyan jogosítványok biztosítása, amelyek alapján ilyen (egyébként már létező) szankciók alkalmazási lehetőségei kiterjedhetnének ezen esetekre is. Ennek megvalósítása azonban - tekintve, hogy ez a jogintézmény a magyar jogrendszerben eddig nem létezett, megvalósítása pedig számos alapvető problémát vet fel - hosszabb előkészítést igényel, amelynek során szükséges megvizsgálni, hogy ezek, a magyar jogrendszerben egyébként már létező szankciók (1997. évi CXLV. törvény a cégnyilvántartásról, a cégnyilvánosságról és a bírósági cégeljárásról; 1995. évi XL. törvény a közbeszerzésekről) a jogi személyekkel szemben az Egyezmény által meghatározott körben és esetekben is alkalmazhatóak legyenek.

Biztosítani kell ugyanakkor a lefoglalás és az elkobzás lehetőségét is a bűncselekménnyel kapcsolatosan.

2.6. A 4. cikk a Szerződő Felek joghatóságával, míg az 5. cikk a végrehajtással foglalkozik, megállapítva, hogy a nyomozás és a büntetőeljárás tekintetében minden félnek a vonatkozó belső jogszabályai szerint kell eljárnia. Az Egyezmény 6. cikke az elévülésről rendelkezik, amelyre szintén a belső szabályok vonatkoznak.

2.7. Az Egyezmény 7. cikke rendelkezik a pénzmosásról. Ha a Szerződő Felek a saját hivatalos személyük esetében a vesztegetést a pénzmosás előzetes bűncselekményének tekintik, ezt az elvet kell követniük a külföldi hivatalos személy megvesztegetése esetén is. A Büntető Törvénykönyv 1999. évi CXX. törvénnyel történt módosítása eredményeként a pénzmosás előzetes bűncselekménye lesz minden szabadságvesztéssel büntetendő bűncselekmény, így a vesztegetés minden fajtája is.

2.8. A 8. cikk a számvitel vesztegetési összefüggéseit szabályozza, előírva, hogy minden Szerződő Félnek hatékony, arányos és visszatartó erejű polgári jogi, közigazgatási vagy büntetőjogi szankciókat kell biztosítania az ilyen kibocsátások és hamisítások esetén a könyvelés, a számlák, a számvitel és a pénzügyi bevallások tekintetében. A Büntető Törvénykönyv tartalmazza az adócsalás és a számviteli fegyelem megsértése törvényi tényállásait. A már hatályban lévő közigazgatási szankciók (pl. adójogi szankciók) szintén megfelelnek az Egyezményben előírt követelményeknek.

2.9. A 9., a 10. és a 11. cikk a kölcsönös jogsegélynyújtást, a kiadatást és a felelős hatóságokat érintő szabályozást tartalmaz. Fontos, hogy a jogi személyekkel szemben kezdeményezett nem büntetőjogi eljárásokban is meg kívánja teremteni a közigazgatási jogsegély lehetőségét.

Az államigazgatási eljárás általános szabályairól szóló 1957. évi IV. törvény 12.§-a szabályozza a közigazgatási jogsegélyt. Magyarországnak azonban csak igen kevés nemzetközi szerződése teszi lehetővé közigazgatási jogsegély nyújtását, annak belső jogi szabályozása ezért nem elégséges, gyakorlata pedig kialakulatlan. Célszerű ezért a jogszabály-módosítások során az államigazgatási eljárási törvény felülvizsgálata e kérdésben. Minden Szerződő Félnek meg kell jelölnie azt a hatóságot az OECD főtitkáránál, amely felelős a megkeresések elküldéséért, illetve fogadásáért, vagyis amely a jogsegély-, a kiadatási és az Egyezményben előírt egyéb együttműködési ügyekben az adott fél kommunikációs csatornájaként működik.

2.10. A 12. cikk szerint az ellenőrzést és az Egyezmény alapján megteendő további intézkedések végrehajtását az Egyezmény megszövegezését eddig koordináló OECD-munkacsoport vagy annak jogutódja fogja elvégezni.

2.11. A 13. és a 14. cikk rendelkezik az aláírás és a csatlakozás, valamint a ratifikáció és letétbe helyezés kérdéséről. Az Egyezmény ünnepélyes aláírására 1997. december 17-én került sor Párizsban a tagállamok és az öt, a munkacsoporthoz csatlakozó állam részéről. Az Egyezmény hatályba lépését követően bármely ország kinyilváníthatja csatlakozási szándékát. Az Egyezményt az aláíró felek jogszabályai szerint kell ratifikálni, jóváhagyni, elfogadni. Az elfogadásról, jóváhagyásról, ratifikációról szóló dokumentumokat az OECD Főtitkáránál kell letétbe helyezni, aki ezen Egyezmény letéteményese.

2.12. A 15. cikkben rögzített hatálybalépés szintén komoly vitapont volt az egyeztetések során. A Titkárság eredetileg öt állam ratifikációját és ennek letétbe helyezését kívánta meg a hatálybalépés feltételéül, ezt többen elégtelennek vélték, sőt, volt olyan javaslat is, amely alapján valamennyi államnak meg kellett volna tennie ratifikációját és ennek letétbe helyezését a hatályba lépéshez. A végül elfogadott változat szerint az Egyezmény az azt a napot követő 60. napon lép hatályba, amikor a mellékletként szereplő dokumentum szerinti tíz legnagyobb export részesedéssel rendelkező ország (USA 15.9%, Németország 14.1%, Japán 11.8%, Franciaország 7.7%, Egyesült Királyság 6.7%, Olaszország 6.2%, Kanada 5.1%, Korea 4.5%, Hollandia 4.5%, Belgium-Luxemburg 4.4%) közül öt letétbe helyezte az elfogadásról, jóváhagyásról, ratifikációról szóló dokumentumait, oly módon, hogy ezen öt ország export részesedése legalább a 60%-át kitegye e tíz ország összesített exportjának.

2.13. A 16-17. cikk a módosításról és a felmondásról rendelkezik. Mindkét esetben - melyet egyébként bármely fél kezdeményezhet - írásbeli javaslatot, illetve jegyzéket kell intézni a letéteményeshez. Módosítás esetén újabb egyeztető konferencia összehívására kerül sor.