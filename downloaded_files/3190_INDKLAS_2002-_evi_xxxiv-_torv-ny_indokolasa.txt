2002. évi XXXIV. törvény indokolása

a tengeren való összeütközések megelőzésére vonatkozó Nemzetközi Szabályokról szóló 1972. évi Egyezmény egységes szerkezetbe foglalt szövegének kihirdetéséről

Indokolás

Az 1977. évi 17. törvényerejű rendelettel kihirdetett, a tengeren való összeütközések megelőzésére vonatkozó Nemzetközi Szabályokról szóló, Londonban, 1972. évi október hó 20. napján kelt egyezmény hatálybalépése óta a Nemzetközi Tengerészeti Szervezet Közgyűlése az Egyezmény VI. Cikkében foglaltak alapján több módosítást fogadott el.

Az EU jogharmonizációs program keretében a közelmúltban kihirdetett tengerészeti tárgyú jogszabályainkhoz - így különösen az „Életbiztonság a tengeren” tárgyú 1974. évi nemzetközi egyezmény és az ahhoz csatolt 1978. évi Jegyzőkönyv kihirdetéséről szóló 2001. évi XI. törvényhez - kapcsolódóan időszerűvé vált a Szervezet közgyűlésén elfogadott módosítások figyelembe vételével az egységes szerkezetbe foglalt Egyezmény, továbbá az Egyezmény részét képező Szabályok, valamint azok mellékleteinek jogszabállyal történő kihirdetése.

Az Egyezmény az annak részét képező, a tengeren történő összeütközések megelőzésére vonatkozó részletes szabályokban - vagyis a tengeri hajózási szabályzatban - állapítja meg a biztonságos tengeri közlekedés szabályait. A technikai fejlődéssel és a mind magasabb szintű követelményekkel lépést tartva, a Nemzetközi Tengerészeti Szervezet az Egyezmény részét képező szabályokat folyamatosan fejleszti, módosítja. A Szabályoknak közgyűlési határozattal való módosítására az Egyezmény VI. Cikke ad lehetőséget.

Az Egyezményt eredetileg kihirdető 1977. évi 17. törvényerejű rendeletnek új kihirdető jogszabállyal való felváltását két ok teszi szükségessé, nevezetesen

- az Egyezmény magyar nyelvű szövegének pontosítása,

- a végrehajtásért felelős szakminiszter felhatalmazásának kiegészítése.

Az 1977. évi 17. törvényerejű rendelet a végrehajtásért felelős szakminisztert csak az Egyezményhez tartozó Szabályoknak külön kiadványban történő közzétételére hatalmazta fel.

Tekintettel arra, hogy az Egyezmény VI. Cikke a Szabályok módosítását a Közgyűlés hatáskörébe utalja és a Nemzetközi Tengerészeti Szervezet évenként összeülő közgyűlése a Szabályokat - elsősorban a gyakorlatban felmerült és főleg a bekövetkezett tengeri balesetek vizsgálatából levont tapasztalatok alapján - operatív rendben módosítja, így feltétlenül szükséges a megváltozott nemzetközi közlekedési szabályokat mielőbb az érintett állampolgárok tudomására hozni, ezért a Kormány szükségesnek tartja, hogy a felhatalmazás kiterjedjen a Szabályokat tartalmazó 1. függelék módosításainak a közzétételére is. A többi függelék az Egyezményt elfogadó értekezletnek idejét múlt rendelkezéseit tartalmazó határozatait tartalmazza.

Az Egyezménynek és az ahhoz csatolt Szabályoknak a közösségi vizeken való alkalmazását az Európai Unió jogszabályai is megkövetelik. Az Egyezmény kihirdetésével a hatályos hazai szabályozásnak a jogharmonizációból és a csatlakozási szándékunkból származó kötelezettségeinkkel összeegyeztethető korszerűsítése valósul meg.

Az Egyezményhez tartozó szabályoknak a magyar jogrendbe való operatív módon történő iktatását az is indokolja, hogy bár jelenleg a tengereken magyar lobogó alatt gazdasági tevékenységet folytató hajó nem közlekedik, de mintegy 400 aktív tengerészünk idegen lobogójú hajókon teljesített szolgálattal keresi kenyerét és gondoskodik családjáról, továbbá számos magyar kedvtelési hajóvezető tölti szabadidejét a tengereken, és ezek részére a mindenkor nemzetközileg hatályos Szabályok alkalmazása a kötelező.

Hazánk a tengerészek képzéséről, képesítéséről és az őrszolgálat ellátásáról szóló 1978/1995. évi nemzetközi egyezményben előírt képzés, képesítés és az őrszolgálat ellátására vonatkozó követelmények teljesítése szempontjából a Nemzetközi Tengerészeti Szervezet által minősített ország. Tengerészeink kenyérkereseti lehetőségének, képzésünk és képesítési rendszerünk továbbra is kedvező minősítésének feltétele a Nemzetközi Tengerészeti Szervezet égisze alatt létrehozott egyezményekhez történő csatlakozás és az egyezmények alkalmazása.

Az Egyezmény alkalmazásával összefüggésben a hajók jelzőeszközökkel való felszerelésére vonatkozó követelmények végrehajtása kapcsán a hajótulajdonosokra, illetve a képzés megszerzése kapcsán a tengerészekre hárulnak kötelezettségek.

A módosított intézkedéseknek - a hajózási hatóság jogszabályban foglalt ellenőrzési tevékenységén túlmenően - költségvetési kihatása nincs.