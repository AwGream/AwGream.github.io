1997. évi CXI. törvény indokolása

a Magyar Köztársaság 1996. évi költségvetésének végrehajtásáról

RÉSZLETES INDOKOLÁS

Az államháztartásról szóló 1992. évi XXXVIII. törvény 28. §-ában foglalt zárszámadási kötelezettségének a Kormány e törvény benyújtásával tesz eleget.

Az 1-2. §-hoz

A törvény első szakaszai a központi költségvetés 1996. évi kiadásainak és bevételeinek főösszegét, valamint többletét rögzítik. A törvény 1-2. számú mellékletei a költségvetési törvénnyel összehasonlíthatóan az előirányzatok teljesítését részletezik. (A költségvetési előirányzatok teljesítésének fejezetenkénti indokolását a törvény külön kötetei tartalmazzák.)

A 3. §-hoz

A törvény 3. szakaszának (1) bekezdése tartalmazza a központi költségvetés bel- és külföldi adósságállományából 1996-ban a szerződés szerinti esedékességnek megfelelően teljesített hiteltörlesztések, illetve államkötvény-visszavásárlások összegét. A szakasz (2) bekezdése a központi költségvetés belföldi adósságállományából a lejárat előtt eszközölt előtörlesztések, rendkívüli visszafizetések összegét rögzíti. Az 1996. évi CXXIV. törvény (a továbbiakban: Költségvetési Törvény) 2. §-a rendelkezik még az 1995-ben felvett devizahitel visszafizetéséről, amely 1995-ben már előtörlesztésként megtörtént. Ezt az Országgyűlés az 1996. évi CIX. törvény (a továbbiakban: Zárszámadási Törvény) 5. §-a b) pontjának 1. alpontjában fogadta el.

A 4. §-hoz

A központi költségvetés költségvetésnek a privatizációs bevételek adósságtörlesztési kiadásokra történő fordítása miatt keletkező finanszírozási szükségletét államkötvények és egy évnél rövidebb lejáratú kincstárjegyek kibocsátásával finanszírozta a pénzügyminiszter. A b) pontban említett államkötvények alatt a Pénzügyminisztérium által 1995-ben kibocsátott 5 speciális kötvényt kell érteni, amelyek esetében az esedékes kamat félévente tőkésítésre kerül, de a tulajdonosok ezt csak az év végén kapják meg.

Az 5. §-hoz

A szerződések szerinti esedékességnek megfelelően, 1996-ban teljesített visszafizetések részbeni finanszírozására a Költségvetési Törvény 4. §-a (1) bekezdésének b) pontjában, illetve (2) bekezdésében kapott felhatalmazások alapján a pénzügyminiszter államkötvényeket bocsátott ki. Emellett az államadóssági kötvények egy részének visszavásárlása, mint rendkívüli visszafizetés a privatizációs bevételek terhére valósult meg.

A 6. §-hoz

A Kincstári Egységes Számla és a társadalombiztosítási alapok folyamatos likviditásának biztosítására a pénzügyminiszter egy évnél rövidebb lejáratú állampapírokat bocsátott ki.

A Költségvetési Törvény 4. §-a (4) bekezdésének felhatalmazása alapján megvalósult MÁV Rt. hitel-átvállalás jóváhagyása már az 1995. évi Zárszámadási Törvény 16. §-ában megtörtént.

A 7-11. §-hoz

A törvény tartalmazza a helyi önkormányzatok normatív állami hozzájárulása, központosított támogatások, valamint a cél- címzett támogatások elszámolásának eredményeit, az ezzel kapcsolatos központi költségvetési kötelezettségeket, valamint az önkormányzati visszafizetési és kamatfizetési kötelezettségeket.

Az Állami Számvevőszék megállapításai e törvény keretében emelkednek jogerőre. A helyi önkormányzatok által követendő eljárás rendjét szintén a törvény határozza meg.

A jogszabályhely hivatkozásokat tartalmaz a törvény azon mellékleteire, melyek bemutatják a helyi önkormányzatoknak nyújtott központi költségvetési támogatások előirányzatait és azok teljesülését.

A törvény rendelkezik az önkormányzatok által 1996-ban visszafizetett címzett- és céltámogatások 1997-ben történő elszámolására.

A törvény rendelkezik az 1995. évi köztartozások rendezésére kapott visszatérítendő állami támogatást nem teljesített önkormányzatok tartozásainak levonására.

A törvény rendelkezik továbbá az 1996. december 31-én fennálló, kincstári előlegként rendelkezésre bocsátott nettó finanszírozással összefüggő önkormányzati tartozások elszámolásáról.

Tájékoztatásul itt jelenik meg a helyi önkormányzatok 1995. évi zárszámadási kötelezettségeinek teljesítése is.

A 12. §-hoz

A Költségvetési Törvényben előírt rendelkezés tételes végrehajtásának a megállapítása.

A 15. §-hoz

Az ÁFI Rt., illetve annak 1996. február 29-i megszűnését követően a Magyar Államkincstár által kezelt, az államháztartáson kívüli adósokkal szemben 1996. december 31-én fennálló tőkekövetelés 66.731,0 millió forint, amely 12.673,0 millió forinttal alacsonyabb, mint ami 1995. év végén fennállt.

A követelésállomány változását több tényező együttes hatása eredményezte.

Tartozás elengedésére 1996-ban csak felső szintű döntés, a Zárszámadási Törvény 20. §-a alapján került sor. Az Országgyűlés hozzájárult a Pannon Agrártudományi Egyetem keszthelyi és kaposvári részlegeihez, valamint a gödöllői Mezőgazdasági Biotechnológiai Központ állami beruházásaihoz nyújtott állami alapjuttatás után még fennállt 622,1 millió forint járadéktartozás és ehhez kapcsolódó késedelmi kamat (17,9 millió forint) elengedéséhez.

Tőkekövetelés konverziója ugyancsak felső szintű döntés, a Kormány 3530/1992. számú határozata alapján csökkentette a követelésállományt. A Kormányhatározat 1.3 pontjának végrehajtásaként 1996-ban az Oroszlányi Szénbányák Fa közbenső mérlegének jóváhagyását követően 3.000,0 millió forint tőketartozás fejében ugyanilyen névértékű részvényt kapott az ÁFI Rt., amely a módosított államháztartási törvény értelmében a Kincstári Vagyoni Igazgatóság kezelésébe került.

A követelésállomány terhére 522,9 millió forint veszteség leírása történt meg. Ebből 522,2 millió forintot a bírói végzéssel 1996-ban lezárt felszámolások veszteségének elszámolása indokolt.

Az ÁFI Rt. megszűnése miatt 1429,2 millió forinttal növelte a követelésállományt az a korábban - a kihelyezett összegek forrása alapján - az ÁFI Rt. követeléseként nyilvántartott, de ugyancsak az államháztartás körén kívüli adósokkal szembeni követelés, amelynek behajtásából származó bevételt az ÁFI Rt. más jogcímeken utalt át a költségvetésbe. E követelések egy része nem államikölcsön-kihelyezésből, ill. járadék előírásából keletkezett (saját kockázatára kihelyezett beruházási hitel 108,1, kiegyenlítetlen folyósítási jutalék és saját forrást megelőlegező hitel az MN Gödöllői Gépgyárnál 6,1, a GNV beruházás megvalósításához a beruházási előirányzat terhére megelőlegezett gépek vásárlásához kapcsolódó törlesztések 1996. év elején még fennálló 103,2, a JAGA-hoz kapcsolódóan a Nyíregyházi Mezőgép Fa-nál bejelentett árkülönbözet be nem fizetéséből eredő 42,7 millió forintos állománya). Szintén e követelés-állomány része a BRAMAC részvények eladásából 1996. elején még fennálló és részletekben megfizetésre kerülő 307,3 millió forintos követelés, az Oroszlányi Szénbányáknál a felszámolásnál bejelentett kiegészítő járadék 287,0 millió forintos összege, valamint - jellegéből adódóan - a nemzetközi megállapodások alapján megvalósuló CAGANDAVA beruházás miatt a Wolframinvest Közös Vállalat felszámolásában bejelentett 574,8 millió forint tőke-tartozás.

240 millió forintnyi állományt növelő hatásuk volt a korábban engedélyezett és számba vett, de 1996-ban meghiúsult tőke-tulajdonrész konverzióknak. Ebből jelentős volument képvisel (214,1 millió forint) a Pestvidéki Gépgyár Fa, amelynél a hitelezők között nem a tulajdonrész, hanem az annak értékesítéséből származó bevétel került felosztásra. Ugyanilyen hatásként jelenik meg a Borsodnádasdi Lemezgyár felszámolása keretében kapott Központi Váltó és Hitelbank Rt. kötvények lejárt részének (24,8 millió forint) - beváltását megelőzően - követelésként történő előírása.

Az államháztartáson kívüli adósokkal szembeni követelésállományt csökkentették az 1996. évi törlesztések, közülük 1.289,7 millió forint volt a kölcsöntípusú tartozások törlesztése, 8.907,5 millió forint pedig az állami alapjuttatás fix járadékának befizetése.

További bevétele származott az 1996. évben a központi költségvetésnek az államháztartás körén kívüli adósok alábbi befizetéseiből, amelyek - különböző okoknál fogva - a fennálló adósságállomány nagyságát nem érintik:

57,2 millió forint állami kölcsön, 441,2 millió forint járadék átutalására az év végi maradványok (az 1995-ben beérkezett, de csak 1996-ban átutalt, illetőleg az 1996-ban beérkezett, de csak 1997. elején átutalt törlesztések) egyenlegeként került sor.

36,4 millió forint volt - a gazdálkodási körülmények alapvető megváltozása miatt előre nem tervezhető - mozgójáradék-befizetés.

Összesen 545,7 millió forint szerződéses és késedelmi kamat átutalása történt meg.

Terven felüli befizetésként jelentkezett az az 51,2 millió forint, amely az ÁFI Rt. megszűnésével egyidejűleg - Gabcsikovo-Nagymaros Vízlépcső lakáshasználat, gázkötvény-maradvány, beruházásoknál megelőlegezett ÁFA visszatérülése, illetve portfolió miatt befolyó bevétel címeken - került átutalásra.

A 16. §-hoz

A bankrendszer működőképességének biztosítása érdekében a Költségvetési Törvény 4. §-ának (7) bekezdésében foglalt felhatalmazás alapján és az abban rögzített összeghatárt meg nem haladó mértékben - 9 milliárd forint összegben - kötvényátadásra került sor, amely a Mezőbank Rt. pénzügyi helyzetének rendezését szolgálta.

A 17-18. §-hoz

A Magyar Nemzeti Bankról szóló többször módosított 1991. évi LX. törvény 22. §-a és a Költségvetési Törvény 4. §-ának (8) bekezdése alapján a költségvetés a Magyar Nemzeti Bankkal szembeni kamatmentes, lejárat nélküli adósságát részben piaci kamatozású állampapírra cserélte.

A 18. §-ban történik rendelkezés - a Költségvetési Törvény felhatalmazása alapján - az MNB 1996. évi veszteségének megtérítéséről.

A 19. §-hoz

A Nyugdíjbiztosítási Alapnak és az Egészségbiztosítási Alapnak (a továbbiakban: társadalombiztosítási alapok) a társadalombiztosítási szervek által folyósított a központi költségvetési forrásból finanszírozott pénzbeli ellátások, alapok általi túlfolyósítását kiegyenlítettnek tekinti. A társadalombiztosítási alapok 1996. évi - a társadalombiztosítási alapok 1996. évi költségvetésének végrehajtásáról szóló törvényben megállapított végleges - hiányának, valamint az 1995. évi hiányuk rendezetlen részének az összegét csökkenti az államháztartásról szóló 1992. évi XXXVIII. törvény és az ahhoz kapcsolódó egyes törvényi rendelkezések módosításáról szóló 1996. évi CXXI. törvény 58. §-ának (5) bekezdése alapján a likviditási tartalékuk 1996. évi záróegyenlege. A hiány fennmaradó részének a rendezése az alapok adósságának a Kincstári Egységes Számlához kapcsolódó megelőlegezési számlán lévő 1996. december 31-ei hitelállománya záróegyenlegéből kerül elengedéssel rendezésre.

A 20. §-hoz

Az Országgyűlés a társadalombiztosítási alapoknak az 1992-1996. évi hiányának a rendezése ellenében mentesíti a központi költségvetést a társadalombiztosítási alapok 1991. évi hiánya rendezésére igénybevett likviditási tartalékuknak az 1996. évi XL. törvény 10. §-ának (4) bekezdésében megjelölt visszapótlási kötelezettsége alól, valamint elengedi a MÁV Rt. 1994. második félévben keletkezett, vagyon átadással nem rendelkezett, a Mecsekurán Kft. valamint a Rendőrség 1996. december 31-ig keletkezett és meg nem fizetett társadalombiztosítási tartozásait.

A 21. §-hoz

A § az 1997. évi Költségvetési Törvény rendelkezéseit módosítja:

(2) bekezdés: az 1997. évi Költségvetési Törvény a Költségvetési Intézmények átalakításával járó létszámcsökkenéssel összefüggésben nem határozza meg külön a Magyar Rádió Rt. és külön a Magyar Televízió Rt.-re jutó összeget, továbbá nem rendelkezik a Magyar Távirati Iroda Rt. átalakításával járó hasonló kötelezettség-vállalásáról, a törvénymódosítás ennek rendezésére irányul.

(3) bekezdés: az 1997. évi Költségvetési Törvény 11. számú - a privatizációs bevételek felhasználását részletező - melléklet módosítása.

(4) bekezdés: Az államigazgatási szervek célszerűbb, hosszabb távon olcsóbb elhelyezésének megvalósítását segíti, az átmenetileg létrejövő bevétel kiesés hatását csökkenti e rendelkezés.

(5)-(6) bekezdés: az 1997. évi Költségvetési Törvény 42. § (1) bekezdés a) pontja alapján előirányzat-módosítási kötelezettség nélkül túlléphető a helyi önkormányzatok normatív állami hozzájárulásánál és a kiegészítő hozzájárulás a nemzeti, etnikai kisebbséghez tartozó óvodai, iskolai neveléshez és oktatáshoz, továbbá a két tanítási nyelvű oktatáshoz támogatásoknál az előirányzat. E lehetőség szabályozott módon való végrehajtásához szükséges a törvény javasolt módosítása.

(7) bekezdés: eredetileg az volt a cél, hogy az I-VIII. fejezetek előirányzatait a Kormány ne csökkenthesse, de a jelenlegi szabályozás nem teszi azt sem lehetővé, hogy a fejezet felügyeletét ellátó szerv, illetve az intézmény vezetője a sajáthatáskörű módosítást megvalósíthassa, a módosítás ezt a lehetőséget kívánja biztosítani a fejezet felügyeletét ellátós szervek és az intézmények vezetői részére.

(1), (8)-(12) bekezdések: a sportról szóló 1996. évi LXIV. törvény 34. és 35. §-a értelmében a Gerevich Aladár Nemzeti Sport Közalapítványt a TOTO játék adójának 100%-a, a Wesselényi Miklós Nemzeti Ifjúsági és Szabadidő Sport az Egészséges Életmódért Közalapítványt a sorsolásos játékok adójának 12%-a illeti meg.

Az adók átutalása azonban az érvényben lévő jogszabályok szerint nem lehetséges, ezért a fenti adóknak megfelelő összeget költségvetési előirányzatként kell biztosítani. A két közalapítvány június-szeptember időszakra az általános tartalék terhére 250 millió forint pótelőirányzatot kap, hogy fizetési kötelezettségeinek eleget tudjon tenni. Szükséges azonban, hogy ezen összeg az általános tartalék javára a Sport Törvényben fedezetként megjelent adótételek terhére visszapótlásra kerüljön. A visszapótlás a költségvetési törvény módosításával oldható meg, amelyre a zárszámadási törvényben kerül sor a két közalapítvány október-december hónapokra járó előirányzatának megállapításáról szóló törvény módosítással összefüggésben.

A 22. §-hoz

Hatályba léptető és az 1997. évi Költségvetési Törvény 64. §-a (1) bekezdés b) pontját hatálytalanító rendelkezés.

A 23. §-hoz

Korábban a különleges méretű és komoly felkészültséget igénylő állami nagyberuházásoknál - külön döntés alapján - lehetőség nyílt arra, hogy a résztvevő kivitelező vállalatok a beruházási előirányzat terhére megelőlegezve beszerezzék a megvalósításhoz szükséges speciális gépeket. A törlesztés forrását terv szerint a beruházás megvalósítása során realizálódó árbevétel képezte. Ez egyben a visszafizetés biztosítékát is jelentette a hitelező (Magyar Állam) számára.

Ilyen megelőlegezésre került sor a Bős-Nagymarosi Vízlépcső rendszer nagyberuházás esetén is. A beruházás megvalósítása központi döntéssel leállításra került, ezért a visszafizetés fedezetét képező árbevétel a tervezettől messze elmaradt. E körülményt súlyosbította, hogy a beruházás leállításával egyidejűleg a gazdasági környezet is kedvezőtlenül változott. A gépek rendkívül speciális jellege és az egyébként is beszűkült piac megnehezítette a kapacitások konvertálását és a törlesztési kötelezettség teljesítését. Ez indokolja a tartozás elengedését.

A 24. §-hoz

A gazdasági kamarák működőképességének megőrzése szükségessé és indokolttá teszi, hogy a tagdíjbevételeikre megelőlegezett tőketartozásainak legalább a kamatait az Országgyűlés elengedje.

A 25. §-hoz

Az 1996. évi kedvezőtlen gazdálkodási környezet a nemzetgazdasági szinten prognosztizált szállítások elmaradása miatt a MÁV Rt. 15 740 millió forintos rövid lejáratú hitel felvételére kényszerült. A MÁV Rt. ezen összegek visszafizetésére önerőből képtelen.

A 26. §-hoz

Felhatalmazást tartalmaz a törvény az adósságrendezési eljárásban érintett önkormányzatok adósságrendezési eljárás alatt keletkezett, központi költségvetéssel szembeni visszafizetési kötelezettségeinek felfüggesztésére.

A 27. §-hoz

Az államháztartásról szóló 1992. évi XXXVIII. törvény 14. §-a úgy rendelkezik, hogy az államháztartás alrendszereinek tartozást átvállalni, elengedni vagy vissza nem térítendő támogatássá átalakítani csak a költségvetésük útján - előirányzattal megtervezve - lehetséges. A törvény az Áht-nak ezen rendelkezése alól ad felmentést.

A 28. §-hoz

Az 1997. évi Költségvetési Törvény 40. §-ában meghatározott rendelkezések végrehajtásának tudomásul vételét kéri az Országgyűléstől.