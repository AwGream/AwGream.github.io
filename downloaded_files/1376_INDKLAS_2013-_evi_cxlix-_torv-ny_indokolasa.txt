2013. évi CXLIX. törvény indokolása

a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvénynek és a kereskedelemről szóló 2005. évi CLXIV. törvénynek az Alaptörvény negyedik módosításával összefüggő módosításáról

-----STARTING---POINT---ALTALANOS--- 

Az Országgyűlés 2013. március 11-én elfogadta Magyarország Alaptörvényének negyedik módosítását (a továbbiakban: Módosítás). A Módosítás lehetőséget teremt arra, hogy az Országgyűlés a jogellenes közterületi tartózkodással kapcsolatos szabályokat rendezze: ezen az alaptörvényi lehetőség alapján indokolt a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény (a továbbiakban: Szabs. tv.) módosítása.

Az Alaptörvény rögzíti, hogy az emberhez méltó lakhatás feltételeinek a megteremtését az állam és a helyi önkormányzatok azzal is segítik, hogy törekszenek valamennyi hajlék nélkül élő személy számára szállást biztosítani. Rögzíti továbbá, hogy törvény vagy helyi önkormányzat rendelete a közrend, a közbiztonság, a közegészség és a kulturális értékek védelme érdekében, a közterület meghatározott részére vonatkozóan jogellenessé minősítheti az életvitelszerűen megvalósuló közterületi tartózkodást.

A Kormány szabálysértésként definiálja az életvitelszerűen megvalósuló közterületi tartózkodást, azonban ez a magatartás csak akkor lehet jogellenes, ha a következő két konjunktív feltétel teljesül:

1. az életvitelszerűen megvalósuló közterületi tartózkodás a helyi önkormányzat rendeletében a bemutatott alkotmányos követelmények figyelembevételével kijelölt közterületrészen valósul meg, és

2. a szabálysértést elkövető a kijelölt közterületet a szabálysértési hatóságok képviselői felkérésére önként nem hagyja el.

Lényeges kiemelni, hogy a helyi önkormányzatok rendeletalkotási joga korlátozott, a tiltást csak az Alaptörvény által szabott keretek között, egyes, meghatározott területeken és a közrend, a közbiztonság, a közegészségügy és a kulturális értékek védelme érdekében tehetik meg.

-----STARTING---POINT---RESZLETES---

Az 1. §-hoz

A törvényben alkalmazott megoldások a hatályos szabálysértési törvényben bevett szabályoktól eltérő szankciókat és végrehajtási módokat vezetnek be, amelyek a fokozatosság elvét hivatottak érvényesíteni. Erre a megoldásra kizárólag az életvitelszerű közterületi tartózkodás szabályainak megsértése esetén van lehetőség. Így lehetőség lesz arra, hogy e tényállásnál nem lehet bármilyen büntetést, bármilyen sorrendben kiszabni, hanem először a releváns intézkedések, illetve a közérdekű munka alkalmazásával lehet szankcionálni a szabálysértést, valamint nem tesz lehetőséget arra, hogy a szabálysértést helyszíni bírsággal sújtsák.

A 2. §-hoz

A törvény kiegészíti a Szabs. tv. 101. § (1) bekezdését azzal, hogy helyszíni intézkedés esetén nemcsak akkor van lehetőség a helyszínen történő idézésre, ha nem veszi tudomásul a helyszíni bírság kiszabását, hanem akkor is, ha az a Szabs. tv. szerint kizárt.

A 3. §-hoz

A törvény büntetni rendeli azt a személyt is, aki a tulajdonos vagy a rendelkezésre jogosult hozzájárulása nélkül építményt emel, amely miatt elzárás büntetés is kiszabható. Ez a szabálysértés a bíróság hatáskörébe tartozik.

A 4. §-hoz

A törvény címet ad a XXIII. Fejezetben foglalt szabálysértések közös szabályaira vonatkozóan.

Az 5. §-hoz

A törvény rögzíti, hogy aki a közterület olyan részét használja életvitelszerű tartózkodás céljára, ahol az önkormányzati rendelet azt tiltja, és a rendőrség, a járási hivatal arra felhatalmazott ügyintézője, a közterület-felügyelő, az erdészeti hatóság arra felhatalmazott ügyintézője, a halászati őr vagy a mezőőr felkérése ellenére nem hagyja el, szabálysértést követ el. A rendelkezés abban tér el a Szabs. tv. hatályos szabályaitól, hogy első esetben nem azonnali szankcionálás, illetve szabálysértési feljelentés történik, hanem felkérik az elkövetőt, hogy hagyja el a tiltott területet. Csak abban az esetben kerülhet sor feljelentés megtételére, ha ennek a felkérésnek nem tesz eleget.

A törvény egyértelművé teszi, hogy a helyi önkormányzatoknak a „tiltott közterület” kijelölése nem kötelező, hanem lehetőség. Azaz a helyi önkormányzatoknak a törvényi szabályok miatt nem keletkezik jogalkotási kötelezettsége.

Az életvitelszerű közterületen tartózkodás tilalmának alapját képező alaptörvényi rendelkezés törvénynek vagy helyi önkormányzati rendeletnek ad felhatalmazást arra, hogy a közrend, a közbiztonság, a közegészség és a kulturális értékek védelme érdekében kijelölhetőek legyenek a közterület azon részei, ahol az életvitelszerűen megvalósuló közterületi tartózkodás jogellenesnek minősül.

A világörökségi terület a világörökségről szóló 2011. évi LXXVII. törvény 2. § 5. pontja értelmében magában foglalja a világörökségi helyszínt és annak védőövezetét.

Hangsúlyozandó, hogy a világörökségi terület országos védettséget élvez, és egyetemes értéket őriz. A világörökségi területek olyan frekventált területek, amelyek a kulturális örökségvédelem részét képezik, illetve védett természeti területnek minősülnek. Különösen fontos tehát, hogy ezen területekre nézve a jogalkotói hatáskör egységesen a legmagasabb szinten biztosítva legyen.

A törvény meghatározza, hogy az (1) bekezdés alkalmazásában mi minősül életvitelszerű tartózkodásnak.

A közérdekű munka kiszabására csak akkor van lehetőség, ha azt a Szabs. tv. nem zárja ki, és az eljárás alá vont személy vállalja a közérdekű munka büntetést. Biztosítani kell azonban a lehetőségét annak, hogy a szankcionálás alól az elkövető ne tudja kivonni magát, ezért, ha nem vállalja a közérdekű munkát, akkor van lehetőség a pénzbírság kiszabására.

Súlyosabban minősül a szabálysértés, azaz elzárás büntetés is kiszabható, ha az elkövetés időpontját megelőző hat hónapon belül már két ízben jogerősen felelősségre vonták ugyanilyen szabálysértés miatt.

A törvény kizárja a helyszíni bírság kiszabásának lehetőségét ezen szabálysértés esetében.

A 6. és 9. §-hoz

A közterületen történő illegális árusítás hatékony eszközökkel történő visszaszorítása a törvényalkotás különösen fontos feladata. A szóban forgó magatartás jogsértő mivolta nem csupán abban áll, hogy ezek az árusítók mindenféle jogcím, a szükséges hatósági, illetőleg szakhatósági engedély nélkül végzik e tevékenységüket, hanem abban is, hogy magatartásukkal gyakran jelentős mértékben zavarják a közforgalmat, az esetek túlnyomó részében ellenőrizhetetlen minőségű és forrásból származó, az egészségre esetleg káros termékeket (élelmiszert) árusítanak, amelyek döntően eleve bűncselekmény elkövetéséből származnak (lopott élelmiszer, védjegyjogosultságot sértő hamis termékek stb.). Az illegális árusítók a legalapvetőbb higiéniai, egészségügyi előírásokat sem tartják be, tevékenységük befejeztével hulladékot (papírdoboz stb.) hagynak hátra. A tapasztalatok azt mutatják, hogy a szóban forgó jelenség visszaszorítására a helyi önkormányzatok által alkalmazott, a jelenleg hatályos jogszabályi környezetnek megfelelő közigazgatási hatósági eljárás alkalmatlan a jelzett probléma megoldására. Az illegális közterületi árusítás felszámolása iránti egyre erősödő társadalmi igényre is tekintettel indokolt a szóban forgó tevékenység önálló szabálysértési tényállásként történő szankcionálása, ami lehetővé teszi a szabálysértési kódexben szabályozott egyéb kényszerintézkedések foganatosítását a jogsértőkkel szemben.

Gyakorlati tapasztalatok szerint ugyanis tényleges visszatartó erővel bíró jogintézmény a zugárusokkal szemben az általuk kínált „termékek” elkobzása lehet. Elkobzás alkalmazása pedig a közigazgatásai hatósági eljárás keretén belül nem, csakis a szabálysértési kódex normarendszerében lehetséges. A zugárusítás szabálysértéssé nyilvánításának eredményeképpen tehát a szabálysértési törvény elkobzásra [18. § (1) bekezdés d) pont], illetőleg a lefoglalásra [75. § (1) bekezdés b) pont] vonatkozó szabályai alkalmazásával lehetőség nyílik a zugárusokkal szembeni hatékony, jelentős visszatartó erővel bíró jogintézményeken keresztül történő hatósági fellépésre.

A kereskedelmi törvény (2005. évi CLXIV. tv.) 9. § (4) bekezdés f) pontjának párhuzamos módosítása a szabálysértési törvény 2. § (4) bekezdésébe szereplő azon garanciális szabály miatt szükséges, amely értelmében nem állapítható meg szabálysértés akkor, ha a tevékenységre, vagy mulasztásra törvény, kormányrendelet közigazgatási bírság alkalmazását rendeli el. Tekintettel arra, hogy a szabálysértéssé nyilvánítandó megatartás a kereskedelmi törvény tárgyi hatálya alá tartozik és ezért az abban szereplő előírások megszegése esetére a 9. § (4) bekezdésében rögzített jogkövetkezmények alkalmazásának, ezen belül közigazgatási bírság kiszabásának is helye van, a szabálysértési törvény fenti rendelkezése értelmében szabálysértés megállapítására a szóban forgó esetkörben nem volna mód. A módosításban szereplő kivétel közbeiktatásával a zugárusok esetében - a helyi önkormányzatok, mint kereskedelmi hatóságok által a gyakorlatban egyébként sem alkalmazott - bírságolási jogosítvány megszűnik, ezáltal pedig a szigorúbb és a fentiekben már bemutatottak szerint hatékonyabb eszközök alkalmazását lehetővé tevő szabálysértési eljárás lefolytatására nyílik mód.

A 7. §-hoz

A törvény tartalmazza az Alaptörvény rendelkezéseinek megfelelő felhatalmazó rendelkezést arra, hogy az önkormányzatok a „tiltott” közterületet kijelölhessék.

A 8. §-hoz

Szövegcserés pontosítást alkalmaz, amely rögzíti, hogy a büntetések kiszabása eltérően is történhet.

-----STARTING---POINT---VEGE---

A 10. §-hoz

A hatályba léptető rendelkezést tartalmazza.