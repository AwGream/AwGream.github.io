2016. évi CXVIII. törvény indokolása

az épített környezet alakításáról és védelméről szóló 1997. évi LXXVIII. törvény módosításáról

-----STARTING---POINT---ALTALANOS--- 

Az építésre vonatkozó műszaki szabályozási környezet rendezése halaszthatatlan feladat. A hozzáférhető és átlátható műszaki szabályozás segíti a gyártót, a forgalmazót, a tervezőt és a kivitelezőt is. A műszaki szabályozási környezet alakítása igen időigényes folyamat, az építésügyi műszaki irányelvek kiválóan alkalmasak az átmeneti időszakban a hiányok kezelésére is.

A legismertebb műszaki szabályozási eszköz a szabvány. Európai uniós tagságunkkal együtt járnak az európai szabványok alkalmazására vonatkozó kötelezettségek, ennek minden kétségtelen előnyével, de a túlzott bürokratikus eljárásokból következő hátrányokkal is. A szabványosítás időigényes folyamat, szabályai európai szinten rendezettek. Az építésügy területén a magyar nemzeti szabványok jelentős része pedig már korszerűtlennek tekinthető, amely befolyással lehet az építkezések minőségére, adott esetben a biztonságra is.

Olyan esetekben, ahol nem termékekről, illetve csak hazai alkalmazású szabályozásról van szó, megfelelő és célszerű építésügyi műszaki irányelvek kidolgozása. Az építésügyi műszaki irányelvek építőanyagokra, építéstechnológiákra, építészeti programokra és épületszerkezetekre vonatkozhatnak.

Az építésügyi műszaki irányelvek egyrészt kiválóan alkalmasak a műszaki szabályozási környezet rendezésére a szabványok elfogadásáig terjedő átmeneti időszakban, másrészt önálló, végleges műszaki szabályozási eszközként is működnek. Az építésügyi műszaki irányelv, mint szabályozó eszköz nem ismeretlen sem nemzetközi téren, sem pedig a magyar műszaki szabályozási rendszer történetében.

Az építésügyi műszaki irányelvek alkalmazása - a szabványokhoz hasonlóan - önkéntes, azonban a beruházó az adott projekthez vagy projektcsoporthoz kapcsolódó beruházás(ok) során kötelezően előírhatja alkalmazásukat.

-----STARTING---POINT---RESZLETES---

Az 1. §-hoz

Az építésügyi műszaki irányelvek rendszerének, a többi előíráshoz (jogszabályok, szabványok) való viszonyát a törvény határozza meg. Ezekkel az építésügyi műszaki irányelv nem lehet ellentétes. Ha az adott, irányelv által szabályozott területen új jogszabály vagy szabvány jelenik meg, az irányelvet vissza kell vonni.

A 2. §-hoz

Az építésügyi műszaki irányelvekre vonatkozó szabályozás kétszintűre tervezett: a rövid törvényi rendelkezéshez kapcsolódó felhatalmazó rendelkezés alapján miniszteri rendelet fogja szabályozni az építésügyi műszaki irányelvek kidolgozásáért felelős bizottság létrehozására, összetételére, feladatkörére és működésére vonatkozó részletes szabályokat.

-----STARTING---POINT---VEGE---

A 3. §-hoz

Hatályba léptető rendelkezést tartalmaz.