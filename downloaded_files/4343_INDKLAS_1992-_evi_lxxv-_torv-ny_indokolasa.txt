1992. évi LXXV. törvény indokolása

a magánszemélyek jövedelemadójáról szóló 1991. évi XC. törvény módosításáról

-----STARTING---POINT---ALTALANOS--- 

A magánszemélyek jövedelemadójának 1992. évében hatályba lépett újraszabályozása összességében megfelelően tükrözi az aktuális gazdaságpolitikai célokat, ezért 1993-ra koncepcionális változtatás nem szükséges.

Továbbra is prioritást élvez a tényleges jövedelem szerinti adózás megvalósítása, a méltányos összegű tehermentes jövedelem biztosítása, a befektetések ösztönzése, valamint - általános jelleggel - a semlegesség és a normativitás elvének érvényesítése.

Az 1993. évre vonatkozó módosítást tartalmazó törvényjavaslat (a továbbiakban: Javaslat) - az előzőekre is tekintettel - két alapvető szempontot érvényesít. Az egyik a működés eddigi tapasztalataiból adódó, elsősorban pontosító jellegű korrekciós igények felmerülése, a másik pedig a gazdasági és jogi környezet időközbeni változása, az egyes új jogintézményekkel való összhang megteremtésének a szükségessége.

-----STARTING---POINT---RESZLETES---

Az 1. §-hoz

A személyi jövedelemadó és az adózással kapcsolatos nemzetközi egyezmények egymáshoz való viszonyát - lényegében az egyezményben foglaltak feltétlen elsőbbségét - hangsúlyozza az eddiginél pontosabb megfogalmazással a módosító rendelkezés.

A 2. §-hoz

Az adókötelezettség tartalmi meghatározásánál szükséges - a számviteli törvény rendelkezéseivel összhangban - rögzíteni azt, hogy a kettős könyvvitel szabályai az egyéni vállalkozóra terjednek, illetőleg terjedhetnek ki. A rendelkezés hiánypótló jelleggel növeli a jogbiztonságot.

A 3. §-hoz

A „Belföldi illetőség” fogalmának az ad különös jelentőséget, hogy a belföldi illetőségű magánszemély az egész jövedelme után itt adózik, míg a nem belföldi illetőségű személy csak a belföldi jövedelem után fizet Magyarországon adót. A belföldi illetőség új (a korábbihoz képest részletezőbb) meghatározása figyelembe veszi a „nyitott” társadalmi helyzetet, a fejlettebb adókultúrával rendelkező államok jogszokásait, továbbá a vonatkozó nemzetközi egyezményekben foglaltakat. A „többlépcsős” fogalommeghatározás azt célozza, hogy a magánszemély adójogi hovatartozása a lehető legpontosabb módon elrendezésre kerüljön.

A munkakönyv jogintézményének megszüntetésével összhangban a munkaviszonyból származó jövedelmek utáni adóelőleg-levonási szabály (az 1/12-edes számítási módszer), továbbá egyes összjövedelem csökkentő tételek évközi figyelembevétele (pl. a munkavállalói járulék levonhatósága az adóelőlegnél) csak a napi 6 órás vagy annál hosszabb idejű munkaviszony esetén lehetséges. Erre tekintettel a módosítás lehetőséget biztosít arra, hogy az APEH előzetes hozzájárulása esetén az ennél rövidebb idejű munkaviszony esetén is az előzőek szerint számíthassa a munkáltató az adóelőleget. Ez a változtatás az érintettek részére jelentős könnyítést jelent.

Az ingatlan és az ingó dolog fogalmának meghatározása eddig hiányzott a törvényből. A hézagpótló megfogalmazás összhangban van az eddigi jogértelmezéssel, azaz az ingó fogalmába nem értendő a pénz, valamint a tág értelemben vett értékpapír, az utóbbira egyébként speciális szja-szabályok vonatkoznak.

Egyes fogalmak meghatározásának ismétlését elkerülendő, az értelmező rendelkezésbe a Javaslat beépíti az adózás rendjéről szóló törvényben foglalt definíciókra való utalást a munkáltató, a kifizető stb. fogalmát illetően.

A 3. § (5) és 6. § (6) bekezdéséhez

Az ideiglenesen és tartósan külföldön kiküldetést teljesítők devizaellátmányának adómentessége a Javaslat szerint csak a köztisztviselőkre és a közalkalmazottakra terjed ki.

A 3. § (6) és 6. § (11) bekezdéséhez

A természetbeni juttatások a törvény jelenlegi szabálya szerint - bizonyos kivételekkel - az 1989. július 1-jei természetben megállapított mértékben adómentesek 1992. december 31-éig. Ezt követően a törvény szerint csak a nevesített természetbeni juttatások lennének adómentesek. A Javaslat szerint - a társasági adóról szóló törvénnyel összhangban - úgy módosul a szabályozás, hogy kormányrendelet nem készül, hanem maga a törvény mondja ki a természetbeni juttatások adómentességét. Ehhez tartozóan a fogalom adó-szempontból pontos meghatározását is rögzíti a Javaslat. Ezek a juttatások - néhány kivételtől eltekintve - egyszeres adóztatás alá esnek, amennyiben a társasági adó alapját növelik a juttatónál.

A 3. § (7) bekezdéséhez

A használati mintáról szóló törvény megalkotása szükségessé teszi a szellemi tevékenységi kör kiegészítését.

A 3. § (8) és 6. § (10) bekezdéséhez

Az alapítvány és a közérdekű kötelezettségvállalás ki- és befizetések szja-beli helyzetének rendezése több vonatkozásban is szükségessé vált. Egyfelől a korábbinál pontosabb (és félreérthetetlenebb) meghatározásra merült fel igény a célokhoz kötött adómentes kifizetéseket illetően, másfelől a témával kapcsolatos kormányrendelet törvényi szinten való újrafogalmazása is aktuálissá vált. Az alapítványi, közérdekű célú befizetések összjövedelem csökkentő tényezőként való figyelembe vételére vonatkozó szabályozás nem változik [Szja tv. 34. § (1) a), b) pont, és a (9) bekezdés], azonban az említett forrásokból való adómentes juttatások a Javaslat szerint 1993-tól kizárják az e címen parttalan módon adómentessé tehető kifizetések további lehetőségét.

A 3. § (8) és 22. § (6) bekezdéséhez

A kizárólag üzemi (üzleti) célú tárgyi eszköz fogalmának meghatározása azért szükséges, mert - az épületek, építmények és a járművek kivételével - más tárgyi eszköz után értékcsökkenési leírás a módosítás szerint csak akkor érvényesíthető, ha a magánszemély azt kizárólag üzemi, üzleti célra használja. Ezzel összefüggésben a nem kizárólagosan ilyen célra használt tárgyi eszköz után arányosított amortizációs költség címén - az áfa és fogyasztási adó nélkül számított - éves bevétel 1%-a számolható el [Szja tv. 1. sz. melléklet B/II. 5. (új) pontja alapján].

A 3. § (8) bekezdéséhez

A mezőgazdasági kistermelés fogalmánál a „saját gazdaság” kifejezést olymódon értelmezi a Javaslat, hogy az a ténylegesen kistermelést végző magánszemélyre vonatkozzon. Pl. mezőgazdasági ingatlan bérbeadása esetén a bérlő tekintendő kistermelőnek, míg a bérbeadót ez a - különösen kedvező - pozíció nem illeti meg a kapott bérleti díj után.

A gépjárművek utáni költségelszámolás egyszerűsítésével összefüggésben az értelmező rendelkezések kiegészülnek a „nem bevétel” formula azon eseteivel, amikor a munkáltató az üzleti (hivatali) célú gépjárműhasználat költségeit a magánszemélynek megtéríti. Ez a könnyítő rendelkezés a saját autóval való belföldi kiküldetési rendelvény alapján történő utazás költségelszámolási problémáinak megoldását célozza, továbbá - közvetett módon - biztosítja a hivatali gépjármű hivatali (üzleti) használata során felmerülő üzemanyag-megtakarítás további adómentességét is.

Az önsegélyező feladat meghatározása az Szja tv.-t módosító 1992. évi XX. törvény rendelkezése miatt vált szükségessé.

A 4. §-hoz

A külföldi fizetőeszközben kapott bevétel átváltási szabályait a Javaslat annyiban pontosítja, hogy

- meghatározza a pénzintézeti átváltásnál az adóelőleg kiszámítását, továbbá

- a nem pénzintézet által átváltott bevétel, illetőleg az év végéig át nem váltott bevétel esetében az átszámítást a szerzés évének utolsó napja szerinti MNB deviza középárfolyamhoz köti. Az utóbbi esetekben az adóelőlegnél a kifizetés napján érvényes MNB deviza középárfolyamot kell alapul venni azzal, hogy év végén (a bevallás adásakor) a szerzés évének utolsó napja szerinti MNB deviza középárfolyamra tekintettel kell az esetleg szükséges korrekciót elvégezni.

Az 5. §-hoz

A Javaslat e rendelkezése két szempontból pontosítja egy sajátos közvetett vagyoni előnyből származó jövedelem adókötelezettségét. Egyrészt a társaság és a munkáltató kifejezés helyett egységesen a „kifizető” fogalmát használja az elengedett, illetőleg a más helyett visszafizetett hitel (kölcsön) esetében, másrészt kivonja az e címen keletkező adókötelezettség alól azt az üzleti célú pénzintézeti hitelt, amelyet a pénzintézet azért enged el, mert az üzleti cél meghiúsult (a vállalkozás képtelen volt beindulni, csődbe ment stb.).

Az ingatlan és a vagyoni értékű jog átruházásából származó jövedelem lakáscélú felhasználásához kapcsolódó ún. „nem bevétel” formula pontosításra szorul olyképpen, hogy csak a belföldön történő lakáscélú felhasználás kedvezményezett. Megjegyzendő, hogy az 1992. évi szabályokból is ez vezethető le, de ez a korrekció egyértelműsíti a helyzetet.

A szövetkezetek átalakulásának elősegítése érdekében - az 1992. évi II. törvény szerinti kiváláshoz kapcsolódóan - a Javaslat lehetővé teszi, hogy az emiatt keletkező adókötelezettség során a kivett vagyoni értéket a mezőgazdasági kistermelő (saját döntése alapján) kistermelői árbevételként is figyelembe veheti.

A 6. §-hoz

A Javaslat az adómentességeket a következők szerint módosítja:

A nemzeti gondozásról szóló 1992. évi LII. tv. alapján kibővíti az adómentességi kört a nemzeti gondozási díjjal (ez 1992-ben a nyugdíjjal esett egy tekintet alá, ezért a Javaslat záró rendelkezése onnan ezt a jövedelmet kiveszi).

Adómentes az önsegélyező egyesület által nyújtott szociális segély is (a szociálisan rászoruló fogalmával - Szja tv. 3. § 24. ponttal - összhangban).

Kimarad a „szociális célú alapítvány” kifejezés, tekintettel arra, hogy minden alapítványi kifizetés, amelyet szociálisan rászorult részére folyósítanak, a Szja tv. 7. § (1) bekezdésének 30. (új) pontja alapján eleve adómentes.

Az orvosi beutalóval a társadalombiztosítás keretében igénybe vett gyógyüdülés kedvezményének eddigi adómentessége kibővül a fegyveres erők tagjaira vonatkozó - hasonlóan egészségügyi célzatú - gyógyüdülés kedvezményének adómentességével.

Az Üdülési és Szanatóriumi Főigazgatóság az 1992. évi LI. tv. alapján 1992-ben átalakul Magyar Nemzeti Üdülési Alapítvánnyá. Az eddigi adómentesség változatlanul fennmarad, a korrekció csak az elnevezésre vonatkozik.

A munkásszálláson történő elhelyezés eddig is adómentes szociális ellátásnak minősült, de ezt csak jogértelmezés támasztotta alá. A korrekció ezt egyrészt törvényszövegbe foglalja, másrészt a munkásszállás fogalmát a társasági adóról szóló törvényjavaslatban meghatározottak szerint értelmezi.

A lakásokkal összefüggő preferencia rendszert érintő prioritás lényege az, hogy a lakáscélú támogatásokról szóló jogszabály szerinti eljárásokhoz kapcsolódik.

A lakásbérleti rendszer újraszabályozására tekintettel a Javaslat megszünteti a hatósági intézkedés alapján létrejött lakásbérleti jogviszonyból származó jövedelem adómentességét.

A munkáltató által természetben nyújtott étkeztetés adómentessége jelenleg összeghatár nélküli. Ezt a hiányosságot pótolja a Javaslat azzal, hogy személyenként havi ezer Ft-ban maximálja a mentességi értékhatárt. Ez alól kivétel a Magyar Honvédség személyi állományának meghatározott köre.

Az étkezéshez hasonlóan a nyugdíjba vonuláskor a munkáltatótól kapott adómentes tárgyjutalom értéke sincs a hatályos szabályozásban maximálva. A Javaslat szerint ez 10 ezer Ft-ban nyer meghatározást.

Az ingó dolog fogalmának meghatározására tekintettel (Javaslat: 3. § (3) bekezdés) szükségtelen az adómentességi rendelkezésnél a „kivéve az értékpapírokat” kifejezés, mivel ezt az értelmező rendelkezés tartalmazza.

Az adómentes emléktárgy adományozására jogosult miniszterek köre kiegészül valamennyi fegyveres szerv vonatkozásában.

A Javaslat fenntartja az önsegélyező egyesület pénzbeli és természetbeni juttatására vonatkozó adómentességet, azzal a feltétellel, hogy az egyesületbe befizetők ezt a befizetést költségként nem érvényesítették. Ez a rendelkezés nem érinti a Szja tv. 7. § (1) bekezdésének 3. pontja szerinti szociális segély adómentességét, ahol viszont az itt érvényes megszorítás nem kizáró feltétel.

Az ún. vendégtanár jövedelmének adómentességét a Javaslat ezen rendelkezése vezeti be.

Az adómentes kamatozású lakáscélú megtakarítások felvételéhez kapcsolódóan a Javaslat - a Szja tv. 39. § (3) bekezdésére való utalással - rendezi a lakáscélú felhasználás igazolásának a módját.

A 7. § és 22. § (1) bekezdéséhez

A Javaslat szerinti kiegészítő szöveg arra az új rendelkezésre utal, amely a bevételek elszámolásának azt a speciális esetét szabályozza, amikor nem kizárólag üzleti célra használt ingatlan, ingóság vagy vagyoni értékű jog átruházása történik. Ebben az esetben az üzleti célú használattal arányosan kell az Szja tv. 22-25. §-aiban, illetőleg az 1. számú mellékletben előírt szabály szerinti bevétel és költségmegoszlást figyelembe venni.

A 8. §-hoz

Az ingatlan elidegenítésének időpontját meghatározó rendelkezést a Javaslat kiegészíti a vagyoni értékű jog és az ingó dolog elidegenítési időpontjával.

A 9. §-hoz

A módosítás kiterjeszti a 20%-os forrásadó hatókörét arra az - egyébként növekvő gyakoriságú - esetre is, ha a társasház nem közös helyiséget, hanem más közös tulajdont (pl. az építmény homlokzatát reklámcélokra) hasznosítja.

A 10. §-hoz

A kifizető által a magánszemélynek magáncélú használatba adott személygépkocsi utáni adókötelezettség 1992. évi bevezetése számos problémát vetett fel. A Javaslat havi időarányosítás helyett napi időarányosításra tér át (ezzel a tényleges használati idő figyelembevételét biztosítja). További könnyítés, hogy ha a magánszemély az általa magáncélra (is) használt személyautó teljes használati költségét a kifizetőnek megtéríti, akkor nem keletkezik e címen adóköteles jövedelme.

A 11. §-hoz

A Munka Törvénykönyvében meghatározott végkielégítés - ide értve az ún. állami végkielégítést is - kedvező adóalap-számítási és adóelőleg-levonási szabályait a Javaslat azzal pontosítja, hogy az adóéven belüli havi arányosításra is rendelkezik.

A 12. §-hoz

Az ún. ingyenes értékpapírokra vonatkozó adózási normák értelmezése és alkalmazása kiegészítésre szorul. A korrekció könnyítő jellegű, mert általános érvénnyel a jogutód fogalmát használja a „jogutód társaság” kifejezés helyett, ez pedig azt (is) jelenti, hogy ha pl. szövetkezet a jogutód, akkor is megilleti az ingyenes értékpapír tulajdonosát az a pozíció, hogy az említett értékpapír fejében kapott vagyoni részesedésnek (üzletrésznek, részvénynek stb.) a jogutód szövetkezetből való kivonásáig nem kell ezt a vagyoni értéket bevételnek tekintenie.

A 13. §-hoz

A törvény 37. § (2), (3) és (4) bekezdésének a kiegészítése csupán pontosító jellegű, jogértelmezéssel ezek nélkül is lényegében azonos adójogi helyzet állapítható meg.

A Szja tv. 37. §-a a Javaslat szerint két új (6) és (7) bekezdéssel egészül ki. Ezeknek a rendelkezéseknek a lényege az, hogy hézagpótló módon eligazítást adnak arról, hogy ha kettős adóztatást elhárító egyezmény szerint kell meghatározott esetekben eljárni, akkor mi a teendő. Az új (6) bekezdés szerint, ha a külföldön adóztatott jövedelmet belföldön is be lehet számítani az adóalapba, akkor a külföldön adózott jövedelem után kiszámított belföldi adó összegével az összjövedelem adóját csökkenteni kell. (Ez technikájában megegyezik a nyugdíj adóztatásával.). Az új (7) bekezdés pedig arról rendelkezik, hogy ha belföldről származó osztalék után külföldi illetőségű magánszemély Magyarországon is adózik, akkor - a hazai szabályok szerint - 20% vagy 10%-os forrásadó mértéket kell a beszámításnál alapul venni.

A 14. §-hoz

A nyugdíjjal egy tekintet alá eső jövedelmek körét a javaslat kiegészíti a nyugdíjas bányász azon szénjárandóságával, amelyet pénzbeli megváltás formájában folyósítanak.

A nyugdíj, és a vele azonosnak tekintett más jövedelmek adóztatásával kapcsolatos rendelkezések (Szja tv. 38. §) kiegészülnek azzal a szabállyal, hogy ha a magánszemély belföldön nyugdíjat kap és emellett (egyebek között) olyan külföldi jövedelemmel is rendelkezik, amely miatt a belföldi jövedelme után a Szja tv. 37. § (6) bekezdés szerint kell adóznia, akkor a két jövedelmet össze kell adni és az ilymódon kiszámított összeg utáni adót kell levonni az összjövedelem utáni adóból.

A 15. §-hoz

A lakáscélú megtakarításokhoz kapcsolódó adókedvezménnyel összefüggő eljárási (igazolási) rendelkezéseket pontosítja a Javaslat.

A törvény lehetővé teszi a havi 200 Ft alkalmazotti adókedvezmény, illetve a gyermekenként havi 300, illetve 400 Ft adókedvezmény igénybevételét.

A 16. §-hoz

Az önálló tevékenységet folytató magánszemély akkor is köteles adóbevallást tenni, ha e tevékenységéből jövedelme nem származott.

A 17. §-hoz

Az adóbevallási kötelezettséget érintő a Javaslat azon módosító rendelkezése, amely lehetővé teszi a munkáltatónál történő (bevallást helyettesítő) nyilatkozattételt abban az esetben, ha a munkáltató az alkalmazottja javára kötött adóköteles biztosítást, továbbá akkor is, ha a munkáltató fizet ki az alkalmazottjának értékpapírból származó jövedelmet.

A 18. §-hoz

A jelenlegi szabályok szerint a kifizetőnek adóelőleget kell levonnia a mezőgazdasági kistermelés jövedelméből, ha az egyébként nem adómentes. Figyelemmel a kistermelőnél alkalmazható kétféle (egymástól merőben különböző) jövedelemszámítási módszerre, a Javaslat - egyszerűsítési célzattal - az adóelőleg-levonási kötelezettséget e területen megszünteti. (Ez a rendelkezés azonban nem érinti azt a szabályt, hogy a kistermelő is köteles negyedévenként adóelőleget fizetni, ha egyébként a jövedelme adóköteles.)

A 19. §-hoz

A törvény pontosítja a munkáltatónak az adóelőleg levonásával kapcsolatos kötelezettségét. E szerint a rendszeres jövedelemből a havi jövedelem 12-szereséből számított adó 1/12-ed részét kell levonnia.

A 20. §-hoz

Az adóelőleg fizetési szabályok [Szja tv. 49. § (1) bekezdés] kiegészülnek a jövedelemszámítás választási lehetőségével.

A 21. §-hoz

A törvény által adott felhatalmazások körét a Javaslat kiegészíti az APEH-nek adott jogosítvánnyal, amely lehetővé teszi, hogy a gépjárművek üzemanyagnormáihoz kapcsolódóan tájékoztató jellegű átlagárat közöljön. Abban az esetben azonban, ha a magánszemély számára előnyösebb, választhatja - a kilométer-teljesítményhez kötött üzemanyagnorma figyelembevételével - a számlák szerint igazolt üzemanyag-vásárlás költségének érvényesítését is.

A 22. §-hoz

Az egyéni vállalkozói tevékenység megszüntetésével összefüggésben a Szja tv. 1. sz. mellékletének A fejezete több speciális részletszabályt tartalmaz. Ezek közül az ingatlan használati jogára, illetőleg bérletére vonatkozó rendelkezést egészíti ki a Javaslat azzal, hogy meghatározza azt az összeget, amelyet megszűnésnél bevételnek kell tekinteni.

Ugyancsak az egyéni vállalkozói tevékenység megszüntetésével kapcsolatos pontosító rendelkezés, amely a kintlévőségek (be nem folyt bevételek) számbavételére vonatkozó jelenlegi - nem egészen pontos megfogalmazású - szabályt korrigálja.

Az amortizációra vonatkozó általános jellegű (a társasági adó rendelkezéseinek alkalmazására utaló) szabályt a Javaslat pontosítja azzal, hogy kiemeli a speciális eltéréseket is. Ez azt jelenti, hogy meghatározott esetekben (általános forgalmi adó alóli alanyi adómentesség stb.) az adott tárgyi eszközt általános forgalmi adóval növelt összegben lehet amortizálni. (A pontosítás tartalmi változást egyébként nem jelent.)

A Szja tv. amortizációs rendszere - a számviteli törvényre és a társasági adó bevezetésére is tekintettel - 1992-től alapjaiban megváltozott. A működési tapasztalatok alapján indokolttá vált a nem kizárólag üzemi (üzleti) célra használt tárgyi eszközök értékcsökkenési leírásának rendezése. A Javaslat szerint az épület, építmény és a jármű kivételével más - nem kizárólag üzemi (üzleti) célú - tárgyi eszköz az általános szabályok szerint nem amortizálható, viszont az önálló tevékenységből származó éves (általános forgalmi adó és fogyasztási adó nélkül számított) bevétel 1 százaléka szerint „arányosított amortizációs költség” az említett bevétellel szemben elszámolható.

Az egyéni vállalkozók beruházásaival kapcsolatos közterhek enyhítése céljából a Javaslat - alternatív módon - lehetővé teszi a tárgyi eszközök meghatározott körére a beszerzés (előállítás) évében az egyösszegbeni költségkénti elszámolást.

A járművekkel kapcsolatos költségelszámolást egyszerűsíti a Javaslat. A személygépkocsiknál alkalmazhatóan, bevezeti a 8 Ft/km összegű általános személygépjármű költséget, amely helyettesítheti a személyautó használatával kapcsolatban felmerülő összes költségfajtát (ide értve az amortizációt, javítási, felújítási költségeket, adót, biztosítási díjat stb. is).

Fontos megszorítás, hogy egy adóéven belül az elszámolási módszer nem változtatható meg, továbbá, ha valaki a 8 Ft/km normaköltséget választja, akkor valamennyi személygépkocsijára (az adott éven belül) csak azt alkalmazhatja.

A „kétkulcsos” általános forgalmi adó (áfa) bevezetésére tekintettel a Javaslat az 1. sz. melléklet vonatkozó B/V. részét átalakítja. A korrekció tartalmilag azt jelenti, hogy csökkent a „kivételes eljárások” (a „normál áfa” rendszerben elhelyezkedő különleges alrendszerek) száma és súlya és ez a szja szerinti bevétel és költségelszámolási rendelkezésekben is tükröződik.

A 23. §-hoz

A Javaslat a Szja tv. 2. számú mellékletét (nyilvántartások) kizárólag a kétkulcsos áfára való áttérésre tekintettel, a hivatkozások összhangjának biztosítása végett korrigálja (a tárgyi eszköz nyilvántartása és a leltár című pontok módosulnak).

A 24. §-hoz

A Szja tv. 3. számú (átmeneti rendelkezéseket tartalmazó) mellékletében egy „joghézag” megszűnik, amely azonban csak 1994-től válhat aktuálissá. Lényege az, hogy jelenleg a társasági adóban adózó egyéni vállalkozók az említett adóban meglévő kedvezményüket 1994-től a szjaban érvényesíthetik tovább. Mivel ezt a lehetőséget a mezőgazdasági kistermelő is (1991. végéig történő átjelentkezéssel) igénybe vehette, szükségessé vált ez utóbbi jövedelemtulajdonos távlati adójogi helyzetének az egyéni vállalkozóhoz hasonló rendezése is.

-----STARTING---POINT---VEGE---

A 25. §-hoz

A módosító rendelkezések a Javaslat szerint - meghatározott kivételekkel - 1993. január elsejétől lépnek hatályba, egyidejűleg hatályát veszti

- az az értelmező rendelkezés, amelyet az adózás rendjéről szóló törvényre történő utalás helyettesít;

- az üzemanyag megtakarításra vonatkozó adómentességi szabály [mert azt lényegében teljes értékűen kiváltja a Javaslat 3. § (8) bekezdése];

- a gépjármű költségátalányok együttes alkalmazására vonatkozó korlátozó rendelkezés, mivel 1992. év folyamán [a 60/1992. (IV. 1.) Korm. rendelet belépésével] ez az átalányfajta teljességgel megszűnt;

- az alapítványokkal és a természetbeni juttatásokkal kapcsolatos - Kormánynak szóló - felhatalmazás (mert a Javaslat szerinti törvényszöveg a területet egészében rendezi);

- végül szintén hatályát veszti az alapítványokkal és a közérdekű kötelezettségvállalással kapcsolatos, módosított 1/1989. (I. 1.) MT rendelet.

A nemzeti gondozásról szóló 1992. évi LII. tv. július 21-ei hatályba lépése miatt külön rendelkezés szükséges az adómentesség érvényesítése és a nyugdíjhoz hasonló adójogi kezelés megszüntetése egyidejű és visszamenőleges rendezése céljából.

Visszamenőlegesen, 1992. január elsejével lép hatályba a szövetkezetből történő kiváláshoz kapcsolódó rendelkezés [a Javaslat 5. § (3) bekezdése] és a bevallást helyettesítő nyilatkozat-tétel szabályának korrekciója (a Javaslat 17. §-a). Mindkét rendelkezés a korábbi szabályozáshoz képest könnyítést jelent.

A záró rendelkezésben kerül korrekcióra a „termelőszövetkezet” kifejezés „szövetkezet” kifejezésre, ez a szövetkezetekről szóló törvényekkel való összhangot biztosítja, adózási vonatkozásban pedig a földjáradék intézményével függ össze.

Végül egyes rendelkezések - természetesen az érintettek számára előnyös pozíciót biztosítva - speciális visszamenőleges hatállyal kerülnek szabályozásra.

Ezek a következők:

- az átutalási betétszámla kamatára vonatkozó adómentesség megilleti az 1992. év közben ehelyett bevezetett látra szóló lakossági folyószámla kamatát is;

- az 1992. előtt kibocsátott vagyonjegyre vonatkozó könnyítő rendelkezés (a Szja tv. 3. számú mellékletének a II/4. pontjánál) kiterjesztése valamennyi értékpapírra. Ennek kedvező hatása azt jelenti, hogy ha az értékpapírt (tehát nem csupán a vagyonjegyet) kibocsátó szervezet 1992. előtt átalakult és emiatt a korábban eladott értékpapírját kicserélte, akkor az eredeti értékpapír vásárlása alapján igénybe vett befektetési kedvezményt a magánszemély kizárólag emiatt nem veszíti el. Ez a visszamenőleges rendelkezés önellenőrzéssel történő adóvisszaigénylést eredményezhet az érintetteknél.