2015. évi CXVIII. törvény indokolása

a műsorterjesztés és a digitális átállás szabályairól szóló 2007. évi LXXIV. törvény módosításáról

-----STARTING---POINT---ALTALANOS--- 

A médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) alapján a jelentős befolyásoló erővel rendelkező (a továbbiakban: JBE) lineáris audiovizuális médiaszolgáltatók műsordíj (programdíj) érvényesítésének részletes szabályait a Kormány rendeletben állapítja meg. A JBE lineáris audiovizuális médiaszolgáltatók a kormányrendelet megjelenéséig az előfizetői érdekekre is figyelemmel programdíjat, műsordíjat nem kérhetnek a műsorterjesztőtől. Az Mttv. 207. § (6) bekezdésével való összhang és az egységes szabályozás kialakítása érdekében indokolt a műsorterjesztés és a digitális átállás szabályairól szóló 2007. évi LXXIV. törvény (a továbbiakban: Dtv.) műsordíjra vonatkozó szabályainak pontosítása. A törvénymódosítás célja továbbá a médiapiac sokszínűségének biztosítása és a médiapiaci verseny erősítése, valamint az állampolgárok - különösen a leghátrányosabb helyzetűek - számára alacsony költséggel vagy ingyenesen elérhető médiaszolgáltatások bővülésének lehetővé tétele.

-----STARTING---POINT---RESZLETES---

Az 1. §-hoz

A Dtv. az Mttv.-vel összhangban rögzíti, hogy a műsorterjesztő a kormányrendelet megjelenéséig nem szedhet műsordíjat (programdíjat) a véleményformáló szerepük alapján jelentős befolyásoló erővel rendelkező médiaszolgáltatók részére. A műsordíj érvényesítése ugyanis e médiaszolgáltatások, médiavállalkozások esetében a nézők plurális tájékoztatáshoz, sokszínű tartalomhoz való jogát sértheti, továbbá a médiaszolgáltatók piacára, a műsorterjesztők piacára, valamint az előfizetői díjakra is kedvezőtlen hatással lenne. Az állami beavatkozás indokolt annak érdekében, hogy a legnagyobb éves átlagos közönségarányú csatornákhoz való hozzáférés a korábbival azonos feltételekkel valósulhasson meg.

A szabály kiterjed a jelenleg jelentős befolyásoló erejűnek minősülő médiaszolgáltatásokra, valamint azokra is, amelyek az Mttv. alapján nem minősülnek annak, de ha az Mttv. hatálya alá tartoznának, eleget tennének a törvényi feltételeknek.

A véleményformáló, befolyásoló erő tekintetében a Dtv. - az Mttv.-vel összhangban - az objektív alapon mérhető közönségarányt veszi alapul, amely a Magyarország területére irányuló médiaszolgáltatások nézettségét tükrözi. Lényeges, hogy a szabályozás csak a jelentős befolyásoló erővel rendelkező médiaszolgáltatások, vállalkozások legnagyobb éves átlagos közönségarányú szolgáltatása esetében zárja ki a műsordíj (programdíj) médiaszolgáltató általi érvényesítését, vagyis a műsordíjnak a műsorterjesztési szolgáltatás előfizetőitől a médiaszolgáltató részére történő - műsorterjesztő általi - beszedését, illetve befizetését.

A 2. §-hoz

Általánosan érvényesített és a médiaszolgáltatók jogos szerzői jogait sértő gyakorlat, hogy a műsorterjesztő - kábeles vagy műholdas szolgáltató - a médiaszolgáltatóval úgy köt megállapodást a műsor terjesztésére, hogy amennyiben a médiaszolgáltató más műsorterjesztőnél ellenérték nélkül, vagy kódolatlanul teszi elérhetővé médiaszolgáltatását a felhasználók számára ‒ azaz például szabadon fogható sugárzással is terjeszti műsorát ‒, abban az esetben a műsorterjesztő mentesül a díjfizetés alól, vagy más hasonló, hátrányos feltétel lép életbe a médiaszolgáltató terhére. A szabályozás ezt a kitételt tenné semmissé, de nem korlátozná a felek szerződéskötési szabadságát a programdíj mértéke tekintetében. Ez a semmisség lehetőséget teremtene a médiaszolgáltatók számára, hogy új szabadon fogható műsorokat indítsanak, így a fogyasztók számára bővülne az ingyenes kínálat.

A 3. §-hoz

A jogbiztonság elvének következetes érvényelülése érdekében átmeneti rendelkezéssel egészíti ki a Dtv.-t. Az átmeneti rendelkezés értelmében az 2. §-sal bevezetett rendelkezéseket kizárólag a törvény hatálybalépését - a törvény kihirdetését követő 15. nap - követően megkötött megállapodásokra kell alkalmazni, így a törvény hatályba lépésekor hatályos megállapodásokra az új rendelkezések nem vonatkoznak.

-----STARTING---POINT---VEGE---

A 4. §-hoz

Hatályba léptető rendelkezés.