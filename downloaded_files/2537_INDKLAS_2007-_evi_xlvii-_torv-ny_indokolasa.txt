2007. évi XLVII. törvény indokolása

a Magyar Köztársaság 2005. évi költségvetésének végrehajtásáról szóló 2006. évi XCIX. törvény módosításáról

Indokolás

A Magyar Köztársaság 2005. évi költségvetésének végrehajtásáról szóló 2006. évi XCIX. törvény 7. §-ának (18) bekezdése 3112,0 millió forint visszafizetési kötelezettséget rendelt el jogtalanul igénybe vett közműfejlesztési támogatás miatt. Az önkormányzatoknak a (20) bekezdés lehetőséget biztosított, hogy a visszafizetés ütemezését kezdeményezzék 30 napon belül a PM-ÖTM közös rendelet kihirdetését követően. A határidő január 13-án járt le az önkormányzatok közül csak 58 jelezte ez irányú igényét. A határidőt követően több önkormányzat jelezte, hogy fizetési nehézségei miatt szeretné benyújtani kérelmét a visszafizetés ütemezésére. Az önkormányzatok a múlt évi választások után az új képviselőtestületek megalakulásával járó feladatok miatt csúsztak ki a határidőből. Az önkormányzatok ezen igénye méltányolandó, célszerű biztosítani a kérelmek újbóli beadásának lehetőségét.