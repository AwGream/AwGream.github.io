2001. évi C. törvény indokolása

a külföldi bizonyítványok és oklevelek elismeréséről

-----STARTING---POINT---ALTALANOS--- 

I. Az elismerési törvény megalkotásának nemzetközi összefüggései

I.1.1. A jogszabály megalkotásának elsődleges indoka az Európai Unióhoz történő csatlakozás, és az ebből származó jogharmonizációs kötelezettség. A külföldi oklevelek és bizonyítványok elismerésének rendjéről szóló egységes törvény megalkotásának kötelezettségét a Közösségi Vívmányok Átvételének Nemzeti Programja és a 2002. december 31-ig terjedő időszakra vonatkozó jogharmonizációs programról és a program végrehajtásával összefüggő feladatokról szóló 2212/1998. (IX. 30.) Korm. határozat és az azt módosító 1067/2000. (VIII. 9.) Korm. határozat fogalmazza meg.

I.1.2. A diplomák és szakképesítések kölcsönös elismerésére vonatkozó közösségi jogszabályok a személyek szabad mozgása fejezetben találhatók. A csatlakozási tárgyalásokon Magyarország arra vállalt kötelezettséget, hogy jogszabályait az Európai Unióhoz történő csatlakozása időpontjára összeegyeztethetővé teszi a vonatkozó közösségi jogszabályokkal. Ez azt jelenti, hogy a jogalkotási feladatokat 2001. december 31-éig el kell végezni, azonban az Unióból érkező oklevelek, bizonyítványok elismerésére vonatkozó részek hatályba lépésére csak az Európai Unióhoz történő csatlakozásunk időpontjában kerül sor.

A személyek szabad mozgásának és a letelepedésnek az elve a diplomák és a bizonyítványok kölcsönös elismerésének elvén keresztül tud teljes körűen és korlátlanul érvényesülni. Egy személy ugyanis csak akkor tud egy másik tagállamban letelepedni, illetve ott munkát vállalni, amennyiben megfelel a mesterségére vagy a foglakozására az abban a tagállamban megállapított feltételeknek. Ezek rendszerint a szóban forgó tevékenység gyakorlásához szükséges iskolai végzettségre, valamint a szakmai magatartásra vonatkoznak. Mivel mindkettőben rendkívül nagy eltérések mutatkoznak az egyes tagállamok között, ez akadályt vagy korlátot jelenthet a szabad mozgás jogának gyakorlására. Ezen akadály elhárítása érdekében kerültek kibocsátásra a Tanács részéről a diplomák, bizonyítványok és egyéb képesítést igazoló okmányok kölcsönös elismeréséről rendelkező szabályok. Kezdetben a Tanács és a Bizottság a szektorális módszert alkalmazta, ami az oktatási és képzési követelmények minőségi (tartalmi) és mennyiségi (tanulmányi idő hossza) vonatkozásainak mesterségenkénti és foglalkozásokkénti összehangolását jelentette. Az ún. ágazati irányelvek alapján a tagállamok a - közösségi kritériumoknak mindenben megfelelő - szakképesítéseket automatikusan elismerik.

I.1.3. A Tanács a hetvenes években és ezt követően számos ágazati irányelvet bocsátott ki, amelyek meghatározzák azokat a szempontokat (pl. a képzés időtartama és tartalma, a szakmai gyakorlat tekintetében), amelynek megfelelően kell a képzéseknek történniük az egyes tagállamokban.

Ezen „képzési követelmények” karbantartására, áttekintésére a tagállamok szakértőiből bizottságok jöttek létre.

Az ágazati irányelvek alapelvként rögzítik, hogy aki rendelkezik az irányelvekben meghatározott oklevéllel, azt nem megfelelő képzettségre való hivatkozással nem lehet kizárni a fogadó állam munkaerőpiacáról.

Ugyanezen irányelvek lehetővé teszik azt is, hogy könnyített eljárás eredményeként azok is megjelenhessenek a fogadó állam munkerőpiacán, akik nem kívánnak ott letelepedni, pusztán határon átnyúló szolgáltatásokat kívánnak nyújtani.

A fenti elgondolásnak megfelelő irányelvek születtek az általános orvosi, fogorvosi, nővéri, szülésznői, állatorvosi, építészi, ügyvédi és gyógyszerészi hivatások esetében.

A nyolcvanas évekre nyilvánvalóvá vált azonban, hogy az ezen a megközelítésen alapuló jogalkotás elérte a határait, hiszen például egy általános mérnöki képzési követelmények megalkotását nem sikerült véghezvinniük a tagállamoknak. Minderre tekintettel egy más fogalomrendszer szerint alkotta meg a Közösség az oklevelek és bizonyítványok elismerésének közösségi jogát.

Bevezetették az ún. horizontális módszert, amely a felsőoktatásban szerzett képesítések kölcsönös elismerésének általános rendszerén alapul. Ez az új módszer a tagállamok közötti kölcsönös bizalmon alapul, célja pedig - harmonizáció helyett - a nemzeti rendszerek működésének koordinálása. A tagállamok

- az egyetemi tanulmányokat egymással összehasonlíthatónak tekintik;

- függetlenül attól, hogy a tanulmányokat mely tagállamban végezték, az egyetemi diplomákat kölcsönösen elismerik a szakmai képzettségre vonatkozó és a szakma gyakorlásához szükséges feltételek előzetes harmonizálása nélkül (ez az elismerés azonban nem automatikusan történik, hanem a képzés - irányelvben meghatározott szempontok mentén történő - tartalmi vizsgálata alapján);

- a szakmai tapasztalatokat figyelembe veszik a képzésben mutatkozó esetleges különbözőségek ellensúlyozására.

Az új módszert először a felsőoktatásban szerzett, legalább hároméves szakmai képzésben megszerezhető diplomák kölcsönös elismerésének általános rendszeréről szóló 89/48/EGK irányelvben alkalmazták. Az irányelv alapgondolata a „kölcsönös bizalom”, vagyis azon alapelv, hogy ha valaki jogosult egy tevékenység kifejtésére egy tagállamban, azt jogosultnak kell tekinteni egy másik tagállamban is e tevékenység kifejtésére.

Az irányelv a tagállamok olyan polgárára vonatkozik, aki diplomáját, szakképzettségét valamelyik tagállamban szerezte, szabályozott tevékenységet kíván folytatni egy másik tagállamban (a fogadó államban), függetlenül attól, hogy ezt alkalmazotti minőségben vagy önálló vállalkozóként teszi. Szabályozott szakmai tevékenység, olyan tevékenység, melynek megkezdését vagy folytatását egy tagállam egy oklevél, bizonyítvány vagy képzésről szóló más okirat birtoklásához köti.

Az irányelv hatálya nem terjed ki minden foglalkozásra, csak azokra, amelyek - az irányelv értelmében - szabályozott szakmai tevékenységnek minősülnek, ugyanakkor minden olyan szabályozott tevékenység a hatálya alá tartozik, amelyre nem vonatkozik ágazati irányelv. Az irányelv hatálya csak azokra az esetekre terjed ki, amikor a kérelmező oklevele elismerését azért kéri, hogy hivatását, foglalkozását a fogadó államban folytathassa (ún. professional recognition). Ugyancsak nem vonatkozik a fenti irányelv a továbbtanulás céljából történő elismerésre sem (academic recognition). Ennek értelmében, amennyiben a kérelmező tanulmányait egy másik tagállamban kívánja folytatni, ennek elismerését a fogadó állam azon felsőoktatási intézményétől kérheti, ahol a tanulmányait folytatni kívánja.

A 89/48/EGK irányelvet a 92/51/EGK irányelv egészítette ki, amely egy második általános rendszert hozott létre a bizonyítványok elismerésére. A második általános irányelv alapvetően az első direktíva gondolatmenetét folytatja, így nem lehet arra alapozva megtagadni egy tagállamból származó személy valamely szabályozott szakma gyakorlására vonatkozó kérelmét, arra alapozva, hogy nem rendelkezik kellő képzettséggel, ha egyébként valamely tagállamban jogosult e tevékenység kifejtésére.

Ezen második irányelv kiterjeszti a kölcsönös elismerés rendszerét az olyan három évnél rövidebb időtartamú képzésekre, amelyek felsőfokú végzettséget adnak, és azokra is, amelyek elvégzése középfokú végzettséget ad, és szakmai képzéssel vagy gyakorlattal egészül ki.

A törvény beépíti a 99/42/EK irányelv rendelkezéseit is. Ez az irányelv egy kicsit tágabban kapcsolódik a diplomák kölcsönös elismeréséhez, azonban a személyek szabad mozgása biztosítása vonatkozásában kapcsolódik az előbb említett két általános irányelvhez. Az irányelv a diplomák elismerésén túl - mintegy kiegészítő rendszerként - a mellékletében felsorolt tevékenységek esetén pusztán a szakma meghatározott ideig történő gyakorlását is elégséges követelménynek tekinti egy másik államban történő munkavégzéshez.

Az elismerés kérdését legutóbb az ún. SLIM-irányelv módosította, amely egyebek mellett leegyszerűsíti azon listák módosítását, amelyek automatikus elismerés alá esnek.

I.1.4. A hatályos magyar szabályozás elvei részben már jelenleg is megfelelnek az elismerés két általános rendszerének, azonban bizonyos módosításokra, pontosításokra szükség volt. Így az új törvényi szabályozás megteremti:

- az egységes eljárási rendet;

- az alkalmassági vizsga és az adaptációs időszak közötti - a közösségi irányelvek által előírt - választási lehetőség biztosítását;

- a továbbtanulás, a tanulmányok folytatása céljából történő elismerés (academic recognition, valamint a hivatás, szakma gyakorlása céljából történő elismerés (professional recognition) különválasztását;

- az eljárási garanciák pontosítását.

Az elismerés első és második általános rendszereit szabályozó irányelveken túl az ágazati irányelvekben foglalt szabályok esetében is összhangba kerültek a magyar joggal. A hatályos közösségi jog értelmében ugyanis abban az esetben, amennyiben egy szabályozott tevékenység valamely ágazati irányelv hatálya alá tartozik, akkor nem alkalmazható az elismerés általános rendszere.

II. Az egységes elismerési törvény megalkotásának indokai

II.1. Az egységes törvény megalkotásáig az egyes iskolai végzettségek, szakképzettségek, szakképesítések elismerését különböző jogszabályok rendezték. Az elismerést érintő jogszabályok szabályozási szintje egyrészt változó volt: törvény, kormányrendelet, miniszteri rendelet egyaránt található közöttük; másrészt egyes jogszabályok egy-egy átfogó szabályozási témakör (pl. közoktatási, felsőoktatási törvény stb.) sajátos részterületeként tartalmaztak az elismerésre vonatkozó rendelkezéseket, illetve a törvény végrehajtási rendelete formájában önállóan rendelkeztek az elismerés egy-egy részterületéről. Volt példa olyan megoldásra is néhány szakképzettség, illetve szakképesítés esetében, hogy az elismerés lehetőségét több jogszabály párhuzamosan adta meg (akkreditált felsőfokú szakképzettség); a szakképesítés elismerését csak egy adott jogszabály analóg alkalmazásával lehetett megoldani (pl. iskolarendszeren kívüli szakképzés). Végül néhány területen a szakképzettség elismeréséről más jogszabály rendelkezett. Egyes esetekben meghatározott, a szakma gyakorlásához szükséges okirat elismerhetőségének lehetőségét a magyar jog nem tette lehetővé (pl. mesterlevél).

Már önmagában ez a sokszínűség is, de az elvi egység hiánya okvetlenül indokolta egy új és egységes törvény megalkotását, amely a lehetőségek szerint felöleli valamennyi szabályozást igénylő kérdést az iskolai végzettségek, szakképzettségek, szakképesítések elismerése területén.

II.2. Az egységes törvény megalkotásáig hatályos jogszabályok tartalmi vizsgálata során megállapítható, hogy az elismerésre vonatkozó eljárási szabályok indokolatlanul különbözőek voltak mind szabályozás mélysége (az eljáró hatóságok, intézmények, illetve a kérelmező jogai és kötelezettségei stb.), mind pedig a jogorvoslati rendszer biztosítása tekintetében. Ez utóbbi esetenként jogbizonytalanságot eredményezhetett elsősorban az elismerést kérők körében. Indokolt volt tehát az új és egységes jogi szabályozás annak érdekében is, hogy a különböző célú elismerési eljárások egységes és a vonatkozó nemzetközi egyezményeknek, a jogharmonizációs követelményeknek is megfelelő alapelvek betartásával kerüljenek szabályozásra, biztosítva a jogorvoslat lehetőségét is.

Egységesség alatt azt értjük, hogy a szabályozás kiterjed valamennyi iskolai végzettségre, ezek által esetenként tanúsított szakképzettségre, valamint az ún. iskolarendszeren kívül szerzett szakképesítések teljes körére. A törvény rendelkezéseket tartalmaz a résztanulmányok/részeredmények elismerésének alapvető szabályairól is.

II.3. Az új és egységes szabályozás által lehetőség nyílik az elismerést végző szervek jelenleg heterogén rendszerének áttekintésére. A Felsőoktatási Képesítéseknek az Európai Régióban történő, 1997. április 11-én Lisszabonban aláírt Egyezmény (Lisszaboni Egyezmény) X. Cikkelye szerinti nemzeti információs központ szerepét az Oktatási Minisztériumban működő Magyar Ekvivalencia és Információs Központ látja el.

A törvény hatálybalépése, a jogharmonizáció és az Európai Unióhoz történő csatlakozás nem igényli a Magyarország által megkötött nemzetközi, ún. ekvivalencia-egyezmények felmondását, mivel ezek a „továbbtanulás szempontjából történő elismerés” kérdését szabályozzák, ez a jogterület azonban kívül esik az Európai Közösségek jogalkotásának hatáskörén.

A jogszabály felhatalmazást ad az irányelvekben automatikus elismerés alá eső oklevelek listáinak alacsonyabb szintű jogszabályokban történő közzétételére. Figyelemmel arra, hogy az elismerés jogterületének az a legkevésbé állandó része (hiszen a törvény hatálybalépésekor ezen katalógusok tartalmazni fogják a megfelelő magyar és a Magyarországgal együtt csatlakozó országok okleveleit is), célszerű ezen jogszabályokat a szükséges ismeretek birtokában a jogszabály hatálybalépése előtt előkészíteni.

III. A csatlakozási tárgyalások

A csatlakozási tárgyalások 2001. június 12-én sorra került miniszteri szintű tárgyalási fordulóján kompromisszumos megoldás révén ideiglenesen lezárásra került a személyek szabad áramlása tárgyú fejezet. E megoldás szerint az Európai Unió jelenlegi tagállamai továbbra is saját nemzeti szabályaik alapján engedhetik be munkaerőpiacukra a magyar munkaerőt, vagyis átmenetileg korlátozhatják a magyar munkavállalóknak az adott államban történő munkavállalását. Ugyanakkor az Európai Unió közös álláspontja (az „including full market access” fordulattal) azt is lehetővé teszi, hogy az a tagállam, amely nem kívánja korlátozni a magyar munkavállalóknak az adott állam munkaerőpiacán történő megjelenését, a csatlakozás pillanatától kezdve - saját elhatározása alapján - teljesen megnyithatja munkaerőpiacát.

A közös álláspont másik nagyon lényeges eleme az, hogy a csatlakozástól számított két év elteltével felülvizsgálatra kerül sor, amelynek eredményeként csak akkor tarthatja fenn bármelyik tagállam a korlátozást, ha erre nézve külön bejelentést, automatikusan átveszi az „acquis”, a közösségi szabályrendszert, ami a teljes liberalizációt jelenti.

A csatlakozási tárgyalások miniszteri szintű tárgyalási fordulóján elért megállapodás szerint e kérdésben az Európai Unió tagállamai és Magyarország között érvényesül a kölcsönösség, a reciprocitás.

A fentiek alapján tehát feltehetően lesz a csatlakozást követően egy átmeneti időszak, amely alatt nem érvényesül valamennyi tagállam viszonylatában a munkavállalók szabad mozgása, és az ehhez kapcsolódóan született acquis. A korlátozást alkalmazó tagállamok ugyanis saját nemzeti jogszabályaikat alkalmazhatják a közösségi jogszabályok helyett. (Minden bizonnyal nem valamennyi tagállam él majd e lehetőséggel, ugyanis vannak olyan tagállamok, amelyek már jelezték, hogy munkaerőpiacukat teljes egészében meg kívánják nyitni a magyar munkavállalók előtt.)

Ugyanakkor átmeneti rendezésről van szó, mivel csak meghatározott időre biztosított a tagállamok számára a munkavállalás szabadságát szabályozó közösségi joganyagtól való eltérés. Ez az átmeneti rendezés a Magyar Köztársaságnak az Európai Unióhoz történő csatlakozásáról szóló nemzetközi szerződésben fog testet ölteni, jóllehet egyelőre még bizonytalan az alkalmazandó jogtechnikai megoldás, azonban az biztosan állítható, hogy a csatlakozási szerződés rögzíti az eltérésre vonatkozó felhatalmazást.

Noha a diplomák elismerésére vonatkozó közösségi irányelvek hatálya csak azokra az esetekre terjed ki, amikor a kérelmező oklevele, diplomája elismerését abból a célból kéri, hogy foglalkozását a fogadó államban folytathassa (ún. professional recognition), azokra az esetekre azonban nem vonatkoznak, amikor a kérelmező az adott államban történő továbbtanulás céljából kéri diplomája elismertetését (ún. academic recognition), a törvény III. részében foglalt rendelkezéseket mégis indokolt a csatlakozással egyidejűleg hatályba léptetni, tekintettel arra, hogy a csatlakozási tárgyalásokon erre vállaltunk kötelezettséget.

IV. Egyéb kérdés

A megalkotandó jogszabály mindenekelőtt eljárási törvény, amely alapvetően a meglévő szervezeti struktúrák felhasználásával kívánja a kérdéses élethelyzetet szabályozni. A törvény hatályba lépése emiatt önmagában nem indukál 2002-től többletköltséget, így annak bevezetése külön költséggel az Európai Unióhoz való csatlakozásig nem jár.

Megjegyzendő, hogy ha Magyarország a 2000. évben az Európai Unió tagja lett volna, úgy mintegy 150 oklevél és bizonyítvány elismerésére irányuló ügy került volna a Tanács irányelveinek a hatálya alá az évi mintegy 4000 elismerési ügyből. A csatlakozást követően azonban, a várhatóan mindkét irányban megnövekvő mobilitás miatt, nemkülönben azért, mert a magyar munkavállalókról is információt kell szolgáltatni a tagállamok elismeréssel foglalkozó szervezetei számára, a hazai elismeréssel foglalkozó szervezetek személyi és tárgyi megerősítése látszik szükségesnek.

-----STARTING---POINT---RESZLETES---

Az 1. §-hoz

A törvény hatálya kiterjed minden külföldön elismert, illetve a felsőoktatásról szóló 1993. évi LXXX. törvény (továbbiakban: Ftv.) 110. §-a alapján Magyarországon működő külföldi oktatási intézményben (közoktatási, felsőoktatási intézmény, vagy képzést folytató más intézmény) szerzett végzettséget (alap-, közép-, felsőfokú) tanúsító okiratra. Az elismerés, illetve a honosítás kizárólag befejezett, végbizonyítvánnyal záruló képzésekre vonatkozhat, résztanulmányokkal kapcsolatban a törvény XII. fejezete szerinti beszámításnak van helye. Nemzetközi egyezmény a törvénytől eltérő rendelkezéseket is megállapíthat. Ebben az esetben a törvényt csak mögöttes jogszabályként lehet alkalmazni.

A 2. §-hoz

A törvény alapelvei olyan anyagi és eljárási jogi alapvető rendelkezések, melyek az eljárási törvények közös és az államigazgatási eljárás speciális elveit kiegészítve a törvény alkalmazási körére tekintettel állapítanak meg elsődleges követelményeket.

A (2) bekezdés alapján a székhelyük joga alapján el nem ismert, valamint a Magyarországon az Ftv. 110. §-ában meghatározott engedély nélkül működő külföldi oktatási intézmények által folytatott képzés keretében szerzett oklevelek és bizonyítványok elismerésére az intézmények jogállására tekintettel nincs lehetőség.

A 3. §-hoz

A külföldön szerzett oklevelek, bizonyítványok az elismerési, honosítási eljárás lefolytatását követően, az oklevél, bizonyítvány elismerésének, illetve honosításának megtörténtével válnak a belső jogszabályok szempontjából közokirattá.

A Lisszaboni Egyezmény az elismerés fogalmát a következőképpen határozza meg:

„Egy külföldi tanulmányi képesítés értékének hivatalos elismerése az illetékes hatóság által, figyelemmel az oktatáshoz és/vagy a munkavállaláshoz jutás lehetőségére.”

Az elismerés és a honosítás olyan közigazgatási aktus tehát, amely konstitutív jelleggel jogot keletkeztet a tulajdonosának arra, hogy a végzettségét az általa kívánt cél elérése érdekében (továbbtanulás, munkavállalás, nyugdíj-igazolás stb.) használni tudja. Az elismerési eljárásról szóló korábbi jogszabályoknak megfelelően a törvény 3. § (2) bekezdése úgy rendelkezik, hogy az elismerés kizárólag a bizonyítvány, illetve az oklevél által tanúsított végzettségi szint, szakképesítés, szakképzettség, illetve a honosítás az oklevél által tanúsított tudományos fokozat egyenértékűségét állapítja meg, azonban további, a szakma gyakorlásához előírt követelmények teljesítése alól nem mentesíti a kérelmezőt.

Sajátos jogi hatállyal bír az oktatási intézmény által továbbtanulási céllal elismert bizonyítvány, vagy oklevél. A törvény 3. § (1) bekezdése alapján ez az aktus az okiratot egy olyan szűkebb körű jogi hatállyal ruházza fel, mely megalapozza mind az eljáró oktatási intézmény, mind az azzal azonos oktatási intézménytípushoz tartozó oktatási intézmény számára a felvételi feltételként előírt bizonyítvánnyal, vagy oklevéllel való egyenértékűséget. Természetesen a továbbtanulási célú elismerés alapján a külföldi bizonyítvány, vagy oklevél az ezen intézménytípusban megszerzett magyar bizonyítvánnyal, vagy oklevéllel együtt minden olyan további tanulmányra történő jelentkezésre is jogosít, melynek feltételeként jogszabály a továbbtanulási céllal elismert és az ennek alapján megszerzett magyar bizonyítványt, vagy oklevelet írja elő. A továbbtanulási célú elismerés azonban nem teszi az okiratot egyéb célú felhasználás szempontjából is elismertté, hanem kizárólag az előzőekben kifejtettekre jogosít.

Ezért előállhat az a helyzet, hogy a továbbtanulási célból elismert külföldi egyetemi oklevél, jóllehet magyar posztgraduális végzettséget építettek rá, a megszerzett magyar oklevéllel együtt sem jogosít olyan munkakör betöltésére, amelynek feltétele egyetemi végzettség. Ugyanez a helyzet a továbbtanulási célból elismert bármilyen más bizonyítvány, vagy oklevél esetén is, ha azt nem továbbtanulási célból kívánja tulajdonosa felhasználni.

Ez a sajátos jogi hatállyal bíró elismerés tehát elsősorban azok számára biztosít gyorsabb és egyszerűbb elismerési eljárást, akik kizárólag továbbtanulási célból érkeznek Magyarországra. Egyéb esetekben célszerű már a továbbtanulás megkezdése előtt a teljes jogi hatályú elismerést jelentő eljárást lefolytatni. Ha az ilyen jellegű elismerés feltételei hiányoznak, lehetősége van a kérelmezőnek el nem ismerhető okirata résztanulmányként történő beszámítását kérni a törvény XII. fejezete alapján.

A 4. §-hoz

Az elismerés központi szerve továbbra is az Oktatási Minisztérium marad, azonban a törvény alapján néhány feladat ellátása és hatáskör gyakorlása más intézményhez kerül. Új elemként jelenik meg a kizárólag továbbtanulás céljából történő elismerés, melyet az a középfokú, illetve felsőoktatási intézmény folytat le, amelyben a kérelmező a tanulmányait folytatni szeretné. Ez a szabályozás megfelel az Európai Uniós gyakorlatnak, de attól függetlenül is indokolatlan lenne az állami beavatkozás ebbe a speciális elismerési folyamatba.

A tudományos fokozat honosítása a korábbi szabályozásnak megfelelően felsőoktatási intézményi hatáskörben marad.

A törvény Harmadik részének hatálya alá tartozó eljárások kivételével a külföldi bizonyítványok által tanúsított szakképesítések elismerése annak a minisztériumnak a feladatkörébe tartozik, amely az adott szakma vizsgáztatási és szakmai követelményeit meghatározza, jogszabályi formában kiadja, vagy felelős a jogszabály megalkotásáért. A módosítás indoka az, hogy az adott minisztérium sokkal részletesebb és pontosabb ismeretekkel rendelkezik az adott szakképzettség, szakképesítés követelményeiről.

A külföldi oklevelek által tanúsított szakképzettségek elismerésére irányuló eljárások esetén a törvény Harmadik részének hatálya alá tartozó eljárások kivételével a kérelmezők ügyeit továbbra is az Oktatási Minisztérium intézi. Kivételt ez alól a hitéleti képzésben szerzett szakképzettségek elismerése képez, mely eljárás lefolytatására egyházi felsőoktatási intézmény jogosult.

Az Európai Uniós állampolgársággal rendelkező kérelmező ügyében, ha oklevelét, vagy bizonyítványát az Európai Unió valamely tagállamában szerezte, és nem továbbtanulási céllal kéri az elismerést, hanem szabályozott szakmát kíván gyakorolni Magyarországon, az adott bizonyítvány, vagy oklevél birtoklásához kötött szakma gyakorlásának szabályozásáért felelős minisztérium az eljáró hatóság. A felsorolt feltételek bármelyikének hiányában (állampolgárság, tagállamban kiállított oklevél, szabályozott szakma gyakorlásának célja) a törvény Harmadik része szerinti eljárás nem alkalmazható.

Az olyan országokból érkező oklevelek, bizonyítványok esetén, melyekkel Magyarország kétoldalú ekvivalencia egyezményt kötött, az abban foglaltak szerint kell eljárni. A hatóság ebben az esetben az egyenértékűségről, kérelemre, igazolást állít ki.

Az 5. §-hoz

Az 5. § rendelkezik az eljárásban részt vevő szakértőkről, illetve kijelöli egyes irányelvek nemzeti koordinátorait.

Az eljáró hatóságnak lehetősége van a hatékony működés végett szakértőkből álló testületet létrehozni a döntés meghozatala érdekében. Az Unióból származó speciális direktívák által szabályozott szakmák vonatkozásában a szakma gyakorlásának szabályozásáért felelős minisztériumok a felelősek az elismerésből adódó feladatok ellátásáért.

A 6-8. §-hoz

Bizonyítványa, vagy oklevele elismerését, illetve honosítását az kérheti, akinek magyarországi lakóhelye van. Ennek igazolására a kérelmező a lakcímet igazoló hatósági bizonyítványát köteles az eljáró hatóságnak bemutatni. Emellett a kérelmezőnek állampolgárságát is igazolnia kell, melyet a 6. § (3) bekezdésében felsorolt okmányok bármelyikével megtehet.

Nem kell magyarországi lakóhellyel rendelkeznie annak, aki a 6. § (4) bekezdésében felsorolt pontok valamelyikének a hatálya alá tartozó elismerést kéri.

A kérelem elbírálásához szükséges okiratokat, igazolásokat a 7. és a 8. § határozza meg. Új elemként jelenik meg a menekült, a menedékes és a befogadott külföldi személyek ügyei „könnyített” kezelésének lehetősége, amennyiben az elismerést továbbtanulási céllal kérik.

A 8. § (4) bekezdése kifejezetten rögzíti a kérelemhez kötöttséget, ami megfelel a 2. § (4) bekezdésében meghatározott alapelvnek, mely szerint a kérelmezőnek joga van megjelölni, hogy milyen célból kéri az elismerést, és annak eredményeképpen milyen végzettségi szintet, és milyen szakképesítést, illetve szakképzettséget tanúsító hazai bizonyítvánnyal, vagy oklevéllel egyenértékűként kívánja elismertetni külföldi bizonyítványát, vagy oklevelét.

A kérelmezők többsége értelemszerűen nem ismerheti a magyar oktatási rendszert, ezért előfordulhat, hogy az általa benyújtott kérelem az abban foglaltaknak megfelelően nem teljesíthető, azonban más módon lehetőség van az okirat elismerésére. Erről az esetről rendelkezik a (4) bekezdés, mely az eljáró hatóság számára kötelezettségként írja elő, hogy előzetes állásfoglalása alapján minden esetben tájékoztassa a kérelmezőt kérelme módosításának lehetőségéről, ha a kérelem a benyújtottaknak megfelelően nem teljesíthető, de más formában mégis lehetőség van az elismerésre.

Egyéb esetekben az eljáró hatóság az elismerést, vagy a honosítást megtagadásáról dönt.

A 9. §-hoz

Az 1. § (4) bekezdésének megfelelően az államigazgatási eljárás általános szabályairól szóló 1957. évi IV. törvény (továbbiakban: Áe.) rendelkezéseit az eljáró hatóságoknak mögöttes jogszabályként továbbra is alkalmazni kell. A jogszerű eljárás keretét a jogszabály hatálybalépését követően is tulajdonképpen ez biztosítja, az elismerési törvény csupán néhány, az eljárás sajátosságából eredő speciális és néhány pontosító, garanciális rendelkezést állapít meg.

A 9. § (4) bekezdése értelmében az eljárási határidő azon a napon kezdődik, amikor a kérelmező az összes e törvényben meghatározott okiratot benyújtja. A hiánypótlásra felhívásig és az annak teljesítéséig eltelt idő tehát nem számít bele az eljárási határidőbe. Az ügyfél jogai érvényesítésének elősegítése, az eljárás gyorsaságának biztosítása, valamint a jogbiztonság elvére figyelemmel az eljáró hatóságnak 30 nap (azaz az Áe-ben meghatározott általános ügyintézési határidőnek megfelelő időtartam) áll rendelkezésére, hogy a benyújtott iratokat megvizsgálja, és az esetleges hiánypótlásra való felhívásról rendelkezzen.

Az ügyintézési határidő az eddigi szabályozáshoz képest nem változik (60, illetve 90 nap marad), kivéve a középfokú bizonyítványok végzettségi szintje és a szakképesítések elismerésének eljárását, melyekre a korábbi jogszabályok 30 napos ügyintézési határidőt szabtak. E törvény hatálybalépésével ezekre az eljárásokra is a 60, illetve a 90 napos ügyintézési határidő vonatkozik. A szakképesítések, a felsőfokú végzettséghez kapcsolódó szakképzettségek és a Harmadik rész hatálya alá tartozó elismerések esetén az elismerés feltételeinek alapos és teljes körű tisztázása érdekében, valamint a szakértői bizottságok felállítása miatt indokolt a 60 napos helyett a 90 napos határidő megállapítása, ennél hosszabb ügyintézési határidő azonban az EU irányelvek alapján nem állapítható meg.

Az eljárási határidők számításához kapcsolódik a 8. § (3) bekezdésének rendelkezése is, mely külföldi intézmények, szervezetek, hatóságok megkeresése esetén lehetővé teszi az eljárás felfüggesztését. Ebben az esetben a külföldi válasz megérkezéséig az ügyintézési határidő nyugszik.

A törvény az Áe. 15. § (5) bekezdéséhez hasonlóan lehetővé teszi az eljárási határidő egyszeri, legfeljebb 30 nappal történő meghosszabbítását.

A 10. §-hoz

Új eljárási szabályokkal egészíti ki a paragrafus az eddig hatályos elismerési rendelkezéseket. A speciális, jogorvoslati jellegű szabályok beiktatását a törvény sajátos szabályozási köre indokolja. Egy érvényes bizonyítvány, vagy oklevél ugyanis sohasem veszíti el időbeli hatályát. Amikor tehát az eljáró hatóság a törvény alapján egy külföldi bizonyítvány, vagy oklevél egyenértékűségéről határoz, a magyar jogszabályok alkalmazása szempontjából a külföldi okiratot tulajdonképpen ugyanilyen örökérvényűséggel ruházza fel.

Erre tekintettel kerültek be a törvénybe a 10. § rendelkezései, amelyek az Áe. szabályaitól eltérően rendelkeznek a határozat módosításának és visszavonásának feltételeiről. E rendelkezések egyrészt az ügyfél jogainak érvényesülését, másrészt a jóhiszemű, igazságos eljárást hivatottak garantálni. A gyakorlat azt bizonyítja, hogy számos esetben a kérelmező csak hosszabb idő elteltével tudja beszerezni a szükséges külföldi okiratokat, ezért indokolt az általános Áe.-beli jogorvoslati rendtől eltérő szabályok megállapítása.

A 10. § (1) bekezdésében meghatározott esetben a határozat e törvény szerinti visszavonása és módosítása annyiban tér el az Áe.-ben meghatározott, jogszabálysértés esetén lehetséges egy éven belüli visszavonástól és módosítástól, hogy arról az eljáró hatóság jóhiszeműen szerzett és gyakorolt jogra tekintet nélkül rendelkezhet.

Egy éven túl a határozat visszavonása és módosítása csak két esetben lehetséges, ezekben az esetekben viszont az előírt feltételek fennállása esetén határidőre tekintet nélkül megtehető:

A (2) bekezdés értelmében akkor, ha a kérelmező olyan bűncselekményt követett el, mely a határozat meghozatalát befolyásolta. Ilyenkor a bűncselekmény elkövetését jogerős ítéletnek kell megállapítania, vagy jogerős ítélet hiányában akkor lehetséges, ha az ilyen ítélet meghozatalát nem a bizonyítottság hiánya zárta ki.

A (3) bekezdés szerint akkor, ha a kérelmező javára történik. A visszavonás vagy módosítás oka ebben az esetben nem csak jogszabálysértés lehet, hanem olyan lényeges, a határozat meghozatalakor figyelembe nem vett tény vagy bizonyíték is, amelyet a kérelmező önhibáján kívül nem érvényesíthetett.

A 11. §-hoz

A törvény 11. §-a az Áe. jogorvoslati rendszerén nem változtat, csak az eljáró szerveket jelöli meg az egyes konkrét esetekben. Az általános szabály alkalmazandó tehát, az első fokon hozott közigazgatási döntés ellen 15 napon belül lehet fellebbezni. A közoktatási intézmény döntése ellen résztanulmányok beszámítása esetén a közoktatási törvény jogorvoslati rendszerét alkalmazva a fenntartóhoz lehet fellebbezni. Egyéb esetekben az oktatási intézmény, mint első fokon eljáró szerv döntése ellen az oktatási miniszterhez lehet jogorvoslatért fordulni. Ez a megoldás nem az oktatási intézmények autonómiáját csorbítja, hanem a kérelmezők Alkotmány által garantált jogorvoslati jogát biztosítja az államigazgatási ügyben hozott határozatokkal kapcsolatban.

A bírósági felülvizsgálat lehetősége minden elismerési forma esetén biztosított.

A 12. §-hoz

A Második rész az elismerés azon szabályait határozza meg, amelyek nem tartoznak az Európai Közösségi jog alá.

Az általános iskolai végzettségi szint elismerésénél az elismerés zsinórmércéje az, hogy a kérelmezőnek legalább olyan szintű tudással kell rendelkeznie, mintha Magyarországon szerezte volna bizonyítványát. Ennek megfelelően az általános iskolai végzettségi szint elismerése során az eljáró hatóság azt vizsgálja, hogy a képzés, amelyet a kérelmező teljesített, megfelel-e a 12. § (1) bekezdésében meghatározott valamennyi kritériumnak.

A törvény megkülönbözteti azt az esetet, amikor a végzettségi szint elismerését továbbtanulási céllal kérik. Ebben az esetben nem indokolt a legszigorúbb feltételek alkalmazása, mert a további sikeres tanulmányok kompenzálhatják a külföldi képzés hazai képzéshez képest megállapítható különbségeit.

A (3) bekezdés alapján az oktatási intézmények a továbbtanulási céllal történő elismerésről tájékoztatják az Oktatási Minisztériumot.

A 13. §-hoz

A középiskolai végzettségi szint elismerésének feltétele az, hogy a kérelmező legalább a hazai érettségi bizonyítvány megszerzésének feltételéül előírt alapvető feltételeknek feleljen meg, különös tekintettel arra, hogy az adott országban a megszerzett bizonyítvány felsőfokú tanulmányok megkezdésére jogosítson.

A továbbtanulási céllal történő elismerést indokolt enyhébb megítélés alá vonni, mert a felsőoktatásban folytatott sikeres tanulmányok kompenzálhatják az eltérő középiskolai végzettséget.

A (3) bekezdés alapján az oktatási intézmények a továbbtanulási céllal történő elismerésről tájékoztatják az Oktatási Minisztériumot.

A 14. §-hoz

A felsőfokú végzettségi szint elismerésére akkor kerülhet sor, ha az a hazai hasonló végzettségi szintnek megfeleltethető.

A jogszabály a korábbi jogi szabályozáshoz hasonlóan, az Ftv. minimális feltételeivel összhangban állapítja meg az egyes felsőfokú végzettségi szintek elismerésének feltételeit. Ez a szabályozás megfelel a Lisszaboni egyezmény VI. fejezetében található rendelkezéseknek is.

A tudományos, a szakmai és a felsőfokú oklevél megszerzésével az adott állam joga alapján együtt járó egyéb címek Magyarországon történő használatáról az eljáró hatóság határozatában külön rendelkezik, és a kérelmező kizárólag ennek megfelelően jogosult címe viselésére.

A több állam területén működő felsőoktatási intézmény által kiállított oklevél esetén, ha az oklevelet nem a székhely szerinti államban folytatott képzés befejezésének keretében állították ki, az eljáró hatóság nemcsak a székhely szerinti állam joga alapján vizsgálja az intézmény jogállását, hanem a képzés helyének joga alapján azt is figyelembe veszi, hogy az adott külföldi intézmény jogosult volt-e a képzés helyének államában a külföldi képzés folytatására, illetve annak keretében az adott oklevél kiállítására.

A 15. §-hoz

A tudományos fokozat (PhD, DLA) honosítása a 4. § (3) bekezdése alapján azon hazai egyetem hatásköre, amely a tudományterületre, illetve a tudományágra tekintettel hasonló tudományos fokozat odaítélésére jogosul.

A honosítási eljárás során az egyetem a külföldi képzés tartalmát a saját képzésével veti össze, és ennek eredményeképpen az alábbi határozatokat hozhatja: az oklevelet honosítja, a honosító határozat meghozatalát egy közbenső határozatban kiegészítő feltétel előírásához köti, az oklevél honosítását megtagadja.

Közbenső határozat meghozatala esetén az egyetemnek a kiegészítő feltétel teljesítésére az Áe. rendelkezései alapján [44. § (1) bek.] megfelelő határidőt kell szabnia, és emellett a törvény 16. § (3) bekezdésében és a 18. § (3) bekezdésében foglaltakhoz hasonlóan a kiegészítő feltétel tartalmáról (pl.: vizsgakövetelmények) és a teljesítést koordináló szervről is értelemszerűen rendelkeznie kell.

A honosító határozat elengedhetetlen tartalmi eleme a doktori cím használatára feljogosító kifejezett rendelkezés.

A 16-17. §-hoz

A szakképesítést tanúsító bizonyítványok elismerésére akkor kerülhet sor, ha a képzés és a vizsga megfeleltethető a hazai szakmai képzési és vizsgáztatási követelményeknek.

Figyelemmel arra, hogy a szakmai gyakorlat számos esetben kompenzálhatja a részben eltérő tartalmú képzés különbségeit, a jogszabály sikeres szakmai vizsga letétele esetén lehetővé teszi a részben eltérő bizonyítványok elismerését is.

A jogszabály megteremti a mestervizsga (jogunkból eddig hiányzó) elismerésének lehetőségét is.

Ha az egyenértékűség nemzetközi szerződés, vagy jogszabály erejénél fogva áll fenn, az eljáró hatóság az Oktatási Minisztérium, amely az egyenértékűségről hatósági igazolás állít ki. Jelenleg kizárólag az általános iskolai (12. §), a szakképesítő (16. §) és a középiskolai érettségi bizonyítványok (13 §) elismerésével kapcsolatosan lehetséges ez az eljárási forma. Egyéb esetekben igazolás kiállításával történő elismerésre nincs mód.

A 18-19. §-hoz

A felsőfokú végzettségi szinthez kapcsolódó szakképzettség elismerése alapvetően a 89/48/EGK irányelv rendelkezésein alapul.

Az oklevél akkor ismerhető el, ha a hazai képesítési követelményeknek és a hazai képzés rendjének a kérelmező által teljesített képzés megfelel.

Ha a kérelmező képzése csak részben felel meg a hazai követelményeknek, az eljáró hatóság a (2) bekezdésben meghatározott kompenzációs intézkedésekkel élhet. A kiegészítő feltételek vagylagosan és együttesen is előírhatóak a kérelmező számára.

Az oklevél elismerése esetén az eljáró hatóság a kérelmezőt a megfelelő hazai cím használatára is feljogosítja.

A szakképzettség elismerése a felsőoktatási alapképzési szakokon és az azokra épülő szakirányú továbbképzési szakokon megszerzett szakképzettségek elismerési formáját jelenti.

A 20. §-hoz

Számos jogszabály rendelkezik elismert vagy honosított oklevélről, azonban a tartalmi összevetés során olykor bizonytalan, hogy adott jogszabály esetén tulajdonképpen melyik elismerési formára utal a jogalkotó. A 20. § ezt a jogbizonytalanságot kívánja felszámolni.

Kizárólag valamely szakma gyakorlásának feltételeiről rendelkező jogszabály esetén lehet elismert, illetve honosított oklevél, vagy bizonyítvány alatt a végzettségi szint elismerésére épülő valamelyik egyéb elismerési formát érteni, egyéb esetekben kizárólag a végzettségi szint elismerése (II. fejezet) érthető alatta.

A 21. §-hoz

Az Európai Közösségi jog alá tartozó elismerés szabályait a Harmadik rész tartalmazza.

Hármas feltételnek kell együttesen megfelelni ahhoz, hogy az elismerés az Európai Közösségi jog, illetve az azt meghonosító Harmadik rész hatálya alá tartozzék:

- a kérelmező szakma, közelebbről szabályozott szakma gyakorlás céljából kéri az elismerést (és nem továbbtanulási céllal),

- a kérelmező az Európai Gazdasági térség polgára (akár magyar, akár más állam polgáráról van szó),

- az oklevelet, bizonyítványt valamely uniós tagállamban szerezték (értelemszerűen ez nem lehet Magyarország, hiszen a hazai oklevelek, bizonyítványok nem szorulnak elismerésre).

A 22. §-hoz

A 22. § azokat az alapelveket tartalmazza, amelyek a 2. §-ban megfogalmazott alapvető rendelkezések mellett az Európai Közösségi jog hatálya alá tartozó elismerések során hatják át az eljárást.

Az (1) bekezdés az eljáró hatóságok számára a II. rész szabályaitól eltérő zsinórmértéket szab meg: az eljárás során nem az tisztázandó, hogy a kérelmező képzése megfelel-e a hazai képzésnek, hanem az bizonyítandó, hogy gyakorolhatja-e az adott szakmát abban az államban, ahonnan érkezett. Ha ennek a feltételnek a kérelmező eleget tesz, úgy a szakma gyakorlásához való jogát el kell ismerni.

A (2) bekezdés rendelkezései szerint az elismerés a szakma tényleges gyakorlásához vezet.

A (3) bekezdés az eljáró hatóság számára azt írja elő, hogy a kölcsönös bizalom elve alapján ne hallgatóként, tanulóként, vagy vizsgázóként bánjon a kérelmezővel, hanem felelős, a szakma gyakorlására jogosult szakemberként.

Az elismerés a szakma gyakorlására való jogosultságot eredményezi, azonban az eljáró hatóság a fogyasztók védelme érdekében foganatosíthat olyan biztonsági intézkedéseket, amelyek során arról bizonyosodik meg, hogy a kérelmező valóban felkészült a szakma hazai gyakorlására. Ilyen biztonsági intézkedés lehet az alkalmassági vizsga, vagy az alkalmazkodási időszak teljesítésének előírása.

A szóban forgó kompenzációs intézkedések súlyosan csorbítják a kérelmezőnek a szakmája gyakorlásához való jogát, emiatt csak a legindokoltabb esetben célszerű megvonni a kérelmezőtől az ezek közötti választási jogot.

A 23. §-hoz

A VI. fejezet egyéb rendelkezéseivel együtt a 23. § olyan rendelkezéseket tartalmaz, amelyeket a Harmadik rész valamennyi eljárása során alkalmazni kell, azaz a VI. fejezet a Harmadik rész „általános részének” is tekinthető.

A sajátos jogtechnikai megoldás indoka az, hogy az európai közösségi jog alapján történő elismerésre vonatkozó rész számos olyan jogintézményt tartalmaz, amely több közösségi irányelvben megegyezik.

A 23. § rendelkezései a 89/48/EGK irányelv 6. Cikkének és a 92/51/EGK irányelv 10. Cikkének megfelelő szabályokat tartalmaznak.

Magyarországon és külföldön egyaránt előfordulhat, hogy a megfelelő oklevél vagy bizonyítvány birtoklásán túl bizonyos szakmák gyakorlásához egyéb körülmények fennállása is szükséges. Az ilyen, a szakma gyakorlására irányadó jogszabályok mindenkire vonatkoznak, tehát az uniós polgárok számára is kötelezőek.

Ha egy szakma gyakorlásának Magyarországon a büntetlen előélet a feltétele, akkor ezt a feltételt a kérelmezőnek akkor is teljesítenie kell, ha ez az adott szakma gyakorlásának abban az államban, ahonnan érkezett, nem feltétele.

A szakma gyakorlására való jogosultságot, a jó hírnevet stb. a kérelmező hazai okiratokkal nem tudja igazolni, mert a magyar hatóságok számára nem állnak rendelkezésre a megfelelő adatok. Erre tekintettel a törvény külön szabályozza a külföldi okiratok elismerésének módját.

A 24. §-hoz

A 24. § a 89/48/EGK irányelv 7. Cikkének és a 92/51/EGK irányelv 11. Cikkének megfelelően rendelkezik a szakmai címek használatáról.

Valamely szakma gyakorlásához való jog önmagában nem garantálja az adott szakmában való sikeres elhelyezkedést, nem nyitja meg automatikusan a piacot a kérelmező előtt. A fogyasztók és a munkaerőpiac résztvevői általi teljes elfogadáshoz az elismerés mellett az is szükséges, hogy megbizonyosodjanak arról, hogy a kérelmező az elismerést követően az adott szakma gyakorlásával együtt járó valamennyi hazai jogosultságot megszerezte.

Minden bizonnyal gyanakvást ébresztene az az önálló vállalkozó, aki jogosult ugyan villanyszerelést végezni, de nem mondhatja magáról jogszerűen azt, hogy a szakképesítése „villanyszerelő”, vagy az a migráns orvos, aki bár jogosult egészségügyi szolgáltatást nyújtani, de nem használhatja a doktori címet.

Erre tekintettel a 24. § rendelkezései lehetővé teszik a kérelmező számára, hogy a hazai (magyar nyelvű) címét és idegen nyelvű címét egyaránt használhassa.

A 25-31. §-hoz

A 25-31. §-ok az Európai Közösségi jog elismerési irányelveinek a meghatározásait veszik át, azaz a 89/48/EGK irányelv 1. Cikkének, a 92/51/EGK irányelv 1. Cikkének és az 1999/42/EK irányelv 7. Cikkének megfelelő rendelkezéseket tartalmaznak.

A 31. § arra utal, hogy az ún. ágazati, azaz az automatikus elismerésről rendelkező irányelvek hatálya alá tartozó oklevelek listáját külön jogszabályok, a 67. § (2) és (3) bekezdése szerinti miniszteri rendeletek tartalmazzák.

Az alacsonyabb szintű jogszabályra utaló szabályozásnak az az indoka, hogy az elismerési jogterületnek ez a legkevésbé stabil része. A csatlakozás után a közösségi irányelveknek a megfelelő magyar és a Magyarországgal együtt csatlakozó más államok okleveleit, bizonyítványait is tartalmaznia kell, és az is valószínűsíthető, hogy a katalógus a csatlakozást követően is dinamikusan fog bővülni.

A 32. §-hoz

A VII. fejezet rendelkezései a 89/48/EGK irányelv szabályait ültetik át a magyar jogrendszerbe.

Az irányelv a három évet elérő időtartamú, a felsőoktatásban folytatott tanulmányok eredményeként kiállított oklevelek elismerését szabályozza.

Megállapítható, hogy a hazai felsőoktatási rendszerből következően valamennyi magyar egyetemi és főiskolai oklevél ezen Európai Közösségi szabályozás hatálya alá tartozik majd.

Ennek a fejezetnek a szabályai alkalmazandóak akkor, ha a kérelmező olyan szakmát kíván gyakorolni Magyarországon, amely oklevél birtoklásához kötött. Az európai közösségi jog nem tartalmaz megkülönböztetést abból a szempontból, hogy a kérelmező önállóan, vagy foglalkoztatottként kívánja-e az adott tevékenységet folytatni.

Nem tartoznak a 89/48/EGK irányelv, így a VII. fejezet hatálya alá az automatikus elismerést tartalmazó irányelvek szabályozási körébe eső oklevelek, ezekről az ágazati irányelvek, illetve a törvény X. fejezete rendelkezik.

A 33. §-hoz

A 33. § a 89/48/EGK irányelv 3. Cikkével összhangban azt mondja ki, hogy a kérelmező szakképzettsége mely esetekben felel meg a hazai jogszabály által előírtaknak. Emellett azonban a kérelmezőnek a szakma gyakorlásának más, a szakképzettséget nem érintő kötelező előírásait is teljesítenie kell ahhoz, hogy a tevékenység gyakorlását ténylegesen megkezdhesse.

A hazai szabályozott szakmát gyakorolni szándékozó kérelmező érkezhetett olyan tagállamból, amely maga is szabályozza az adott szakmát, azaz ott is csak oklevél birtoklása esetén gyakorolható, de elképzelhető az is, hogy abban a tagállamában ezt a tevékenységet bárki szabadon folytathatja. Mivel az európai közösségi jog értelmében az oklevélnek fogalmi eleme a szabályozott szakma gyakorlására való feljogosítás, azokkal a tagállamokkal kapcsolatosan, ahol az adott szakma oklevél birtoklása nélkül gyakorolható, kizárólag képzést tanúsító okiratok megszerzéséről rendelkezhet a törvény. Az ilyen okirattal rendelkező akkor gyakorolhatja az adott szakmát Magyarországon, ha megfelelő szakmai gyakorlattal rendelkezik. Kivétel ez alól a (3) bekezdésben meghatározott eset, mert ilyenkor a kérelmező mentesül a szakmai gyakorlat igazolása alól.

A 34. §-hoz

A kompenzációs intézkedések az európai közösségi jog elismerésre vonatkozó szabályainak fontos és visszatérő elemei, emiatt kiemelt figyelmet érdemelnek.

A 89/48/EGK irányelv hatálya alá az olyan képzések keretében megszerezhető oklevelek tartoznak, amelyeket az Európai Unió nem harmonizált, azaz ezekkel kapcsolatosan nem születtek közös „képzési követelmények”.

A különböző tartalmú képzésekre tekintettel az irányelv az egyes tagállamok hatóságai számára biztosítja, hogy a külföldi képzés lényeges különbözősége esetén további garanciát kapjanak arra vonatkozóan, hogy a kérelmező a szóban forgó szabályozott szakma gyakorlására valóban felkészült.

Alapvető garanciális követelmény, amellyel a kérelmező a képzések közötti eltéréseket kompenzálhatja, a szakmai gyakorlat igazolása, abból a feltevésből kiindulva, hogy a gyakorlati tapasztalat pótolja a képzés időtartamának különbségét.

A 35. §-hoz

Az eljáró hatóság úgy is dönthet, hogy más kompenzációs intézkedéshez folyamodik. A kérelmező tagállamában folytatott szakmai gyakorlat igazolása helyett a kérelmezőtől hazai alkalmassági vizsga vagy hazai alkalmazkodási időszak teljesítését követeli meg. A két intézkedéscsoport, azaz a kérelmező tagállamában folytatott szakmai gyakorlat igazolása [34. § (1) bek.] és az alkalmassági vizsga vagy alkalmazkodási időszak teljesítésére való kötelezés [35. § (1) bek.] nem alkalmazható egyidejűleg.

Mindkét jogintézmény már a korábbi elismerési jogszabályokban is létezett. Az alkalmassági vizsga során a kérelmező tudásáról ad számot, az alkalmazkodási időszak tartama alatt pedig szakember segítségével szerzi meg a szakma gyakorlásához Magyarországon szükséges szaktudást.

Az alkalmassági vizsga és az alkalmazkodási időszak kizárólag vagylagosan írható elő, és ha jogszabály kivételt nem tesz, a kérelmezőt illeti meg a választás joga a két intézkedés között.

A 36. §-hoz

A VIII. fejezet a 92/51/EGK irányelv rendelkezéseit honosítja meg.

Ezeket a szabályokat akkor kell alkalmazni, ha a kérelmező oklevél, végbizonyítvány, bizonyítvány vagy képzettségi tanúsítvány birtoklásához kötött szakmát kíván gyakorolni, hatálya tehát szorosan illeszkedik a VII. fejezet szabályozási köréhez, amely az oklevelek birtoklásához kötött szakmákra jogosító, képzést tanúsító okiratok elismeréséről rendelkezik.

Nem ütközik azonban a 89/48/EGK irányelv és a 92/51/EGK irányelv hatálya, és ezért a VII. és a VIII. fejezet szabályozása sem, mivel ebben a fejezetben arról az esetről rendelkezik a törvény, amikor valamely kérelmező oklevél birtoklásához kötött szakmát végbizonyítvány, azaz rövidebb képzést tanúsító okirat birtokában szándékozik gyakorolni.

E fejezet rendelkezései sem alkalmazhatóak az automatikus elismerés alá tartozó oklevelek, bizonyítványok elismerésére, mert azokról az ágazati irányelvek, illetve a törvény X. fejezete rendelkezik, továbbá nem terjed ki a hatálya a IX. fejezet szabályozási körébe tartozó tevékenységekkel kapcsolatos elismerésekre sem.

A 37. §-hoz

A 92/51/EGK irányelv III. fejezetének megfelelő 37. § a hazai oklevélként vagy végbizonyítványként történő elismerés szabályait tartalmazza, a 33. §-ban található rendelkezésekhez hasonló logikai felépítéssel.

A kérelmező oklevéllel vagy végbizonyítvánnyal rendelkezőnek tekintendő az (1) bekezdés b) pontjának második franciabekezése szerint akkor is, ha képzése külön jogszabályban [67. § (1) bekezdés d) pont] meghatározott ún. szabályozott képzést tanúsít.

A 37. § (4) bekezdése, a 92/51/EGK irányelv 3 cikkének utolsó bekezdésével összhangban, nem teszik lehetővé négy évet meghaladó hazai oklevélként történő elismerését az olyan végbizonyítványnak, amelyhez vezető képzés időtartama a három évet sem éri el.

A 38. §-hoz

A 38. §-ban foglalt kompenzációs intézkedések a 92/51/EGK irányelv 4. Cikkelyén alapulnak. Tartalmuk hasonló a 34. § rendelkezéseihez, azonban az eljáró hatóság nem hívhatja fel szakmai gyakorlat igazolására a kérelmezőt, ha az a külön jogszabályban közzétett, a 92/51/EGK irányelv „C” és „D” melléklete szerinti szabályozott képzést tanúsít oklevéllel vagy bizonyítvánnyal rendelkezik.

A 39. §-hoz

A 92/51/EGK irányelv nemcsak arra ad lehetőséget, hogy a külföldi végbizonyítványt hazai végbizonyítványként ismerje el az eljáró hatóság, hanem arra is, hogy a bizonyítvánnyal (tehát rövidebb képzési idejű okirattal) rendelkező kérelmező számára is megnyíljon a hazai, végbizonyítvány birtoklásához kötött szakma gyakorlásának lehetősége (92/51/EGK irányelv IV. fejezet).

A 40. §-hoz

Figyelemmel arra, hogy a 39. §-ban foglalt esetben a migráns képzése minden esetben rövidebb, mint ami Magyarországon az adott szakma gyakorlásához szükséges, az eljáró hatóság minden további tartalmi vizsgálódás nélkül élhet az irányelv által biztosított kompenzációs intézkedésekkel (92/51/EGK irányelv 5. Cikk)

A 41. §-hoz

A fogadó államban (azaz törvény alkalmazása szempontjából Magyarországon) bizonyítvány birtoklásához kötött szakma gyakorlását a 92/51/EGK irányelv V. fejezete nemcsak a megfelelő külföldi bizonyítvánnyal rendelkezők részére teszi lehetővé, hanem azok számára is, akik magasabb szintű és hosszabb képzésben részesültek, tehát végbizonyítvánnyal vagy oklevéllel rendelkeznek.

A 42. §-hoz

A 42. §-ban foglalt kompenzációs intézkedések (92/51/EGK irányelv 7. Cikk) logikája a 40. § rendelkezéseinek felépítését követi.

A 43. §-hoz

A 43. § az alapfokú végzettségi szintre nem épülő szakképzettségek és az olyan készséget, tudást tanúsító okiratok elismeréséről rendelkezik, amelyek nem tartoznak az előző rendelkezések hatálya alá.

A 44. §-hoz

Az Európai Közösségi jog a szakma gyakorlásának szempontjából a végzettségi szintek automatikus elismeréséről rendelkezik (92/51/EGK irányelv 9. Cikk).

A 45. §-hoz

A IX. fejezet az 1999/42/EK irányelvnek megfelelő szabályokat honosítja meg. Ez az irányelv eltér a két általános irányelv szabályaitól, mert nem meghatározott szakmák, hanem egyes szabályozott szakmai tevékenységek végzését teszi lehetővé.

A 46. §-hoz

A 46. § az 1999/42/EK irányelv 3. Cikkének megfelelően az alkalmazkodási időszak és az alkalmassági vizsga kompenzációs eszközeit alapul véve teszi lehetővé az adott tevékenység gyakorlását.

A 47. §-hoz

Az 1999/42/EK irányelv A mellékletének 1. listája alá tartozó tevékenységek esetén a jogszabályban foglalt szakmai gyakorlat megléte feljogosít a hasonló hazai tevékenység végzésére.

A szóban forgó tevékenységek a következők:

1. lista

A 69/77/EGK, 68/366/EGK, 75/368/EGK és 75/369/EGK irányelvekkel módosított 64/427/EGK irányelv által lefedett főcsoportok

64/427/EGK irányelv

(64/429/EGK liberalizációs irányelv)

NICE nómenklatúra (megfelel az ISIC 23-40. főcsoportoknak)

23. főcsoport

Textilanyagok gyártása

232 Textilanyagok gyártása és feldolgozása gyapjúfeldolgozó gépeken

233 Textilanyagok gyártása és feldolgozása pamutfeldolgozó gépeken

234 Textilanyagok gyártása és feldolgozása selyemfeldolgozó gépeken

235 Textilanyagok gyártása és feldolgozása len- és kenderfeldolgozó gépeken

236 Egyéb textilalapanyagokat (juta, keményrost, stb.) feldolgozó ipar, kötélgyártás

237 Kötött és hurkolt anyagok gyártása

238 Textilanyagok kikészítése

239 Egyéb textilipari tevékenységek

24. főcsoport

Lábbelik, ruházati kiegészítők és ágyneműk gyártása

241 Lábbeli gyártás (gumiipari és faipari termékek kivételével)

242 Lábbeli kézi gyártás és javítás

243 Ruházati kiegészítők gyártása (szőrmék kivételével)

244 Matracok és ágyneműk gyártása

245 Bőr és szőrmeipar

25. főcsoport

Faipari termékek és parafa termékek gyártása a bútorgyártás kivételével

251 Fűrészáruk készítése és faáru előkészítése ipari feldolgozáshoz

252 Félkész faáruk gyártása

253 Fa építőanyagok sorozatgyártása a parkettagyártást is beleértve

254 Fa tárolóeszközök gyártása

Egyéb faipari termékek gyártása (bútorok kivételével)

259 Szalmaáruk, parafa, kosártermékek, fonott áru és rattan termékek gyártása, kefegyártás

26. főcsoport

260 Faipari bútortermékek gyártása

27. főcsoport

Papírgyártás és papíripari termékek gyártása

271 Papírmassza, papír és kartongyártás

272 Papír és karton feldolgozás, cellulóztermékek gyártása

28. főcsoport

Nyomdaipar, kiadói tevékenységek és azokhoz társuló tevékenységek

29. főcsoport

Bőripar

291 Bőrkikészítés és bőr késztermék gyártása

292 Bőráru gyártása

ex 30. főcsoport

Gumi és műanyagtermékek, műszálak és keményítő alapanyagú termékek gyártása

301 Gumi és azbeszt feldolgozás

302 Műanyag feldolgozás

303 Műszálak gyártása

ex 31. főcsoport

Vegyipar

311 Vegyipari alapanyaggyártás és azok további feldolgozása

312 Vegyipari termékek különleges feldolgozása, különösen mezőgazdasági és ipari felhasználás céljaira (beleértve a 312. ISIC csoporthoz tartozó növényi vagy állati eredetű zsírokat és olajokat is)

313 Vegyipari termékek különleges feldolgozása elsődlegesen háztartási vagy irodai felhasználás céljaira (a gyógyászati és gyógyszerészeti termékek kivételével) (ex 319 ISIC csoport)

32. főcsoport

320 Olajipar

33. főcsoport

Nem fémtartalmú ásványi alapanyagú termékek gyártása

331 Szerkezeti agyagtermékek gyártása

332 Üveggyártás és üvegipari termékek gyártása

333 Kerámiatermékek gyártása, beleértve a hőálló termékek gyártását is

334 Cement, mész és gipszgyártás

335 Cement és gipsz alapanyagú szerkezeti anyagok gyártása

339 Kő megmunkálás és egyéb nem fémtartalmú ásványi alapanyagú termékek gyártása

34. főcsoport

Vastartalmú és nem vastartalmú fémek gyártása és elsődleges átalakítása

341 Vas- és acélipar (az ESZAK Szerződésben meghatározottak szerint, beleértve az acélművek tulajdonában levő kokszoló üzemeket is)

342 Acélcső gyártás

343 Drótgyártás, hideghúzás, hidegen hengerelt szalaggyártás, hidegsajtolás

344 Nem vas alapanyagú fémek elsődleges átalakítása

345 Vas és nem vas alapanyagú fémöntés

35. főcsoport

Fémipari termékek gyártása (gépgyártás és járműgyártás kivételével)

351 Kovácsolás, sajtolás, préselés

352 Másodlagos átalakítás és felületkezelés

353 Fémszerkezetek gyártása

354 Kazángyártás, ipari edények gyártása

355 Szerszám és szerelvénygyártás, fém alapanyagú késztermékgyártás (kivéve az elektromos berendezéseket)

359 Kiegészítő lakatosipari tevékenységek

36. főcsoport

Gépipari termékek gyártása (elektromos gépek kivételével)

361 Mezőgazdasági gépek és traktorok gyártása

362 Irodagépgyártás

363 Fémfeldolgozó és egyéb szerszámgépek, valamint ezek tartozékai és egyéb gépi hajtású szerszámok gyártása

364 Textilipari gépek és tartozékaik gyártása, varrógépgyártás

365 Élelmiszeripari és italgyártó, valamint vegyipari gépek és azok tartozékainak a gyártása

366 Gyári berendezések és bányaipari berendezések gyártása, vas és acélöntödék berendezéseinek, valamint építőipari berendezések gyártása, mechanikus anyagmozgató berendezések gyártása

367 Erőátviteli berendezések gyártása

368 Gépgyártás egyéb sajátos ipari hasznosításra

369 Egyéb nem elektromos gépek és berendezések gyártása

37. főcsoport

Villamosipari termékek gyártása

371 Villamosvezetékek és kábelek gyártása

372 Villanymotorok, generátorok, transzformátorok, kapcsoló berendezések és a villamosenergia szolgáltatással kapcsolatos egyéb hasonló berendezések gyártása

373 Közvetlenül kereskedelmi célú elektromos berendezések gyártása

374 Távközlési berendezések, mérőberendezések, egyéb mérőeszközök és elektromos gyógyászati termékek gyártása

375 Elektromos berendezések, rádió és televízió vevőkészülékek, szórakoztató elektronikai berendezések gyártása

376 Háztartási berendezések és eszközök gyártása

377 Lámpák és világítóeszközök gyártása

378 Akkumulátor és akkumulátor telepgyártás

379 Elektromos berendezések javítása, összeszerelése és szakszerű javítása

ex 38. főcsoport

Járműgyártás

383 Gépjármű és gépjármű alkatrészgyártás

384 Gépjármű, motorkerékpár és kerékpárjavítás

385 Motorkerékpár és kerékpár, illetve alkatrészgyártás

389 Máshová nem sorolt járművek gyártása

39. főcsoport

Különféle gyártási ágazatok

391 Precíziós műszerek, mérő és ellenőrző berendezések gyártása

392 Orvosi/sebészeti műszerek és berendezések, gyógyászati segéd-eszközök gyártása (ortopéd cipők kivételével)

393 Fényképészeti és optikai készülékek és berendezések gyártása

394 Óragyártás és javítás

395 Ékszergyártás és nemesfémgyártás

396 Zeneszerszámok gyártása és javítása

397 Játékok, sport és szabadidő termékek gyártása

399 Egyéb gyártási tevékenységek

40. főcsoport

Építőipar

400 Építés (nem meghatározott); bontás

401 Házépítés (lakáscélú vagy egyéb)

402 Épületgépészet; útépítés, hídépítés, vasútépítés, stb.

403 Szerelés

404 Dekoráció és bevonatkészítés

68/366/EGK irányelv

(68/365/EGK liberalizációs irányelv)

NICE nómenklatúra

20. A főcsoport

200 Állati és növényi eredetű zsírok és olajok gyártása

20. B főcsoport

Élelmiszergyártó ágazatok (italgyártó ágazatok kivételével)

201 Vágóhidak, húsipar, húskonzerv ipar

202 Tej és tejtermékek gyártása

203 Gyümölcs és zöldség konzervgyártás, tartósítás

204 Hal és egyéb tengeri élelmiszer konzervgyártás, tartósítás

205 Gabona malomipari termékek

206 Sütőipari termékek, beleértve a kétszersült és teasütemény gyártást is

207 Cukoripar

208 Kakaó, csokoládé és desszertgyártó ipar

209 Egyéb élelmiszeripari termékek gyártása

21. főcsoport

Italgyártás

211 Etilalkohol gyártása erjesztéssel, élesztő és alkoholos italok gyártása

212 Bor és egyéb nem malátatartalmú alkoholos italok gyártása

213 Sörgyártás és malátázás

214 Üdítőitalok és szénsavtartalmú vizek gyártása

ex 30 Gumitermékek, műanyagok, műszálas és szintetikus fonalak, valamint keményítő alapanyagú termékek gyártása

304 Keményítő alapanyagú termékek gyártása

75/368/EGK irányelv [az 5. Cikk (1) bekezdésben felsorolt tevékenységek]

ISIC nómenkatúra

ex 04 Halászat

043 Belvízi halászat

ex 38 Fuvarozó berendezések gyártása

381 Hajógyártás, hajójavítás

382 Vasúti berendezések gyártása

386 Repülőgépgyártás (beleértve az űrjárműveket is)

ex 71 Fuvarozáshoz társuló, valamint az alábbi nem fuvarozási tevékenységcsoportokhoz tartozó tevékenységek:

ex 711 Hálókocsi és étkezőkocsi üzemeltetési szolgáltatások; vasúti járműállomány javítása javítóműhelyben; vasúti kocsik takarítása

ex 712 Városi, külvárosi és helyközi közlekedés járműállományának karbantartása

ex 713 Egyéb szárazföldi közlekedési szolgáltatások (gépjárművek, autóbuszok, taxik) járműállományának karbantartása

ex 714 Közúti kiegészítő szolgáltatások üzemeltetése és karbantartása (utak, hidak, és fizetőkapuk, áru lerakatok, autóparkolók, autóbusz és villamos garázsok és remizek)

ex 716 Belvízi fuvarozáshoz társuló tevékenységek (például vízi utak, kikötők és egyéb vízi közlekedési berendezések üzemeltetése és karbantartása, vontató és révkalauz szolgáltatások nyújtása kikötőkben, bóják telepítése, hajók berakodása/kirakodása és egyéb hasonló szolgáltatások nyújtása, például hajómentés, csónakház vontatás és üzemeltetés)

73 Postai és távközlési szolgáltatások

ex 85 Személyi szolgáltatások nyújtása

854 Mosoda, száraztisztító és kelmefestő szolgáltatás

ex 856 Fényképészeti műtermek üzemeltetése; portré fényképészet és kereskedelmi fényképészeti szolgáltatás a sajtó fotózás kivételével

ex 859 Máshová nem besorolt személyi szolgáltatások (beleértve az épület vagy csak helyiségtakarítási szolgáltatásokat is)

75/369/EGK irányelv (5. Cikk: ipari vagy kisipari tevékenységnek minősülő tevékenységek)

ISIC nómenklatúra

A következő nem helyhez kötött tevékenységek:

a) áruvásárlási és értékesítési tevékenységek:

- vándor kereskedők, házalók, ügynökök (ex 612 ISIC csoport)

- állandóan telepített standok kivételével fedett vagy nyitott piacokon kereskedők;

b) az ilyen tevékenységek végzését kifejezetten kizáró vagy nem említő átmeneti intézkedések által lefedett tevékenységek nem helyhez kötött jellegű végzése.

A 48. §-hoz

Az 1999/42/EK irányelv A mellékletének 2. listája alá tartozó tevékenységek esetén a jogszabályban foglalt szakmai gyakorlat megléte feljogosít a hasonló hazai tevékenység végzésére.

A szóban forgó tevékenységek a következők:

2. lista

82/470/EGK irányelv

[6. Cikk (3) bekezdés]

ISIC nómenklatúra 718. és 720 csoportjai

A tevékenységek különösen az alábbi területeket érintik:

- bármilyen célú utazások céljaira egyedi jelleggel közvetlenül vagy megbízásból egyéni vagy kollektív utazási vagy szállásnyújtó szolgáltatások szervezése, értékesítésre felkínálása és értékesítése [2. Cikk (B) rész a) pont]

A 49. §-hoz

Az 1999/42/EK irányelv A mellékletének 3. listája alá tartozó tevékenységek esetén a jogszabályban foglalt szakmai gyakorlat megléte feljogosít a hasonló hazai tevékenység végzésére.

A szóban forgó tevékenységek a következők:

3. lista

82/489/EGK irányelv

ex 855 Fodrászati szolgáltatások nyújtása, a pedikűrösök és a hivatásos kozmetikus és fodrászképző intézetek tevékenységei kivételével

Az 50. §-hoz

Az 1999/42/EK irányelv A mellékletének 4. listája alá tartozó tevékenységek esetén a jogszabályban foglalt szakmai gyakorlat megléte feljogosít a hasonló hazai tevékenység végzésére.

A szóban forgó tevékenységek a következők:

4. lista

82/470/EGK irányelv

[6. Cikk (1) bekezdés]

ISIC nómenklatúra 718. és 720. csoportjai

A tevékenységek különösen az alábbi területeket érintik:

- közvetítő szerep vállalása különféle fuvarozási szolgáltatások nyújtását végző vállalkozók számára, és árukat kiadó vagy átvevő személyek, valamint az ilyen tevékenységekhez társuló tevékenységek az alábbiak végrehajtása által:

aa) szerződések megkötése a megbízó nevében fuvarozó vállalkozókkal;

bb) a megbízó számára a legmegfelelőbbnek vélt fuvarozási mód, fuvarozó cég és útvonal kiválasztása;

cc) a fuvarozási tevékenység műszaki szempontjainak meghatározása (például a fuvarozáshoz szükséges csomagolás); a fuvarozáshoz szükséges különféle műveletek elvégzése (például gondoskodás hűtővagonok rendelkezésre állásáról);

dd) a fuvarozáshoz szükséges okmányok kitöltése és formalitások elintézése, például menetlevelek összeállítása; szállítmányok összeállítása vagy szétválogatása;

ee) a fuvarozás különféle szakaszainak összehangolása, gondoskodás az árukezelő terminálokon az áruk tranzit raktározásáról, átrakásáról, továbbszállításáról és egyéb intézkedések megtételéről;

ff) az áruk feladói vagy átvevői számára gondoskodás a megfelelő fuvardíj, fuvarozó és fuvareszköz biztosításáról;

- a fuvarozási költségek felmérése és a tételes számlák ellenőrzése;

- bizonyos időszakos vagy folytatólagos szolgáltatásokat nyújt a hajótulajdonos vagy a tengeri fuvaroztató számára (például a kikötőhatóságokkal vagy a hajóellátó kereskedővel, stb. az ügyintézésben).

[A tevékenységeket a 2. Cikk (A) rész a), b) és d) pontja tartalmazza.]

Az 51. §-hoz

Az 1999/42/EK irányelv A mellékletének 5. listája alá tartozó tevékenységek esetén a jogszabályban foglalt szakmai gyakorlat megléte feljogosít a hasonló hazai tevékenység végzésére.

A szóban forgó tevékenységek a következők:

5. lista

64/222/EGK és 70/523/EGK irányelvek

a) Lásd ebben az irányelvben a 4. Cikk (5) bekezdésének a) pontját

64/222/EGK irányelv

(64/224/EGK liberalizációs irányelv)

1. egy vagy több személy megbízásából és utasítására tevékenykedő közvetítő szakmai tevékenységei kereskedelmi tevékenységek végrehajtásával kapcsolatos szerződések megtárgyalása vagy megkötése céljából a megbízók nevében;

2. olyan közvetítő szakmai tevékenységei, aki ugyan nem rendelkezik állandó megbízással, összehozza az egymással közvetlenül szerződni kívánt feleket, vagy lebonyolítja azok szerződéses tranzakcióit, vagy segítséget nyújt azok lebonyolításához;

3. olyan közvetítő szakmai tevékenységei, aki saját nevében más számlájára bonyolít le kereskedelmi tranzakciókat;

4. olyan közvetítő szakmai tevékenységei, aki mások megbízásából aukciókon nagykereskedelmi értékesítést hajt végre;

5. olyan közvetítő szakmai tevékenységei, aki háztól házig járva hajt fel megrendeléseket;

6. olyan közvetítő szakmai tevékenységei, aki szakmai tevékenységek végzése által szolgáltatásokat nyújt egy vagy több kereskedelmi, ipari vagy kisipari tevékenységet végző vállalkozás megbízásából.

b) Lásd ebben az irányelvben a 4. Cikk (5) bekezdésének b) pontját

70/523/EGK irányelv

Önálló vállalkozásban tevékenykedő személyek tevékenységei a szén nagykereskedelem és szén közvetítői kereskedelem területén (ex 6112 ISIC csoport)

Az 52. §-hoz

Az 1999/42/EK irányelv A mellékletének 6. listája alá tartozó tevékenységek esetén a jogszabályban foglalt szakmai gyakorlat megléte feljogosít a hasonló hazai tevékenység végzésére.

A szóban forgó tevékenységek a következők:

6. lista

68/364/EGK, 68/368/EGK, 75/368/EGK 75/369/EGK és 82/470/EGK irányelvek

68/364/EGK irányelv

(68/363/EGK liberalizációs irányelv)

ISIC nómenklatúra

ex 612. csoport Kiskereskedelem

Kizárt tevékenységek:

012 Mezőgazdasági gépek bérbeadása

640 Ingatlan bérbeadás

713 Autók, kocsik és lovak bérbeadása

718 Vasúti kocsik és vagonok bérbeadása

839 Gépek bérlésre kereskedelmi tevékenységek végzéséhez

841 Moziférőhelyek lefoglalása és mozifilmek bérlése

842 Színházi férőhelyek lefoglalása és színház berendezések bérlése

843 Hajók, kerékpárok, érmés ügyességi vagy szerencsejáték játékgépek bérbeadása

853 Bútorozott helyiségek bérbeadása

Ruhakölcsönzés

68/368/EGK irányelv

(68/367/EGK liberalizációs irányelv)

ISIC nómenklatúra

85. főcsoport:

1. éttermek, kávéházak, kisvendéglők, italfogyasztás és étkezés céljára szolgáló egyéb helyiségek (ISIC 852 csoport);

2. szállodák, szobakiadó szolgáltatások, kempingek és egyéb szállásadó helyek (ISIC 853 csoport)

75/368/EGK irányelv (7. Cikk)

A 75/368/EGK irányelvben felsorolt összes tevékenység, kivéve az annak az irányelvnek az 5. Cikkében felsorolt tevékenységeket (ebben a mellékletben az I. lista 3. tétele).

ex 62 Bankok és egyéb pénzintézetek

ex 620 Szabadalom felvásárló és engedélyező társaságok

ex 71 Fuvarozás

ex 713 Közúti személyfuvarozás, kivéve a gépjárművekkel folytatott fuvarozás

ex 719 Folyékony szénhidrogének és egyéb folyékony vegyi anyagok csővezetékes szállítása

ex 82 Közösségi szolgáltatások

827 Könyvtárak, múzeumok, botanikus kertek és állatkertek üzemeltetése

ex 84 Szabadidős szolgáltatások

843 Máshová nem besorolt egyéb szabadidős szolgáltatások

- sport tevékenységek (sportpályák üzemeltetése, sportrendezvények szervezése, stb.), az oktatói tevékenységek kivételével

- sportfogadás (versenyistállók fenntartása, sportfogadási helyiségek, versenypályák, stb.)

- egyéb szabadidős szolgáltatások (cirkuszok, vidámparkok, egyéb szórakozási célú létesítmények)

ex 85 Személyi szolgáltatások

ex 851 Háztartási szolgáltatások

ex 855 Szépségszalonok üzemeltetése és manikűr szolgáltatások nyújtása, kivéve a pedikűrösök és a hivatásos kozmetikus és fodrászképző intézetek tevékenységeit

ex 859 Máshová nem besorolt személyi szolgáltatások, kivéve a sportcélú és természetgyógyászati masszőröket és a hegyi vezetőket az alábbi csoportok szerint:

- fertőtlenítés és kártevő mentesítés

- ruhakölcsönzés és tárolóhelyiségek bérbeadása

- házasságkötő termek és hasonló szolgáltatások

- asztrológia, jóslás és hasonlók

- higiéniai szolgáltatások és az azokhoz kapcsolódó tevékenységek

- temetkezési és temető gondozási szolgáltatások

- futárszolgálat és kísérő tolmácsok

75/369/EGK irányelv (5. Cikk)

A következő nem helyhez kötött tevékenységek:

a) áruvásárlási és értékesítési tevékenységek:

- vándorkereskedők, házalók, kufárok (ex 612 ISIC csoport)

- állandóan telepített standok kivételével fedett vagy nyitott piacokon kereskedők;

b) az ilyen tevékenységek végzését kifejezetten kizáró vagy nem említő átmeneti intézkedések által lefedett tevékenységek nem helyhez kötött jellegű végzése.

82/470/EGK irányelv [6. Cikk (2) bekezdés]

[A 2. Cikk (A) rész c) és e) pontjában, valamint a (B) rész b) pontjában és (C) és (D) részeiben felsorolt tevékenységek]

A tevékenységek különösen az alábbi területeket érintik:

- vasúti kocsik bérbeadása személy vagy árufuvarozás céljaira;

- közvetítő tevékenység végzése hajók megvásárlásában, eladásában vagy bérbeadásában;

- emigránsok utaztatásával kapcsolatos szervezés, tárgyalás, szerződéskötés;

- letétbe helyezett tárgyak és áruk átvétele a letétbe helyező helyett, akár vámellenőrzés mellett, akár anélkül, áruraktárakban, közönséges raktárakban, bútor lerakatokban, hűtőraktárakban, gabonatárolókban, stb.

- a letétbe helyező számára az áruátvételi bizonylat vagy a letétbe helyezett áruk átadása;

- értékesítésre váró, átutazóban levő vagy a piacról elszállításra kerülő élőállat szállítmányok esetén gondoskodás karámok, etetés, stb. biztosításáról;

- gépjárművek műszaki felügyeleti vagy értékelési feladatainak ellátása;

- áruk geometriai méreteinek, súlyának, mérése.

Az 53. §-hoz

Az 53. § egy könnyített szabályt tartalmaz. Amennyiben a kérelmező egy tagállam által elismert legalább két éves képzést tanúsító okirattal rendelkezik, azonban egy másik tagállamban, ahol a tevékenységet folytatni szeretné a képzés időtartama hosszabb, akkor az addig teljesített szakmai gyakorlatát beszámítva a kérelmezőt a megszabott időtartamú képzéssel rendelkezőnek kell tekinteni.

Az 54-56. §-hoz

A törvény X. fejezete rendelkezik a szakképesítések, szakképzettségek automatikus elismeréséről.

Ezen bizonyítványok, oklevelek olyan képzést tanúsítanak, amelyek minden tagállamban megfelelnek a közös képzési követelményeknek.

A X. fejezet a következő közösségi jogszabályokat honosítja meg:

a) a Tanács 77/452/EGK irányelve az általános ápolók bizonyítványainak kölcsönös elismeréséről, beleértve a letelepedés jogának és a szolgáltatásnyújtás szabadságának gyakorlását elősegítő intézkedéseket; valamint a Tanács 77/453/EGK irányelve a tagállamok az ápolók tevékenységére vonatkozó jogszabályainak az összehangolásáról,

b) a Tanács 93/16/EGK irányelve az orvosok szabad mozgásáról és az oklevelek kölcsönös elismeréséről,

c) a Tanács 78/686/EGK irányelve a fogszakorvosi oklevelek kölcsönös elismeréséről, beleértve a letelepedés jogának és a szolgáltatásnyújtás szabadságának gyakorlását elősegítő intézkedéseket; valamint a Tanács 78/687/EGK irányelve a tagállamok a fogorvosok tevékenységére vonatkozó jogszabályainak az összehangolásáról,

d) a Tanács 80/154/EGK irányelve a szülésznői bizonyítványok kölcsönös elismeréséről, beleértve a letelepedés jogának és a szolgáltatásnyújtás szabadságának gyakorlását elősegítő intézkedéseket; valamint a Tanács 80/155/EGK irányelve a tagállamok a szülésznők tevékenységére vonatkozó jogszabályainak az összehangolásáról,

e) a Tanács 85/432/EGK irányelve a tagállamok meghatározott gyógyszerészi tevékenységekre vonatkozó jogszabályainak összehangolásáról; valamint a Tanács 85/433/EGK irányelve a gyógyszerész oklevelek kölcsönös elismeréséről, beleértve a gyógyszerészeti tevékenység gyakorlása céljából történő letelepedést elősegítő intézkedéseket,

f) a Tanács 85/384/EGK irányelve az építészek okleveleinek kölcsönös elismeréséről, beleértve a letelepedés és a szolgáltatásnyújtás szabadságának gyakorlását elősegítő intézkedéseket,

g) a Tanács 78/1026/EGK irányelve az állatorvosi oklevelek kölcsönös elismeréséről, beleértve a letelepedés és a szolgáltatásnyújtás szabadságának gyakorlását elősegítő intézkedéseket,

h) a Tanács 81/1057/EGK irányelve az orvosok, általános ápolók, fogorvosok és állatorvosok okleveleinek, végbizonyítványainak és bizonyítványainak kölcsönös elismeréséről szóló 75/362/EGK, 77/452/EGK, 78/686/EGK és 78/1026/EGK irányelvek kiegészítéséről.

A meglehetősen terjedelmes joganyag az egyes oklevelek és bizonyítványok elismeréséről viszonylag nagy számú azonos rendelkezést tartalmaz, ezért az ismétlések elkerülése végett indokolt azokat a magyar jogrendbe egy jogszabálya foglalva beemelni.

Az az uniós polgár, aki az automatikus elismerés hatálya alá tartozó oklevéllel rendelkezik, szakmája gyakorlása szempontjából két módon kerülhet kapcsolatba Magyarországgal: letelepedik, vagy otthoni telephelyét fenntartva Magyarországon nyújt szolgáltatást.

Az 57-60. §-hoz

Az állatorvosi, az orvosi, a fogorvosi, a gyógyszerész és az építészmérnöki oklevél elismerésével és a szakma gyakorlásával kapcsolatos egyéb szabályokról az 57-60. §-ok rendelkeznek.

A 61. §-hoz

A XI. fejezetben szabályozott jogintézménynek, a tájékoztatásnak célja az, hogy az olyan oklevéllel rendelkezők is méltányos elbírálásban részesülhessenek a munkaerőpiacon, akik Magyarországon nem megszerezhető oklevéllel rendelkeznek.

Ha a kérelmező nem szabályozott szakmát kíván gyakorolni, akkor jogi szempontból mindegy, hogy rendelkezik-e oklevéllel, és ha igen, akkor milyen jellegűvel. A munkaerőpiac azonban a nem szabályozott szakmák betöltése esetén is szelektál. Ez természetesen megnehezíti azoknak a helyzetét, akik a munkaerőpiacon olyan oklevéllel jelennek meg, amelyet az országban nem ismernek.

A hivatalos hatósági értékelés az ún. de facto recognition szerepét tölti be, jogi hatálya azonban nincs.

A 62-63. §-hoz

A be nem fejezett tanulmányok beszámítása azon iskola feladata, ahol a kérelmező tanulmányait folytatni kívánja. A törvény ezzel a megoldással a Lisszaboni Egyezménnyel összhangban álló korábbi hazai gyakorlatot követi.

A 64. §-hoz

A magyar jogszabályok és az európai közösségi irányelvek egyaránt lehetővé teszik, hogy az eljárás költségeit (amelyek elsősorban szakértői díjak) a kérelmező viselje.

A díj megfizetéséről a 64. § rendelkezik.

-----STARTING---POINT---VEGE---

A 65-72. §-hoz

A záró rendelkezések között számos módosító rendelkezés is helyet kapott, a törvény szabályozásával való összhang megteremtése érdekében.