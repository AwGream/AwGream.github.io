2016. évi CXXVII. törvény indokolása

a közigazgatási bürokráciacsökkentést érintő egyes törvények módosításáról

-----STARTING---POINT---ALTALANOS--- 

A törvény célja az állampolgárok és a vállalkozások adminisztratív terheinek csökkentése, konkrét eljárások egyszerűsítése és gyorsítása, a hatósági jogalkalmazás megkönnyítése, összefoglalóan: a közigazgatási bürokráciacsökkentés továbbfolytatása.

A közigazgatási bürokráciacsökkentés továbbfolytatásának szükségességével a Kormány is egyetért, ezért a fővárosi és megyei kormányhivatalok, valamint a fővárosi és megyei kormányhivatalok járási (fővárosi kerületi) hivatalai által összeállított javaslat csomag alapján egy olyan törvény került kidolgozásra, amely egyrészt az ügyfélbarát közigazgatásnak megfelelő módosításokkal, másrészt a hatósági jogalkalmazást segítő eljárások kidolgozásával mind a lakosság, mind a vállalkozások és egyidejűleg az eljáró hatóságok közigazgatásba vetett bizalmát erősíti.

-----STARTING---POINT---RESZLETES---

Az 1. §-hoz

A módosítás a jogtanácsos feladatkörébe tartozó tevékenységek körét bővíti a jogi segítőként történő eljárás nevesítésével, összefüggésben a jogi segítségnyújtásról szóló törvény módosításával.

A 2-4. §-hoz

A módosítás megszünteti a biztosító - közlekedési hatóság részére teljesítendő - jelentési kötelezettségét, abban az esetben, ha a gépjármű meghatározott okok miatt közlekedésre alkalmatlannak tekinthető. A jelentési kötelezettség előírása óta eltelt időszak gyakorlati tapasztalatai ugyanis azt mutatják, hogy az érintett rendelkezések nem alkalmasak a bevezetésétől várt eredmény (a közlekedésben résztvevő gépjárművek műszaki színvonalának javítása) elérésére, ehelyett a biztosító értesítése alapján a gépjármű műszaki vizsgálata érdekében indult eljárások felesleges és indokolatlan bürokratikus terhet jelentenek mind az ügyfelek, mind a hatóság számára.

A törvény a közlekedési szabályszegés miatt objektív közigazgatási bírság kiszabására irányuló eljárás vonatkozásában kisebb határidő-módosításokat eszközöl az eljárás lefolytatására nyitva álló objektív határidő alkalmazhatósága érdekében.

Az 5-6. §-hoz

Az illetékekről szóló törvény módosítása az egy költségvetési cím alatt szereplő fővárosi és megyei kormányhivatalok, valamint járási (fővárosi kerületi) hivatalok részére biztosítja a díjmentességet más fővárosi és megyei kormányhivatal, valamint járási (fővárosi kerületi) hivatal eljárásában.

A 7. §-hoz

A hatályos szabályozás alapján a Nemzeti Foglalkoztatási Alap javára fennálló kisösszegű követelések végrehajtásáról a foglalkoztatási szervnek kell gondoskodnia, amely aránytalan terhet jelent, mivel sem kellő kapacitással, sem pedig - a végrehajtás sikerességének szempontjából érdemi - információval nem rendelkezik. A módosítás következtében a követelések behajtása a Nemzeti Adó- és Vámhivatal hatáskörébe kerül, növelve a végrehajtás eredményességét.

A 8. §-hoz

Az állami tulajdonban lévő vagyontárgyak önkormányzati tulajdonba adásával kapcsolatos szabályozás egyértelművé tétele érdekében szükséges megállapítani, hogy a tulajdoni igény keletkezésének időpontjától függetlenül kizárólag a bíróság jogosult eljárni. Magyarország helyi önkormányzatairól szóló 2011. évi CLXXXIX. törvény 110/A. §-a alapján 2014. január 1-jétől eljárás lefolytatására hatáskörrel a bíróság rendelkezik, emiatt szükséges a két jogszabály közötti összhang megteremtése. A szabályozás kiküszöböli a hatáskörrel kapcsolatos jogértelmezési anomáliát arra vonatkozóan, hogy mikor kell a fővárosi és megyei kormányhivataloknak eljárni, és mely esetben a bíróságnak.

A 9-11. §-hoz

Az adatszolgáltatási rendelkezések módosítására egyrészről a központi hivatalok felülvizsgálatára figyelemmel kerül sor, másrészről a módosítás lehetővé teszi, hogy egyedi adatszolgáltatás ne csak az adatigénylő lakó- vagy tartózkodási helye, székhelye, telephelye szerint, illetőleg az érintett polgár ismert lakcíme szerint illetékes járási hivataltól legyen kérelmezhető, hanem az adatszolgáltatás bármely járási hivataltól kérelmezhető legyen.

A polgárok személyi adatainak és lakcímének nyilvántartásáról szóló 1992. évi LXVI. törvény (a továbbiakban: Nytv.) módosítása alapján a lakcímbejelentéshez szükséges a szállásadó hozzájárulása, ugyanakkor a lakcím fiktiválási eljárás során az eljáró hatóságnak számos eljárási cselekményt kell foganatosítania, a szállásadónak pedig igazolnia kell, hogy az ingatlanába bejelentkezett személy az ingatlan végleges elhagyásának szándékával nem tartózkodik az ingatlanban. Az Nytv. módosítása alapján ellenkező bizonyításig a szállásadó nyilatkozata alapján vélelmezni kell azt, hogy a bejelentett polgár lakcíme nem valós, így ebben az esetben a bizonyítási teher nem a szállásadót terheli. A módosítás kivételként szabályozza azt az esetet, amikor az érvényteleníteni kért lakcím tekintetében a bejelentkezett személy maga is szállásadónak minősül.

Az Nytv. 18/A. §-ának módosítása a nyilvántartás központi szervétől a járási hivatalokhoz telepíti az állampolgárságról történő adatszolgáltatás teljesítését.

Figyelembe véve az állampolgári igényeket, az Nytv. - 2017. július 1-jétől hatályba lépő - módosítása lehetővé teszi, hogy a lakcímbejelentés bármely járási hivatalnál teljesíthető legyen, ezáltal csökkentve a bejelentési kötelezettség teljesítésével járó kötöttségeket.

Az Nytv. 26. § (5a) bekezdésének módosítására arra figyelemmel kerül sor, hogy az értesítési cím bejelentése a járási hivatalok mellett a kijelölt kormányhivatalnál lesz teljesíthető, amelyre tekintettel az érvénytelenségre vonatkozó rendelkezéseket is összhangba kell hozni.

Az Nytv. 26. § (8) bekezdésének módosítása lehetővé teszi, hogy a külföldön élő magyar állampolgár a magyarországi tartózkodási helyét bármely járási hivatalnál bejelenthesse.

A 12-13. §-hoz

A szociális igazgatásról és szociális ellátásokról szóló 1993. évi III. törvény (a továbbiakban: Szt.) 34. § (2) bekezdésének kiegészítése az aktív korúak ellátására vonatkozó szabályok áttekinthetősége érdekében az életkorral összefüggő megszüntetési okot a megszüntetési szabályok közé helyezi el. Az Szt. 37. §-ának kiegészítése egyszerűsíti az aktív korúak ellátására vonatkozó eljárást, amellyel mind az ügyfelek, mind az eljáró hatóság terhei csökkennek. A módosítás egyértelművé teszi, hogy abban az esetben, ha az egészségi állapot szakkérdésének vizsgálata során felülvizsgálat szükségessége került előírásra, akkor az egészségi állapotot mindaddig fennállónak kell tekinteni, amíg a szakkérdés ismételt vizsgálatát a hatóság el nem végezte.

Az Szt. 42. §-ának kiegészítése csökkenti az esetleges visszaélések számát, és ösztönzi az ügyfeleket az előírt együttműködési kötelezettségük teljesítésére, ezzel növeli a felülvizsgálati eljárás hatékonyságát. Az Szt. 43/B. §-ának módosítása biztosítja a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) hatályos rendelkezéseivel való összhang megteremtését, továbbá azt, hogy a felfüggesztés alkalmazhatóságának megszüntetése ellenére az ügyfelek érdekei ne sérüljenek, és a kérelem benyújtásától megillesse őket a kiemelt ápolási díj, amely megállapítására a komplex minősítés utólagos benyújtását követően kerül sor. Az Szt. 43/F. §-sal való kiegészítésének célja a kiemelt ápolási díjban részesülő személyek jogérvényesítésének támogatása. A rendelkezés rögzíti, hogy a kiemelt ápolási díjat nem lehet megszüntetni mindaddig, amíg a komplex minősítésben foglalt körülményekre vonatkozóan előírt felülvizsgálat során az új minősítésről - hatósági bizonyítvány formájában - meg nem születik a döntés, feltéve hogy a jogosult igazolja, hogy a komplex minősítés elvégzésére és az annak eredményét tanúsító hatósági bizonyítvány kiállítására irányuló kérelmét benyújtotta.

Az Szt. módosításai pontosító, kiegészítő, illetve átmeneti rendelkezéseket is tartalmaznak, amelyek célja az egységes, és hatékony jogalkalmazás megteremtése.

A 14. §-hoz

Az Szt. 32/D. § és 37/C. §-ának hatályon kívül helyezése a hajléktalan személyek egyes ellátásainak folyósításával kapcsolatos hatósági kijelölést szünteti meg, amelynek célja az eljárás hatékonyságának növelése.

A 15. §-hoz

A statisztikai adatszolgáltatással kapcsolatos mulasztás, késedelem szankcióját adatszolgáltatásonként kell alkalmazni. Az érintett adatszolgáltatás gyakoriságától függően egy eljárás során több tucat mulasztás, illetve késedelem szankcionálására kerül sor, akár több évre visszamenően. A gyakorlati tapasztalatok alapján jellemző, hogy a késedelemben lévő adatszolgáltató az eljárás megindításakor realizálja a mulasztás tényét és várható következményét. A jogkövető magatartás kialakulását mindezek miatt az szolgálja, ha a mulasztás bekövetkeztét követően rövid időn belül megindul és lezajlik az eljárás.

A fővárosi és megyei kormányhivatal pontos megnevezésével kapcsolatos módosítás technikai jellegű.

A 16. §-hoz

A magyar állampolgárságról szóló 1993. évi LV. törvény módosítása révén az állampolgársági ügyekben eljáró szerv - amennyiben irattári kapacitás hiányában arról az iratok állagmegóvása, a maradandó értékű állományok teljes körű védelmének megfelelő biztosítása nélkül gondoskodni nem tudna - a nála lévő iratanyag tárolására csak meghatározott ideig lesz köteles.

A 17. §-hoz

A módosítás egyrészt a hadigondozotti igazolványra jogosult személyi kör szűkítésével egyértelművé teszi a hadigondozottak számára az őket megillető jogosultságokat, másrészt elhagyja a közgyógyellátási igazolvány kiállítására vonatkozó utalást, figyelemmel arra, hogy annak jogosultsági feltételeit és kiállításának ellátási szabályait az Szt. határozza meg, így ezen szabályok megismétlése más törvényben nem támogatható.

A 18-20. §-hoz

A bírósági végrehajtásról szóló 1994. évi LIII. törvény (a továbbiakban: Vht.) 103. § (2) bekezdése alapján kialakult gyakorlat szerint a végrehajtók minden esetben kérik a foglalási jegyzőkönyv megküldésével egyidejűleg a gépjármű forgalomból történő kivonását is. A módosítás eredményeként a forgalomból történő kivonás kezdeményezésére a foglalás tényének nyilvántartásba történő bejegyzését követő harminc nap elteltével lesz lehetőség. A végrehajtó és az ügyfél a bejegyzés időpontjáról értesítés útján szerez tudomást. Az ügyfelek számára rendelkezésre áll egy átmeneti időszak, amikor a gépjármű forgalomból történő kivonása nélkül megállapodhatnak a végrehajtóval, valamint rendezhetik a tartozásukat a végrehajtó felé. Az ügyfél és a végrehajtó megállapodása esetén a közlekedési igazgatási hatóság mentesül számos határozat meghozatala alól. Ugyanakkor a bejegyzéstől számított harminc nap eredménytelen elteltével a végrehajtó a korábbi gyakorlatnak megfelelően kezdeményezheti a gépjármű forgalomból történő kivonását.

A Vht. módosítása a jelenlegi gyakorlatot tükrözi, vagyis a végrehajtó a végrehajtási jog bejegyzése iránt intézkedik - az igazgatási szolgáltatási díj megfizetése, igazolása nélkül - ha az ingatlan adatait a végrehajtást kérő a végrehajtható okiraton feltünteti, vagy ha az adatok a végrehajtó tudomására jutnak.

Az igazgatási szolgáltatási díj mértékéről, jogosultjáról, illetve arról, hogy a díj esetleges meg nem fizetése esetén az adók módjára behajtandó köztartozásnak minősül, az illetékekről szóló 1990. évi XCII. törvény módosításáról, valamint a hiteles tulajdonilap-másolat igazgatási szolgáltatási díjáról szóló 1996. évi LXXXV. törvény (a továbbiakban: Díjtv.) rendelkezik. A Díjtv.-ben meghatározott mértékű igazgatási szolgáltatási díj a végrehajtási eljárás során, mint végrehajtási költség kerül felszámításra, illetve beszedésre az adóstól. Az ingatlanügyi hatóság tulajdonképpen mindenképpen hozzájut a neki járó díjhoz a végrehajtón keresztül, vagy közvetlenül a végrehajtást kérőtől. Ha egyik helyről sem térül meg az igazgatási szolgáltatási díj akkor, mint adók módjára behajtandó köztartozásra végrehajtási eljárást kezdeményezhet a Nemzeti Adó- és Vámhivatal illetékes igazgatóságánál.

A módosítás megszünteti továbbá a Vht. 138. § (1) bekezdése és a 138/A. § közötti ellentmondást és egyértelművé teszi, hogy a végrehajtó az eljárásával összefüggésben a 138. § (1) bekezdésében meghatározott végrehajtási jog bejegyzésén túl egyéb ingatlan-nyilvántartási eljárásokat is kezdeményezhet az eljárásával összefüggésben, melyek valamely jog bejegyzésére vagy törlésére irányulnak.

Az ingatlanügyi hatóság a beadvány megérkezését követően a beadványt széljegyzi, majd felhívja a jogosultat az igazgatási szolgáltatási díj megfizetésére. Amennyiben a díjat a jogosult a hiánypótlási felhívásban meghatározott határidőn belül nem fizeti meg, az ingatlanügyi hatóság a kérelmet elutasítja, vagyis a széljegyre feljegyzett tényt törli. Így a végrehajtás célja nem hiúsul meg, hiszen a széljegyzést követően érkező bármilyen beadvány elintézésére csak ennek a széljegyzésnek az elintézését követően kerül sor. Továbbá a jogosult díjfizetési kötelezettségének elmaradása esetén a bejegyzés, illetve a törlés is meghiúsul, így az ingatlanügyi hatóságra sem ró plusz terhet a be nem fizetett igazgatási szolgáltatási díjak végrehajtása iránti intézkedés, és a jogosultra sem ró plusz terhet, ha esetleg mégsem kívánja a bejegyzés vagy a törlés megvalósulását.

A Vht. 138. § (4) bekezdésének módosítása csökkenti az ingatlanügyi hatóság adminisztratív terheit, amennyiben kivételeket határoz meg arra vonatkozóan, hogy az ingatlan-nyilvántartásról szóló 1997. évi CXLI. törvény (a továbbiakban: Inytv.) hivatkozott rendelkezéseiben meghatározott jogok jogosultjainak nem kell megküldeni a végrehajtási jog bejegyzéséről szóló határozatot.

A 21-22. §-hoz

A Díjtv. módosítása alapján az ingatlan-nyilvántartási eljárás díja alól személyes költségmentességben részesülnek a fővárosi és megyei kormányhivatalok, valamint a járási (fővárosi kerületi) hivatalok. A személyes díjmentességének kimondása a fővárosi és megyei kormányhivatalok szervezeti egységei közötti igazgatási szolgáltatási díj fizetésének általános problémájára nyújt megoldást.

A Díjtv. 32/E. § (10) bekezdése alapján, ha jogerős hagyatékátadó végzés, bírósági és hatósági határozat, illetve bírósági, hatósági megkeresés alapján induló eljárás esetén a díj megfizetésére kötelezett hiánypótlás ellenére sem tesz eleget fizetési kötelezettségének az ingatlanügyi hatóság abban az esetben is lefolytatja az eljárást, és intézkedik a díj behajtása iránt. A módosítás csökkenti a hatóság adminisztratív terhét azáltal, hogy a meghatározott ügyekben az ingatlanügyi hatóság hiánypótlási felhívás kibocsátása nélkül lefolytatja az eljárást, és a díj megfizetése iránt a döntésében intézkedik.

A végrehajtási eljárásban megfizetett igazgatási szolgáltatási díj végrehajtási költségként történő behajtásáról rendelkezik, amelynek a szabályozása a Vht.-ban indokolt, amelyre figyelemmel a Vht. kiegészítésre kerül.

A 23. §-hoz

A hatályos rendelkezések értelmében a lakástakarékpénztári kifizetések időtartama három hónap. Az ingatlan beruházások, illetve vásárlások ütemének gyorsítása érdekében indokolt ezen időtartam két hónapra történő csökkentése.

A 24-25. §-hoz

A gyermekek védelméről és a gyámügyi igazgatásról szóló 1997. évi XXXI. törvény 68/A. §-a kiegészítésének célja, hogy a nevelésbe vétel felülvizsgálata során - meghatározott feltételek teljesülése esetén - a meghallgatás mellőzésének lehetőségével csökkentse az ügyfél és a hatóság terheit.

A 133/A. § módosítása azzal összefüggésben csökkenti a gyámhatóság feladatait, hogy a Ket. módosításával a közigazgatási eljárásokban a gyámhatóság helyett az eljáró hatóság rendeli ki az ügygondnokot.

A 26-27. §-hoz

A kötelező egészségbiztosítás ellátásairól szóló 1997. évi LXXXIII. törvény módosításának célja, hogy az egészségbiztosítás pénzbeli ellátásaira vonatkozó eljárásrend átalakításával növelje a hatékonyságot, és megteremtse az összhangot a Ket. rendelkezéseivel. Az Ebtv. 39/B. §-ának módosításával átalakításra került a pénzbeli ellátásokra, és baleseti táppénzre való jogosultság megállapításának eljárásrendje, amelynek eredményeként az érdemi döntést a hatóság a Ket. szerinti ügyintézési határidőn belül hozza meg, továbbá lehetőséget biztosít a jogszabály arra, hogy a döntést az utólag tudomására jutott tények, adatok alapján módosíthatja, vagy visszavonhatja. A módosítással összhangban kerültek átalakításra a pénzbeli ellátás, és baleseti táppénz visszafizetésre vonatkozó rendelkezések is. Az Ebtv. 52/A. §-ának módosításával megszüntetésre került a baleseti táppénz előlegként való megállapítása, helyette a baleset üzemiségének elbírálásáig a jogosult részére táppénz kerül megállapításra. A módosítással összhangban kerültek kialakításra a táppénz visszafizetésre, továbbá a táppénz-hozzájárulásra vonatkozó rendelkezések is. Az Ebtv. 61. §-ának kiegészítése biztosítja az ügyfelek igényérvényesítésének lehetőségét - hat hónapos határidő biztosításával - arra az esetre, ha a pénzbeli ellátás, illetve a baleseti táppénz iránti kérelem elbírálására érdemben azért nincs lehetőség, mert az előzetes kérdés elbírálásától függ.

A 28-29. §-hoz

Az Inytv. 27. § (7) bekezdése alapján az ingatlanügyi hatóság a lakcímre is kiterjedő adatfelhasználás esetén az ingatlan-nyilvántartásba bejegyzett lakcímadatot - az adatfelhasználást megelőzően - összeveti a személyiadat- és lakcímnyilvántartást vezető hatóság nyilvántartásában szereplő adattal. Ha az ingatlan-nyilvántartásba bejegyzett lakcímadat nem egyezik meg a személyiadat- és lakcímnyilvántartásban szereplő adattal, az ingatlanügyi hatóság a személyiadat- és lakcímnyilvántartásban szereplő adatot használja fel, és az adatváltozást az ingatlan-nyilvántartáson hivatalból átvezeti. Továbbá az Inytv. 27. § (2) bekezdés b) pontja alapján is hivatalból átvezeti az ingatlanügyi hatóság a jogosult adatában bekövetkezett változást. Erre figyelemmel az Inytv. 27/A. §-ából elhagyható az a rendelkezés, amely szerint az eljárás megindításáról szóló értesítést az ingatlanügyi hatóság az ügyfél ingatlan-nyilvántartásba bejegyzett lakcímére kézbesíti. Ezen kívül a Ket. 29. § (4) bekezdés b) pontja alapján is mellőzhető az eljárás megindításáról szóló értesítés, ha az eljárás megindítása után a hatóság nyolc napon belül érdemben dönt, vagy a kérelmet érdemi vizsgálat nélkül elutasítja, vagy az eljárást megszünteti. Erre tekintettel a rendelkezésnek az Inytv.-ben történő megismétlése nem indokolt. A módosítás egyúttal - az ingatlanügyi hatóság adminisztratív terheinek csökkentése érdekében - kimondja, hogy az értesítés mellőzhető, ha a tulajdonjog törlése jogerős hatósági határozaton vagy bírósági döntésen alapul.

Az Inytv. 50. § (4) bekezdésének módosítása egységesíti az eljárást, amely alapján, ha az ingatlanügyi hatóság hivatalbóli eljárás folytatása során észleli valamely jog vagy tény megszűnését, akkor hivatalos feljegyzés készítését mellőzve, hivatalból köteles ennek törléséről is rendelkezni.

Az Inytv. 50. § (5) bekezdésének módosításával összhangban az Inytv. kiegészülő 30. § (4) bekezdése a haszonélvezeti, a tartási vagy életjáradéki jog, továbbá a használat jogának törlése esetén kivételt teremt az okirati elv alól, amennyiben ezen jogok megszűnése a személyiadat- és lakcímnyilvántartásban szereplő adatokból kétségtelenül megállapítható.

Figyelemmel arra, hogy az Inytv. 47/A. § (1) bekezdés b) pontjában meghatározott esetben a beadvány függőben tartására kérelemre kerül sor, ezért a módosítás csökkenti az ingatlanügyi hatóság adminisztratív terheit azzal, hogy ezekben az esetekben nem kell értesíteni a kérelmezőt a beadvány függőben tartásáról. Amennyiben a beadvány függőben tartására nem kerülne sor az Inytv. 47/B. §-ában foglaltakra tekintettel, akkor arról az ügyfél az Inytv. 39. § (3) bekezdésében vagy (4) bekezdésében meghatározott döntés formájában értesül, ellenkező esetben a beadvány az erre irányuló kérelemre figyelemmel automatikusan függőben tartásra kerül.

Az Inytv. 50. § (5) bekezdése kiegészítésre kerül a tartási vagy életjáradéki jogra vonatkozó rendelkezésekkel is.

Az Inytv. 52. § (1) bekezdés l) pontjának módosítása különbséget tesz a föld tulajdonjogának hatósági jóváhagyáshoz, illetve hatósági jóváhagyáshoz nem kötött szerzése között. Az ingatlanügyi hatóságnak a bejegyzés alapjául szolgáló okirat másolatát csak az utóbbi esetben kell megküldenie a mezőgazdasági igazgatási szervnek.

Az Inytv. 52. § (6) bekezdése a jogszabályon belüli összhangot hivatott biztosítani, figyelemmel arra, hogy az Inytv. 27. § (7) bekezdése alapján az ingatlanügyi hatóság a lakcímre is kiterjedő adatfelhasználás esetén az ingatlan-nyilvántartásba bejegyzett lakcímadatot - az adatfelhasználást megelőzően - összeveti a személyiadat- és lakcímnyilvántartást vezető hatóság nyilvántartásában szereplő adattal, és eltérés esetén hivatalból átvezeti az ingatlan-nyilvántartásban szereplő adatot.

A 30-31. §-hoz

Az egészségügyről szóló 1997. évi CLIV. törvény módosítása alapján a szaktanácsadói névjegyzék közhitelességének és valóságnak megfelelő adattartalmának elősegítése érdekében a halottvizsgálati szaktanácsadó változás bejelentési kötelezettségére nyitva álló időtartam rövidül, illetve technikai jellegű korrekciót tartalmaz a módosítás.

A 32. §-hoz

A fogyasztóvédelemről szóló 1997. évi CLV. törvény 47. § (8) bekezdésének egy része felesleges rendelkezést tartalmaz. A hivatkozott bekezdés szerint a fogyasztóvédelmi hatóság a 47. § (1) bekezdés d), g), illetve h) pontja szerinti jogkövetkezmény megállapításáról szóló döntését közli a vállalkozásról, illetve az üzletről nyilvántartást vezető kereskedelmi hatósággal, azaz a települési önkormányzat jegyzőjével. A 47. § (8) bekezdésében hivatkozott (1) bekezdés d) pontja esetében ugyanakkor szükségtelen a jegyző tájékoztatása tekintettel arra, hogy az nem érinti a feladatkörét.

A 33. §-hoz

A külföldre utazásról szóló 1998. évi XII. törvény 23/B. § (3) bekezdésének módosítására a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény 71. § (2) és (2a) bekezdésében foglaltakra tekintettel kerül sor. Az ügyfelek adminisztratív terheit csökkenti, hogy nem kell eredetiben bemutatni a hatósági erkölcsi bizonyítványt, azt a hatóság ellenőrzi a bűnügyi nyilvántartás adatai alapján.

Figyelemmel arra, hogy a magánútlevél érvényességi ideje az útiokmány-nyilvántartás alapján megállapítható, ezért nem indokolt, hogy az ügyfélnek eredetben be kelljen mutatnia a magánútlevelét ahhoz, hogy a hatóság igazolja a visszautazás időpontjában is érvényes magánútlevéllel fog rendelkezni.

A 34-35. §-hoz

Az állatok védelméről és kíméletéről szóló 1998. évi XXVIII. törvény módosítása az ebek viselkedésének megítélésében jártas szakértői tevékenység engedélyezésével járó bürokratikus terhek csökkentését célozza. A hatályos rendelkezések szerint az ebek viselkedésének megítélésében jártas szakértői tevékenység folytatásához hatósági engedély szükséges. Az engedélyezési eljárásoknak az előterjesztés előkészítése keretében végzett felülvizsgálata alapján az engedélyezés helyett a tevékenység bejelentése elegendő, különös tekintettel arra, hogy az eljárásban ellenérdekű ügyfél nem vesz részt.

A módosítás az ebek viselkedésének megítélésében jártas szakértői tevékenység folytatásához szükséges feltételeket, az anyagi jogi előírásokat nem érinti, így a szakmai garanciák nem sérülnek, azonban a tevékenységet folytatni szándékozó személyek számára egyszerűbbé és kiszámíthatóbbá válik a tevékenység megkezdéséhez szükséges adminisztratív feltételek teljesítése. Az ügytípushoz kapcsolódó közérdek védelmét, az anyagi jogi előírások érvényesülésének garanciáját a szolgáltatási tevékenység megkezdésének és folytatásának általános szabályairól szóló 2009. évi LXXVI. törvényben (a továbbiakban: Szolgtv.) a bejelentéssel összefüggésben szabályozott hatósági ellenőrzés és szankciórendszer biztosítja.

A 36. §-hoz

A közúti közlekedési nyilvántartásról szóló 1999. évi LXXXIV. törvény 33. § (4) bekezdésének módosítása megteremti annak a lehetőségét, hogy az új tulajdonost terhelő bejelentési kötelezettség elmulasztása esetén az önhiba vizsgálata nélkül kivonható legyen a jármű a forgalomból. A mulasztó ügyfél a határozat jogerőre emelkedését követően - a kapcsolódó kormányrendelet módosítás alapján - igazolhatja vétlenségét, ebben az esetben a járművet hivatalból fogja visszahelyezni a forgalomba a hatóság.

A 37. §-hoz

A módosítás kizárja a közlekedési igazgatási hatóság - az előéleti pontok magas száma miatt a járművezetői engedély visszavonásáról rendelkező - határozatával szembeni fellebbezést tekintettel arra, hogy a kapott pontok naptári napok szerinti folyamatos elévülése miatt a másodfokú eljárásban az ügyfél mentesülhet a jogkövetkezmények alól, még akkor is, ha az elsőfokú döntés meghozatalakor pontjainak száma elérte a törvényben meghatározott mértéket.

A 38-40. §-hoz

A módosítás a jogi segítő szervezet nevében, annak megbízásából vagy alkalmazásában jogi segítségnyújtó tevékenységet ellátók személyi körét a jogtanácsossal bővíti az ügyvéd mellett, bővítve a jogi segítségnyújtás lehetőségeit. A módosítás emellett korlátozza az engedély nélkül igénybe vezető szolgáltatások körét az indokolatlan igénybevételt követően az ügyfelet terhelő fizetési kötelezettség megelőzése érdekében.

A 41. §-hoz

Az egészségügyi tevékenység végzésének egyes kérdéseiről szóló 2003. évi LXXXIV. törvény módosításának célja, hogy az egészségügyi hatóság előzetes kezdeményezési kötelezettségének megszüntetésével, és indokolt esetben az időszakos, valamint a soron kívüli alkalmassági vizsgálat közvetlen elrendelésével növelje az eljárás hatékonyságát, és csökkentse a bürokratikus terheket. Az alkalmassági vizsgálat kezdeményezéséhez és a kezdeményezés eredménytelenségéhez joghatás nem fűződik, azonban csak ezt követően állt módjában a hatóságnak a vizsgálat kötelező elrendelése, amely az eljárás indokolatlan elhúzódását eredményezte, és indokolatlan többletterhet jelentett.

A 42-43. §-hoz

Az adózás rendjéről szóló törvény (a továbbiakban: Art) 57. §-a alapján az adóhatóság többek között a foglalkoztatási szerv részére feladatainak ellátása érdekében - megkeresésre - adatot szolgáltat. A jelenleg hatályos szabályozás nem állapít meg az adatszolgáltatás teljesítésére nyitva álló határidőt, ezért az gyakran hosszabb időt vesz igénybe, lényegesen lassítva a megkereső szerv ügyintézését.

Az Art. jelenleg hatályos szabályozása az adók módjára behajtandó köztartozások vonatkozásában megkeresésre történő végrehajtás eredménytelensége esetén az annak során felmerült és ki nem egyenlített költségek megfizetését a behajtást kérők kötelezettségévé is teszi. A fővárosi és megyei kormányhivatalok és a járási (fővárosi kerületi) hivatalok tekintetében ez olyan többletterhet jelent, amelynek viselésére ezen szervek nem kötelezhetőek. A módosítás következtében ezen végrehajtási eljárások során felmerülő költségek a továbbiakban a Nemzeti Adó- és Vámhatóságot terhelik.

A törvény átmeneti rendelkezéssel való kiegészítése azt a célt szolgálja, hogy az Art.-nak a közigazgatási bürokráciacsökkentéssel összefüggő törvénymódosításokról szóló 2015. évi CLXXXVI. törvénnyel megállapított 146. § (2a) bekezdésében meghatározott hatáskör teljes körű legyen azzal, hogy 2017. január 1-jétől kizárólag a Nemzeti Adó- és Vámhivatal járhasson el a fővárosi és megyei kormányhivatalok és a járási (fővárosi kerületi) hivatalok által megküldött megkeresés alapján az adók módjára behajtandó köztartozások esetén, függetlenül a végrehajtás alapjául szolgáló határozat meghozatala és a megkeresés időpontjától.

A 44. §-hoz

Az építésügyi szabályozás egyszerűsítése következtében az új lakóház építése és a már meglévő társasházban végzett építési munkálatok nem minden esetben építési és használatbavételi engedély köteles tevékenységek. A 300 négyzetméter összes hasznos alapterületet meg nem haladó új lakóépület építése esetén elegendő az egyszerű bejelentés. Az önálló rendeltetési egységek számának változása érdekében végzett építési munkálatok is főszabály szerint építési engedély nélkül végezhető építési tevékenységek. A jogszabályi koherencia megteremtése és az ingatlan-nyilvántartási eljárás lefolytatásának biztosítása érdekében szükséges a társasházakra vonatkozó szabályozás pontosítása, valamint az ingatlan-nyilvántartási eljáráshoz szükséges dokumentumok rendeleti szinten történő szabályozására vonatkozó felhatalmazó rendelkezés beiktatása.

A társasházakról szóló törvény értelmében az a személy, aki tisztségviselői, társasház-kezelői, ingatlankezelői jogviszonyt kíván létesíteni köteles a köztartozás-mentességét igazolni. A módosítás következtében a jövőben csak az köteles az igazolásra, aki nem szerepel a köztartozásmentes adózói adatbázisban, amely kijelölt szerv számára hozzáférhető, ezáltal ellenőrizhető csökkentve így az ügyfélre háruló adminisztratív terheket.

A 45. §-hoz

A lakásszövetkezetekről szóló törvény hasonlóan a társasházakról szóló törvényhez, szintén megköveteli a köztartozás-mentesség igazolását. Az ügyféli terhek csökkentése érdekében a módosítás a lakásszövetkezeti szerv feladatává teszi ennek ellenőrzését a köztartozásmentes adózói adatbázisból való lekérdezés útján. A tisztségviselő csak abban az esetben kötelezhető az igazolásra, ha az adatbázisban nem szerepel.

A 46-48. §-hoz

Az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény ismeri az ún. automatikus döntéshozatali eljárást. Ez olyan emberi beavatkozás nélküli döntéshozatali forma, amelynek alkalmazási körét és korlátait az egyes eljárási törvényeknek kell tartalmazniuk (Ket., Pp., Be. stb.). Indokolt tehát lehetővé tenni az ilyen módon történő eljárást olyan esetekben, amikor - feltételezhetően - az ügy megítélése egyszerű, avagy maga az ügymenet teljes mértékben automatizált (például közúti bírságolási ügyek). A Ket. módosítása e jogintézmény eljárásjogi alapját teremti meg, ugyanakkor alkalmazásához az is szükséges, hogy ágazati törvény vagy kormányrendelet ezt meghatározott ügyben lehetővé tegye.

A Ket. módosítása egyszerűsíti az ügygondnok kirendelésének szabályait. Az ügygondnok kirendeléséhez nincs feltétlenül szükség különleges, gyámügyi igazgatásban szerzett szakismeret meglétére, ennek megfelelően nem indokolt e hatáskört a gyámhatóságnál tartani. A valamely közigazgatási ügyben eljáró bármely hatóság képes az ügygondnok kirendelésére vonatkozó döntés meghozatalára. A kirendelés részletes szabályait az ágazati joganyagban, illetve kormányrendeleti szinten indokolt elhelyezni.

A Ket. 45/A. §-ának módosítása a hatóság és a szakhatóság közötti együttműködést könnyíti, és az érintett ügyek elintézését gyorsítja azzal, hogy a megkeresések során kizárólag elektronikus úton (akár elektronikus levél útján) tarthatnak kapcsolatot egymással. Ez a kapcsolattartási forma 2016. január 1-jétől kötelező a belföldi jogsegély esetén, és pozitív változást hozott a hatóságok közötti kommunikációban.

A Ket. módosítása az idézés szabályain keresztül is csökkenti az eljárás visszaélésszerű elhúzásának lehetőségeit. A módosítás alapján az idézett személy már az első szabályszerű idézést követően elővezettethető a rendőrség útján, ezzel is elősegítve a gyors és hatékony ügymenetet, jobban „rászorítva” ezzel az együttműködni nem hajlandó ügyfelet az együttműködésre. A normaszöveg továbbá pontosítja a szabályt a tekintetben, hogy az ügyész hozzájárulását - és nem jóváhagyását - szükséges beszerezni a rendőrség általi elővezetéshez. Az idézéssel összefüggésben a kézbesítési időköz is csökken.

A kézbesítési vélelem és a hirdetményi közlés szabályainak módosítását szintén az eljárások gyorsítása indokolja, az életszerűség, az eljárások időszerűségének biztosítása mellett. Indokolatlan többletterhet okoz az eljáró hatóságok számára az, ha az ügyfél nem tesz eleget lakcím-bejelentési kötelezettségének. Ezért a módosítás - összhangban a postai szabályokkal - bizonyos esetekben hirdetményi közlés helyett a kézbesítési vélelem beálltát írja elő. A hirdetmény közzétételére vonatkozó előírások egyszerűsítését, az adminisztratív terhek csökkentését szolgálja továbbá az a módosítás, hogy a hirdetményt elegendő a hatóság hirdetőtáblájára kifüggeszteni, illetve a hatóság honlapján közzétenni.

Az eljárás gyorsítása, az ügyféli jogok mielőbbi érvényesítésének lehetővé tétele érdekében szükséges a fellebbezési eljárásban hozott döntés közlésének szabályát akként módosítani, hogy a másodfokú döntést hozó hatóság is maga intézkedjék a döntésének kézbesítése iránt.

A Ket. eljárási bírság végrehajtásával kapcsolatos rendelkezése 2012. január 1-jével, vagyis az államháztartásról szóló 2011. évi CXCV. törvény (a továbbiakban: Áht.) 42. § (3) bekezdésének hatálybalépésével gyakorlatilag feleslegessé vált, mivel a Ket. rendelkezéseivel szemben - a Ket. szubszidiaritása révén - az Áht. vonatkozó rendelkezésének kell érvényesülnie. Így a jogerősen kiszabott és meg nem fizetett eljárási bírság adók módjára behajtható köztartozásnak minősül, és annak végrehajtására az adózás rendjéről szóló 2003. évi XCII. törvény rendelkezéseit kell alkalmazni.

A 49-50. §-hoz

A távhőszolgáltatásról szóló 2005. évi XVIII. törvény 48/A. §-a alapján a legjellemzőbb közműszolgáltatók mérőleolvasása egyidejűleg fog történni az egyes lakossági felhasználóknál, így a fogyasztónak csak egy alkalommal kell rendelkezésre állnia mindazon esetekben, amelyekben - távleolvasás lehetőségének hiányában - a fogyasztó személyes jelenléte, közreműködése szükséges.

A törvény 51. §-a a szabálytalan vételezés, illetve a környezetet fenyegető veszélyhelyzet megszüntetése érdekében - a járási hivatal aktív közreműködésével - biztosítja a közüzemi szolgáltató bejutását a fogyasztási helyre. A hivatkozott rendelkezés lehetőséget teremt arra, hogy a szolgáltató végső soron állami kényszerrel, akár rendőrségi közreműködéssel szüntesse meg a szolgáltatást. Ugyanakkor a felek közötti szerződéses jogviszonyból eredő vita eldöntésében való közreműködés a közigazgatási hatósági tevékenységtől teljesen idegen. A szolgáltatás igénybevételére irányuló szerződés megkötésével a szolgáltatók és a fogyasztók között egy polgári jogi jogviszony jön létre, amely során rendelkezésre állnak a szerződésszegés esetén igénybe vehető, a szerződésszerű teljesítés kikényszerítésére alkalmas polgári jogi eszközök. A módosítás ennek megfelelően bírósági (nemperes) útra tereli az ilyen természetű viták eldöntését, illetve a felhasználási helyre bejutás kikényszerítését.

Az Országos Bírósági Hivatal javaslata alapján az új eljárás speciális jellege miatt szükséges a nemperes eljárásra vonatkozó egyes részletszabályok rögzítése is.

Az 51-52. §-hoz

A villamos energiáról szóló 2007. évi LXXXVI. törvény (a továbbiakban: Vet.) 40. §-ának módosítása alapján a legjellemzőbb közműszolgáltatók mérőleolvasása egyidejűleg fog történni az egyes lakossági fogyasztóknál, így a fogyasztónak csak egy alkalommal kell rendelkezésre állnia mindazon esetekben, amelyekben - távleolvasás lehetőségének hiányában - a fogyasztó személyes jelenléte, közreműködése szükséges.

A Vet. 116. §-át, valamint 133. §-át érintő módosítás a közcélú hálózat, termelői vezeték, magánvezeték, a közvetlen vezeték, és a tartószerkezeten, valamint nem tartószerkezeten elhelyezett külön jogszabályban meghatározott átalakító- és kapcsolóberendezés üzembe helyezését követő üzemeltetési engedélyezési eljárást bejelentési eljárássá alakítja.

A Vet. 33/A. §-a a szabálytalan vételezés, illetve a környezetet fenyegető veszélyhelyzet megszüntetése érdekében - a járási hivatal aktív közreműködésével - biztosítja a közüzemi szolgáltató bejutását a fogyasztási helyre. A hivatkozott rendelkezés lehetőséget teremt arra, hogy a szolgáltató végső soron állami kényszerrel, akár rendőrségi közreműködéssel szüntesse meg a szolgáltatást. Ugyanakkor a felek közötti szerződéses jogviszonyból eredő vita eldöntésében való közreműködés a közigazgatási hatósági tevékenységtől teljesen idegen. A szolgáltatás igénybevételére irányuló szerződés megkötésével a szolgáltatók és a fogyasztók között egy polgári jogi jogviszony jön létre, amely során rendelkezésre állnak a szerződésszegés esetén igénybe vehető, a szerződésszerű teljesítés kikényszerítésére alkalmas polgári jogi eszközök. A módosítás ennek megfelelően bírósági (nemperes) útra tereli az ilyen természetű viták eldöntését, illetve a felhasználási helyre bejutás kikényszerítését.

Az Országos Bírósági Hivatal javaslata alapján az új eljárás speciális jellege miatt szükséges a nemperes eljárásra vonatkozó egyes részletszabályok rögzítése is.

Az 53-54. §-hoz

A termőföld védelméről szóló 2007. évi CXXIX. törvény (a továbbiakban: Tfvt.) módosítása figyelemmel van a termőföld mennyiségi és minőségi védelméhez fűződő érdekre, a termőföld más célú hasznosításának feltételein nem változtat, továbbá a földvédelmi járulék és a földvédelmi bírságfizetési kötelezettség is fennmarad. A módosítás az engedély nélküli más célú hasznosítás miatt indult eljárás egyszerűsítésére irányul. Ennek eszköze, hogy az igénybevevő személyének megállapítására irányuló eljárási cselekmények helyett a módosítás ellenkező bizonyításig a földhasználati nyilvántartás szerinti használót, a haszonélvezőt vagy a tulajdonost tekinti igénybevevőnek, aki az eljárás során igazolhatja, hogy nem ő a termőföld terület tényleges igénybevevője. Kérelemre induló utólagos engedélyezés helyett a módosítás alapján az ingatlanügyi hatóság hivatalból utólagos hozzájárulást ad a termőföld más célú hasznosításához, ha ennek a feltételei egyébként fennállnak, ugyanakkor ehhez továbbra is szükség lesz valamennyi tulajdonos vagy haszonélvezet fennállása esetén a haszonélvező hozzájárulására. A módosítás során felfüggesztési ok is megszüntetésre kerül.

A módosítás alapján az engedély nélkül létesített cél-kitermelőhely esetén a hatóság hivatalból beszerzi a cél-kitermelőhely létesítésének engedélyezésére vonatkozó jogerős határozatot, amelynek érdekében megkeresi a bányafelügyeletet.

Egyszerűsítésre kerül az eljárás abban az esetben is, amikor az ingatlanügyi hatóság kérelemre induló termőföld más célú hasznosítása engedélyezésére irányuló eljárásban állapítja meg, hogy a más célú hasznosításra a földrészlet teljes területén vagy egy részén már megvalósult. A hatóságnak az eljárások egyesítésével egy döntést kell meghoznia, amelynek során vagy utólagos hozzájárulást ad vagy elrendeli az eredeti állapotnak megfelelő helyreállítást és ennek figyelembe vételével hozza meg a termőföld más célú hasznosítása engedélyezésére irányuló kérelem vonatkozásában is a döntését.

A Tfvt. 30/A. § (2) bekezdés d) pontjának a módosítása a gyakorlati tapasztalatok figyelembe vételével egyértelműsíti a díjfizetési rendelkezéseket.

Az 55-56. §-hoz

A földgázellátásról szóló 2008. évi XL. törvény (a továbbiakban: GET.) 99. §-ának módosítása alapján a legjellemzőbb közműszolgáltatók mérőleolvasása egyidejűleg fog történni az egyes lakossági fogyasztóknál, így a fogyasztónak csak egy alkalommal kell rendelkezésre állnia mindazon esetekben, amelyekben - távleolvasás lehetőségének hiányában - a fogyasztó személyes jelenléte, közreműködése szükséges.

A GET. 16. §-a a szabálytalan vételezés, illetve a környezetet fenyegető veszélyhelyzet megszüntetése érdekében - a járási hivatal aktív közreműködésével - biztosítja a közüzemi szolgáltató bejutását a fogyasztási helyre. A hivatkozott rendelkezés lehetőséget teremt arra, hogy a szolgáltató végső soron állami kényszerrel, akár rendőrségi közreműködéssel szüntesse meg a szolgáltatást. Ugyanakkor a felek közötti szerződéses jogviszonyból eredő vita eldöntésében való közreműködés a közigazgatási hatósági tevékenységtől teljesen idegen. A szolgáltatás igénybevételére irányuló szerződés megkötésével a szolgáltatók és a fogyasztók között egy polgári jogi jogviszony jön létre, amely során rendelkezésre állnak a szerződésszegés esetén igénybe vehető, a szerződésszerű teljesítés kikényszerítésére alkalmas polgári jogi eszközök. A módosítás ennek megfelelően bírósági (nemperes) útra tereli az ilyen természetű viták eldöntését, illetve a felhasználási helyre bejutás kikényszerítését.

Az Országos Bírósági Hivatal javaslata alapján az új eljárás speciális jellege miatt szükséges a nemperes eljárásra vonatkozó egyes részletszabályok rögzítése is.

Az 57-58. §-hoz

Az erdőről, az erdő védelméről és az erdőgazdálkodásról szóló 2009. évi XXXVII. törvény (a továbbiakban: Evt.) módosítása azért szükséges, hogy az energiaültetvényekhez hasonlóan az ipari fa ültetvényekre vonatkozóan is kerülhessen külön szabályozás kialakításra. Az ipari fa ültetvény lényegében nem funkcionál erdőként, nincs egyéb rendeltetése, mint az erdőknek általában.

Az Evt. módosítása alapján mind az erdőtelepítés, mind az erdő felújítás befejezetté nyilvánítása formális határozat helyett a műszaki átvétel során történik, csökkentve az erdészeti hatóság adminisztratív terheit.

Az átmeneti erdőtervek kiadása jelentős adminisztratív terhet jelent az erdészeti hatóságoknak, amelyre figyelemmel módosításra kerül az Evt. 113. § (17) bekezdése. A módosítás alapján az Evt. hatálybalépése előtt kiadott körzeti erdőterv mindaddig hatályban marad, ameddig az Evt. szerint kiadásra kerülő körzeti erdőterv jogerőre nem emelkedik.

A Ket. módosítása alapján az eljáró hatóság vezetőjének nincs lehetősége az ügyintézési határidő meghosszabbítására. Figyelemmel arra, hogy a Ket. ettől nem enged eltérést az Evt. vonatkozó rendelkezésének hatályon kívül helyezése indokolt.

Az 59-60. §-hoz

A kötelező gépjármű-felelősségbiztosításról szóló 2009. évi LXII. törvény (a továbbiakban: KGFBtv.) 32/B. §-ának hatályon kívül helyezése megszünteti a biztosító - közlekedési hatóság részére teljesítendő - értesítési kötelezettségét, abban az esetben, ha a gépjármű meghatározott okok miatt közlekedésre alkalmatlannak tekinthető. A jelentési kötelezettség előírása óta eltelt időszak gyakorlati tapasztalatai ugyanis azt mutatják, hogy az érintett rendelkezések nem alkalmasak a bevezetésétől várt eredmény (a közlekedésben résztvevő gépjárművek műszaki színvonalának javítása) elérésére. A biztosítóktól elenyésző számú értesítés érkezik a hatósághoz, a kapott értesítések pedig rendszerint hiányosak (nem tartalmazzák az ügyfél nyilatkozatát). Az ügyfelek általában a hatósági eljárásban értesülnek arról, hogy mi a jognyilatkozatuk következménye. Az eljárások rendszerint megszüntetésre kerülnek tekintettel arra, hogy az ügyfelek a gépjárművük megjavításáról nyilatkoznak, vagy bontási átvételi igazolást nyújtanak be. Az előbbiek alapján az eljárás indokolatlan bürokratikus terhet jelent mind a hatóságnak, mind az ügyfeleknek.

A KGFBtv. 45. §-a módosításának alapja, hogy a kötelező gépjármű-felelősségbiztosítás hiányára tekintettel számos esetben indulnak hatósági eljárások a gépjármű forgalomból történő kivonása érdekében a biztosítótársaságok elmaradt, téves vagy nem megfelelő értesítése, jelzése alapján. A módosító rendelkezés ezt a helyzetet kívánja orvosolni azzal, hogy az értesítés elmaradása, vagy téves értesítés esetén a jármű forgalomba történő visszahelyezése költségeinek a vétlen ügyfél részére történő megtérítésére a biztosítót kötelezi.

A 61-63. §-hoz

A Ptk. 4:7. § (3) bekezdése alapján a közeli halállal fenyegető állapot esetén a házasulók nyilatkozata a házasságkötés összes jogi feltételének igazolását pótolja, és a házasságot a bejelentés után nyomban meg lehet kötni. Ezért indokolt az anyakönyvi eljárásról szóló törvény módosítása is oly módon, hogy egyes tiltások alól kivételként szabályozza a közeli halállal fenyegető állapotot. Az új szabályozás erre tekintettel megengedi, hogy munkaszüneti napon közeli halállal fenyegető állapot esetén házasságot lehessen kötni, illetve bejegyzett élettársi kapcsolatot lehessen létesíteni.

Egy joghézag kitöltése érdekében a norma kiegészíti a szabályozást és pontosan megnevezi, hogy a nemzetiségi utónévkönyvben nem szereplő nemzetiségi utónév használata érdekében a kérelmet ki továbbítja állásfoglalás érdekében az országos nemzetiségi önkormányzathoz.

Az anyakönyvi eljárásról szóló 2010. évi I. törvény (a továbbiakban: At.) módosítása eredményeként a névváltoztatási és hazai anyakönyvezési ügyekben eljáró szerv - amennyiben irattári kapacitás hiányában arról az iratok állagmegóvása, a maradandó értékű állományok teljes körű védelmének megfelelő biztosítása nélkül gondoskodni nem tudna - a nála lévő iratanyag tárolására csak meghatározott ideig lesz köteles.

Az Országgyűlés a Magyarország 2017. évi központi költségvetésének megalapozásáról szóló 2016. évi LXVII. törvényben döntött a temetkezésre vonatkozó szabályok módosításáról. A módosítás kiemelt oka, hogy az egészségügyi intézmények terhei csökkenjenek, a halálozással kapcsolatos ügyintézés miatt ne vegye el az egészségügyi intézmény kapacitásait és a halálozással kapcsolatos ügyintézés elsősorban azt a szolgáltatót terhelje, amely erre a célra működik. A temetkezési szolgáltató feladata lesz az is, hogy az eltemettető nevében eljárjon a halálozással kapcsolatos hivatalos ügyekben. A hatályos szabályozás szerint a halálozás után a statisztikai adatlapot és a halálesetre vonatkozó jegyzőkönyvet az az egészségügyi intézmény tölti ki, aki várhatóan e két irathoz szükséges legkevesebb információval rendelkezik, így ezek kitöltéséhez kénytelen igénybe venni az eltemettetőt. Mindez olyan, egyértelműen nem egészségügyi feladatot ró az egészségügyi szolgáltatóra, amely más, alaptevékenységéhez tartozó feladatoktól vonja el kapacitásait. A módosítás alapján az egészségügyi intézmény feladatai csökkennek, helyette a temetkezési szolgáltató vagy az eltemettető közvetlenül az anyakönyvi eljárás során jelentheti be a szükséges adatokat.

Ennek keretében az anyakönyvi eljárás az egészségügyi iratként létrejövő halottvizsgálati bizonyítvány beérkezésével megkezdődik, az eltemettető vagy a szolgáltató 5 napon belül köteles az anyakönyvvezetőnél megjelenni és az egyéb, az anyakönyvezés befejezéséhez és a statisztikai adatlaphoz szükséges adatokat átadni. Ennek hiányában - a hatályos szabályozáshoz hasonlóan - az anyakönyvvezető a rendelkezésére álló adatok alapján fejezi be az anyakönyvezést.

A Ptk. 2013. március 15-i hatályba lépésével megváltoztatta az apai jogállást keletkeztető tények sorrendjét. Az apai elismerő nyilatkozatot megelőzi az emberi reprodukcióra irányuló különleges eljárás, így teljes hatályú apai elismerő nyilatkozatot kizárólag akkor lehet tenni, ha ilyen eljárásra nem került sor. A Ptk. 4:101. § (1) bekezdése rögzíti, hogy ha az anya a fogamzási idő kezdetétől a gyermek születéséig eltelt idő vagy annak egy része alatt nem állott házassági kötelékben, és apasági vélelmet keletkeztető reprodukciós eljárásban sem vett részt, vagy ha az apaság vélelme megdőlt, a gyermek apjának kell tekinteni azt a férfit, aki a gyermeket teljes hatályú apai elismerő nyilatkozattal a magáénak ismerte el. E tényről az elismerő nyilatkozat felvételekor nyilatkoznia kell az anyának. Kötelező formanyomtatvány hiányában az At. sorolja fel az elismerés adattartalmát, amelyből a fenti nyilatkozat hiányzik. Ennek hiányában azonban az apaság vélelme nem tisztázható.

A módosítás célja egyrészt a nemzetiségi jogok - ezen belül a nemzetiségi névhasználat egyéni joga - minél szélesebb körben történő gyakorlásának lehetővé tétele, másrészt a bürokráciacsökkentés, mint kiemelt kormányzati cél. A változással a szülők már a születés bejelentése során nyilatkozhatnak a gyermek névviseléséről, nincs szükség arra, hogy utólag, újabb eljárás keretében az anyakönyvvezetőnél kérelmezzenek gyermekük részére az utónévnek megfelelő nemzetiségi utónevet, a nemzetiségi nyelv szabályainak megfelelő családi nevet vagy a név nemzetiségi nyelven történő anyakönyvezését.

A külföldi felhasználás céljából kiadott anyakönyvi okirat diplomáciai felülhitelesítéséhez szükséges közbenső felülhitelesítés jelenleg már túlhaladott, bürokratikus intézmény. A diplomáciai felülhitelesítés az anyakönyvvezetők bélyegzőlenyomatának és aláírásának Külgazdasági és Külügyminisztérium (a továbbiakban: KÜM) általi hitelesítése. A KÜM mostanra valamennyi anyakönyvvezető vonatkozásában rendelkezik az aktuális aláírásokkal és bélyegzőlenyomatokkal, így nincs szükség ügyenként, illetékbélyeg ellenében arra, hogy a központi anyakönyvi szerv is igazolja az anyakönyvvezető bélyegzőlenyomatának és aláírásának valódiságát.

A 64. §-hoz

A közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvény 1. § (4a) bekezdés e) pontjával kapcsolatban gyakorlati igényként merült fel, hogy kerüljön meghatározásra az az időtartam, amelyen belül vizsgálnia kell, illetve ki kell zárnia a közfoglalkoztatásból azt, akinek a közfoglalkoztatáson kívüli egyéb foglalkoztatási jogviszonya munkavállalói felmondással vagy a munkáltató azonnali hatályú felmondásával szűnt meg. Ezen kívül a módosítás kivételt enged a jogviszony munkáltató általi azonnali hatályú felmondással történő megszüntetése esetén a jogviszony próbaidő alatt történő megszüntetésének esetkörére. Egyebekben a kizárási okok bővítésére gyakorlati tapasztalatok alapján kerül sor.

A 65-66. §-hoz

A nemzeti köznevelésről szóló 2011. évi CXC. törvény (a továbbiakban: Nktv.) 46. § (15) bekezdés módosításának célja, hogy megteremtse a jogszabályi hátteret ahhoz, hogy a Közigazgatási és Elektronikus Közszolgáltatások Központi Hivatala (a továbbiakban: KEKKH) az előállított diákigazolványokat ne közvetlenül a jogosult lakcímére postázza, hanem a közreműködő intézménynek.

Az Nktv. 96. § (3) bekezdésének módosításával a költségvetési támogatásokkal kapcsolatos első- és másodfokú eljárásokban az ügyintézési határidő negyvenöt napban került meghatározásra.

Az Nktv. 46. § (14) bekezdés e) pontjának hatályon kívül helyezésére azért kerül sor, mert amennyiben a KEKKH az előállított diákigazolványokat nem közvetlenül a jogosult lakcímére postázza, hanem a közreműködő intézménynek, úgy kézbesítési cím megadására nincs szükség (az Oktatási Hivatalnak kell a közreműködő intézmények címét megadni a KEKKH részére az igénylés adatai között).

A 67. §-hoz

A nemzeti felsőoktatásról szóló 2011. évi CCIV. törvény (a továbbiakban: Nftv.) 3. melléklet módosításának célja, hogy megteremtse a jogszabályi hátteret ahhoz, hogy a KEKKH az előállított diákigazolványokat ne közvetlenül a jogosult lakcímére postázza, hanem a közreműködő intézménynek.

Amennyiben a KEKKH az előállított diákigazolványokat nem közvetlenül a jogosult lakcímére postázza, hanem a közreműködő intézménynek, úgy kézbesítési cím megadására nincs szükség (az Oktatási Hivatalnak kell a közreműködő intézmények címét megadni a KEKKH részére az igénylés adatai között), ezért az erre vonatkozó rendelkezés a módosítással elhagyásra került.

A 68. §-hoz

A víziközmű-szolgáltatásról szóló 2011. évi CCIX. törvény (a továbbiakban: Vksztv) 52. §-ának módosítása a szabálytalan vételezés, illetve a környezetet fenyegető veszélyhelyzet megszüntetése érdekében - a járásbíróság nemperes eljárásával - biztosítja a közüzemi szolgáltató bejutását a fogyasztási helyre. A hivatkozott rendelkezés lehetőséget teremt arra, hogy a szolgáltató végső soron állami kényszerrel, akár rendőrségi közreműködéssel szüntesse meg a szolgáltatást. A szolgáltatás igénybevételére irányuló szerződés megkötésével a szolgáltatók és a fogyasztók között egy polgári jogi jogviszony jön létre, amely során rendelkezésre állnak a szerződésszegés esetén igénybe vehető, a szerződésszerű teljesítés kikényszerítésére alkalmas polgári jogi eszközök. A módosítás ennek megfelelően bírósági (nemperes) útra tereli az ilyen természetű viták eldöntését, illetve a felhasználási helyre bejutás kikényszerítését.

Az Országos Bírósági Hivatal javaslata alapján az új eljárás speciális jellege miatt szükséges a nemperes eljárásra vonatkozó egyes részletszabályok rögzítése is.

A Vksztv. új 55/G. §-a alapján a legjellemzőbb közműszolgáltatók mérőleolvasása egyidejűleg fog történni az egyes lakossági fogyasztóknál, így a fogyasztónak csak egy alkalommal kell rendelkezésre állnia mindazon esetekben, amelyekben - távleolvasás lehetőségének hiányában - a fogyasztó személyes jelenléte, közreműködése szükséges.

A 69. §-hoz

A mezőgazdasági termékpiacok szervezésének egyes kérdéseiről, a termelői és a szakmaközi szervezetekről szóló 2015. évi XCVII. törvény módosítása alapján a legalább részben az államháztartás alrendszeréből, európai uniós forrásból vagy nemzetközi megállapodás alapján egyéb programból finanszírozott szaktanácsadási szolgáltatást nyújtó szaktanácsadói tevékenység végzése engedélyezés helyett bejelentéshez kötött tevékenység lesz, amelyre figyelemmel a Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény módosítása is indokolt.

A 70. §-hoz

Tekintettel arra, hogy hulladékszállítási tevékenységhez kapcsolódóan több hatóság is végez engedélyezési és ellenőrzési tevékenységet - így például a közlekedési hatóság, környezetvédelmi hatóság, adóhatóság - amely jelentős adminisztratív terhet ró az ügyfelekre, indokolt megteremteni annak a lehetőségét, hogy a megfelelő feltételek teljesülése esetén a szállítási tevékenység környezetvédelmi hatóság általi nyilvántartásba vételhez kötött tevékenység lehessen.

A módosítás a tevékenység folytatásához szükséges feltételeket, az anyagi jogi előírásokat nem érinti, így a szakmai garanciák nem sérülnek, azonban a tevékenységet folytatni szándékozó személyek számára egyszerűbbé és kiszámíthatóbbá válik a tevékenység megkezdéséhez szükséges adminisztratív feltételek teljesítése.

A 71-72. §-hoz

A mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény (a továbbiakban: Fétv.) módosítása különbséget tesz a hatósági jóváhagyáshoz és a hatósági jóváhagyáshoz nem kötött szerződésen alapuló használat között. Figyelemmel arra, hogy a hatósági jóváhagyáshoz kötött szerződés esetén a mezőgazdasági igazgatási szervnek tudomása van a föld használójáról, ezért a módosítás lehetővé teszi az ingatlanügyi hatóságnak, hogy a földhasználati nyilvántartás iránti eljárást hivatalból folytassa le.

Figyelemmel azonban arra, hogy előfordulhat olyan eset, mikor a hivatalbóli eljárás végén nem kerül bejegyzésre a földhasználó, ezért szükséges a bejelentés alapján történő nyilvántartásba vétel lehetőségét is meghagyni. A törvény a módosítandó szövegrészeket ennek megfelelően tartalmazza.

A Fétv. 95. § (7) bekezdésének hatályon kívül helyezése a jogszabályi összhang biztosítása érdekében indokolt, figyelemmel arra, hogy a kormányablakokról szóló 515/2013. (XII. 30.) Korm. rendelet alapján a kormányablakban már jelenleg is van lehetőség a földhasználati bejelentésnek a kormányablakban továbbítás céljából történő előterjesztésére.

A 73. §-hoz

A pénzügyi közvetítőrendszer egyes szereplőinek biztonságát erősítő intézményrendszer továbbfejlesztéséről szóló törvény a független értékelők névjegyzékébe történő felvétel szabályainál megköveteli a köztartozás-mentesség igazolását. Az ügyféli terhek csökkentése érdekében a módosítás arra irányul, hogy az ügyfél csak akkor igazolja a köztartozás-mentességét, ha a köztartozásmentes adózói adatbázisban nem szerepel.

A 74-75. §-hoz

A mezőgazdasági termékpiacok szervezésének egyes kérdéseiről, a termelői és a szakmaközi szervezetekről szóló 2015. évi XCVII. törvény módosítása a legalább részben az államháztartás alrendszeréből, európai uniós forrásból vagy nemzetközi megállapodás alapján egyéb programból finanszírozott szaktanácsadási szolgáltatást nyújtó szaktanácsadói tevékenység engedélyezésével járó bürokratikus terhek csökkentését célozza. A hatályos rendelkezések szerint a szaktanácsadói tevékenység folytatásához hatósági engedély szükséges. Az engedélyezési eljárásoknak az előterjesztés előkészítése keretében végzett felülvizsgálata alapján az engedélyezés helyett a tevékenység bejelentése elegendő, különös tekintettel arra, hogy az eljárásban ellenérdekű ügyfél nem vesz részt.

A módosítás a szaktanácsadói tevékenység folytatásához szükséges feltételeket, az anyagi jogi előírásokat nem érinti, így a szakmai garanciák nem sérülnek, azonban a tevékenységet folytatni szándékozó személyek számára egyszerűbbé és kiszámíthatóbbá válik a tevékenység megkezdéséhez szükséges adminisztratív feltételek teljesítése. Az ügytípushoz kapcsolódó közérdek védelmét, az anyagi jogi előírások érvényesülésének garanciáját Szolgtv.-ben a bejelentéssel összefüggésben szabályozott hatósági ellenőrzés és szankciórendszer biztosítja.

-----STARTING---POINT---VEGE---

A 76. §-hoz

Hatályba léptető rendelkezések.