2012. évi LXXIX. törvény indokolása

az egyes egészségügyi tárgyú törvények módosításáról

-----STARTING---POINT---ALTALANOS--- 

A törvény célja az ágazati munkajogi szabályok módosítása, a Semmelweis Tervben meghatározott egészségügyi struktúra-átalakítással járó feladatokról, a kiemelt feladatok végrehajtásához szükséges intézkedésekről szóló 1208/2011. (VI. 28.) Korm. határozatban, az egészségügyi ágazat egyes foglalkoztatottjai 2012. évi bérfejlesztésének lehetséges irányairól szóló 1071/2012. (III. 22.) Korm. határozatban, valamint a Magyary Program Egyszerűsítési Programjának elfogadásáról szóló 1304/2011. (IX. 2.) Korm. határozatban foglaltak végrehajtása, jogharmonizációs kötelezettségek teljesítése, valamint a törvények gyakorlati alkalmazása során felmerült problémák orvoslása, a szabályozás pontosítása.

A célok elérése érdekében a törvény az alábbi törvények módosítását tartalmazza:

- A kötelező egészségbiztosítás ellátásairól szóló 1997. évi LXXXIII. törvény (Ebtv.)

- Az egészségügyről szóló 1997. évi CLIV. törvény (Eütv.)

Az emberi felhasználásra kerülő gyógyszerekről szóló 1998. évi XXV. törvény

- Az egészségügyi tevékenység végzésének egyes kérdéseiről szóló 2003. évi LXXXIV. törvény (Eütev.)

- Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény (Gytv.)

- A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (Gyftv.)

- Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény (a továbbiakban: Eüak.)

- Az önálló orvosi tevékenységről szóló 2000. évi II. törvény (a továbbiakban: Öotv.)

- Az egyes egészségügyi tárgyú törvények módosításáról szóló 2011. évi CLXXVI. törvény

A törvény - témánként - az alábbi módosításokat tartalmazza.

Ágazati munkajogi szabályozás változása

A törvény az Eütev.-et hármas célrendszer alapján kívánja módosítani:

1. A törvény rögzíti a Kormány és az egészségügyi érdekképviseletek között 2012 márciusában történt egyeztetések eredménye alapján az egészségügyi dolgozókra irányadó egyszeri és beépülő béremelés szabályait.

2. A törvény a munka törvénykönyvéről szóló 2012. évi I. törvény (a továbbiakban: új Mt.) 2012. július 1-jei hatálybalépésére tekintettel elvégzi az Mt.-vel való összhangot megteremtő, valamint az Mt.-től és a közalkalmazottak jogállásáról szóló 1992. évi XXXIII. törvénytől (a továbbiakban: Kjt.) eltérő, speciális egészségügyi ágazati munkajogi szabályokat.

3. A törvény - a jogalkalmazási tapasztalatokra figyelemmel - pontosító, a jogértelmezést elősegítő, egyszerűsítő szabályokat tartalmaz elsősorban az alkalmazott egészségügyi dolgozókra irányadó ágazati munkajogi szabályozás újrakodifikálásával. A törvény az alkalmazott egészségügyi dolgozókra vonatkozó munkajogi rendelkezéseket tipizáltan újrarendszerezi (különválasztja pl. a munkaidőre, az egészségügyi ügyeletre, az önkéntes többletmunkára, a munkaidő beosztására, a készenlétre, stb.) vonatkozó, jelenleg a törvényben inhomogén módon, esetlegesen előforduló rendelkezéseket.

Egészségbiztosítás

1. Az Ebtv.-t érintő módosítások növelik az egészségbiztosító ellenőrző szerepét, pontosítják az ellenőrzések során alkalmazható szankciók mértékét és feltételeit a gyógyszerek és a gyógyászati segédeszközök tekintetében. A felhatalmazó rendelkezések pontosítása szükséges a gyógyászati segédeszközök és a tételes elszámolás részletszabályainak meghatározása tekintetében.

2. A módosítás alapján a jövőben csak olyan egészségügyi szolgáltatóval köthető finanszírozási szerződés, amely az átláthatósági kritériumoknak megfelel.

Gyógyszerellátás, orvostechnikai eszközök

A Gytv. módosítása jogharmonizációs kötelezettség teljesítését, az új pszichoaktív anyagok kockázatértékelésére vonatkozó határidő módosítását, illetve a jogalkalmazás során beazonosított hatásköri problémák, valamint a koherencia és kodifikációs hibák korrekcióját célozza.

Az Eütv. orvostechnikai eszközökkel kapcsolatos módosításai az orvostechnikai eszközök fogalmának törvényi szintre emelését, illetve a szabályozás koherenciáját célozzák.

Az Ebtv. módosítása az emelt, kiemelt indikációval rendelhető gyógyszerek és támogatással rendelhető gyógyászati segédeszközök tekintetében segíti elő a felírási szabályok betartatását.

Az emberi felhasználásra kerülő gyógyszerekről szóló 1998. évi XXV. törvény módosításának célja a pszichotróp anyagokkal azonos elbírálás alá eső anyagok listájának bővítése.

A Gyftv. módosítása megteremti egyes gyógyászati segédeszközök területén az ártól való eltérés lehetőségét.

A Magyary Program Egyszerűsítési Programjának végrehajtása

A Magyary Program Egyszerűsítési Programjának elfogadásáról szóló 1304/2011. (IX. 2.) Korm. határozat szerint a Kormány a Magyary Zoltán Közigazgatás-fejlesztési Program intézkedési tervének 15. pontja alapján a lakossági ügyfelekre háruló adminisztratív terhek csökkentése, továbbá a jogszabályok nyelvezetének közérthetőbbé tétele érdekében Egyszerűsítési Programot fogadott el.

A törvény az Egyszerűsítési Program 1. mellékletében szereplő alábbi pontok megvalósítását, az alábbi eljárások egyszerűsítését szolgálja:

- 14. Terhességi-gyermekágyi segély igény benyújtása, elbírálása

- 15. Gyermekgondozási díj igény benyújtása, elbírálása

- 198. Táppénz igény benyújtás, elbírálása

- 199. Gyermekápolási táppénz igény benyújtása, elbírálása

- 200. Baleseti táppénz igény benyújtása, elbírálása

- 201. Üzemi balesethez kapcsolódó jogosultság érvényesítése

Katasztrófa-egészségügyi ellátásra vonatkozó szabályozás változása

Az Eütv. szerint az egészségügyi válsághelyzetnek két típusa lehet:

- ténylegesen bekövetkezett katasztrófa (pl. vörösiszap-katasztrófa), amikor egészségügyi veszélyhelyzet kerülhet kihirdetésre, vagy a rendkívüli jogrend is (veszélyhelyzet) kihirdetésre kerül,

- egészségügyi intézmények működési zavarai (gazdasági csőd, felmondások, stb.) miatt kialakuló ellátási problémák.

A módosítás szerint a hatályos rendelkezéseknél pontosabban és a szubszidiaritás elvének megfelelően kerül meghatározásra, hogy valós katasztrófa bekövetkezésekor, illetve az intézményi működési zavar esetén, ha az események egy vagy több megyére terjednek ki, ki jogosult az egészségügyi veszélyhelyzet kihirdetésre, valamit az egészségügyi dolgozók átcsoportosításának elrendelésére.

Fenntartói hatáskörök módosítása

A törvény pontosítja a fenntartó feladatait, illetve az állami fenntartásba kerülő intézmények körének jelentős bővülése folytán az állami fenntartásban levő egészségügyi intézmények fenntartói feladatainak megosztását.

Kényszergyógykezelés ügyész által történő kezdeményezése

A Legfőbb Ügyész azzal a javaslattal élt, hogy az Eütv. 200. §-ában szabályozott, pszichiátriai betegek kötelező intézeti gyógykezelésének elrendelésére irányuló bírósági nemperes eljárást meghatározott esetkörben ügyészek is kezdeményezhessék. Így abban az esetben, ha a büntetendő cselekmény elkövetője az elmeműködés kóros állapota miatt nem büntethető, a továbbiakban is tartani kell attól, hogy hasonló bűncselekményt fog elkövetni, és büntethetősége esetén egy évnél nem súlyosabb szabadságvesztést kellene kiszabni, az Eütv. meghatározott rendelkezésének a módosításával az ügyészek is kezdeményezhetnek nemperes eljárást.

Betegjogi képviseleti rendszer

A módosítás megteremti annak az alapját, hogy a létrejövő Országos Betegjogi és Dokumentációs Központ (OBDK) egységes rendszerben egységes kormányrendelet alapján tudja működtetni a betegjogi, ellátottjogi és gyermekjogi képviselői rendszert. A képviselőket foglalkoztató szerv nyilvántartást vezet a képviselőkről, és a hatékonyabb jogvédelem érdekében továbbképzéseket szervez részükre.

Egyes egészségügyi dolgozók szervezett érdekvédelme

A módosítás megteremti annak lehetőségét, hogy a központi gyakornokok, illetve rezidensek az őket érintő kérdésekben az adott egészségügyi szolgáltatónál véleményt nyilváníthassanak.

Gyógyszerhamisítás irányelv átültetése

A Gytv. jogharmonizációs célú módosítása az emberi felhasználásra szánt gyógyszerek közösségi kódexéről szóló 2001/83/EK irányelvnek a hamisított gyógyszerek jogszerű ellátási láncba való bekerülésének megakadályozása tekintetében történő módosításáról szóló, 2011. június 8-i 2011/62/EU európai parlamenti és tanácsi irányelv (a továbbiakban: gyógyszerhamisítás irányelv) átültetését célozza.

2011. július 1-jén megjelent gyógyszerhamisítás irányelv általános célja, hogy a 2001/83/EK irányelv módosításával támogassa az azonosítás, hamis történet vagy származás tekintetében hamisított gyógyszereknek az ellátási láncba történő bekerülésének megelőzését.

Ez az irányelv hatálya nem terjed ki a szellemi tulajdonjogot sértő hamisításokra, a gyógyszerhamisítást kizárólag közegészségügyi problémaként kezeli. Ennek megfelelően az irányelv eszközrendszere is csak az egészségügyi szempontból kockázatos termékekre irányul.

A gyógyszerhamisítás irányelv főbb elemei a következők:

- a megtévesztő gyógyszerek könnyebb beazonosítása biztonsági elemek (safety features) segítségével, amelyek biztosítják, hogy egyes nagy kockázatú termékek minden egyes csomagja egészen az eredetéig nyomon követhető legyen; Biztonsági elemeket főszabály szerint minden vényköteles gyógyszeren el kell helyezni (kivéve azokat ahol a hamisítás kockázata nem áll fenn), illetve azon vény nélkül kapható gyógyszereken is el kell helyezni, amelyek esetében a hamisítás kockázata fennáll. A hamisítás kockázatát, megfelelő kockázatértékelést követően az Európai Bizottság állapítja meg. A biztonsági elemeket a gyártónak kell felhelyezni a gyógyszerre és a gyógyszer kiszolgálásakor kell „kijelenteni abból az adatbázisból, amelyet a gyógyszerek forgalomba hozatali engedély jogosultjai finanszíroznak.

- az ellenőrzés megerősítése az EU külső határain, (biztonságos harmadik, gyógyszerhatóanyag exportáló országok listájának létrehozatala)

- jó minőségű, nem hamisított gyógyszer-hatóanyagok gyártását biztosító követelményrendszer előírása,

- a lakossági távértékesítés (jellemzően az internetes gyógyszerforgalmazás) biztonságosságának növelése,

- szigorított szabályozás a gyógyszerellátási lánc résztvevői (hatóanyag-, segédanyag-, késztermék gyártó, nagykereskedő, gyógyszerközvetítő (broker) vonatkozásában).

A gyógyszerhamisítás irányelvet legkésőbb 2013. január 1-jéig kell átültetni és 2013. január 2-tól kell alkalmazni majd.

A törvény az irányelv törvényi szintű átültetéséhez szükséges rendelkezéseket tartalmazza csupán, és az átültetés a vonatkozó végrehajtási rendeletek módosításával válik teljessé 2012 második félévében. A Gytv. módosítása lehetővé teszi a gyógyszer hatóanyagok és segédanyagok gyártása és kereskedelme követelményeinek pontosabb meghatározását. Megteremtődik a gyógyszerközvetítők nyilvántartásba vételi kötelezettsége.

Az Eütv. jogharmonizációs célú módosítása az emberi felhasználásra szánt gyógyszerek közösségi kódexéről szóló 2001/83/EK európai parlamenti és tanácsi irányelvnek a farmakovigilancia tekintetében történő módosításáról szóló, 2010. december 15-i 2010/84/EU európai parlamenti és tanácsi irányelv (a továbbiakban farmakovigilancia irányelv) átültetését célozza.

A 2012. július 21-ig implementálandó farmakovigilancia irányelv törvényi szintű átültetését az egyes egészségügyi tárgyú törvények módosításáról szóló 2011. évi CLXXVI. törvény hajtotta végre. Ugyanakkor a rendeleti szintű jogalkotás előkészítésekor az előterjesztő azzal szembesült, hogy a 2011. második félévében elfogadott szabályozási koncepció módosítást igényel a gyógyszereken végzett beavatkozással nem járó vizsgálatok tekintetében. Ezért van szükség arra, hogy az Eütv. vonatkozó rendelkezései 2012. július 21-én eltérő szöveggel lépjenek hatályba.

Egyebekben a törvény a jogalkalmazást segítő, a szabályozást pontosító rendelkezéseket tartalmaz.

-----STARTING---POINT---RESZLETES---

Az 1. §-hoz

A háziorvosi, házi gyermekorvosi és fogorvosi alapellátási vállalkozások eszköztámogatása vonatkozásában az Ebtv.-be bekerül egy normatív szabályon is alapuló felhatalmazó rendelkezés [83. § (2c) bekezdés].

A 2. §-hoz

A közszolgálati vagy közalkalmazotti jogviszonyban álló tartósan külföldön foglalkoztatott biztosítottak részére az útiköltség megtérítése jelenleg a végrehajtási rendeletben meghatározott szempontrendszerből levezetett gyakorlat alapján történik, amelynek jogszabályi alapja vitatható. Meghatározott esetekben az Egészségbiztosítási Alap részére még a hazautazás költségeinek kifizetése is megtakarítást eredményez az indokolt ellátás külföldön történő igénybevételéhez képest, ezért pontosítani szükséges a rendelkezést az egyértelmű jogértelmezés elősegítése érdekében. Előfordul ugyanakkor, hogy a külszolgálatos köztisztviselő, illetve közalkalmazott a hazautazást személyes, és nem egészségügyi okokból nem vállalja. Mivel ennek indokai gyakran méltánylást érdemlő körülmények, ugyanakkor a 85%-os mértékű térítés indokolatlan, meg kell teremteni a jogszabályi alapját annak, hogy a belföldi költségmérték ilyen esetben is kifizethető lehessen.

A 3-5. és 12-13. §-hoz

A módosítást alapvetően az Alaptörvény 39. cikk (1) bekezdése indukálta, amely értelmében a központi költségvetésből csak olyan szervezet részére teljesíthető szerződés alapján kifizetés, amelynek tulajdonosi szerkezete, felépítése, valamint a támogatás felhasználására irányuló tevékenysége átlátható. Ez alapján a módosítás arra irányul, hogy azzal az egészségügyi szolgáltatóval lehessen finanszírozási szerződést kötni, amely a nemzeti vagyonról szóló törvény szerint átlátható szervezetnek minősül. A módosítás a közreműködők vonatkozásában is biztosítani kívánja az átláthatósági követelményét.

Az átláthatóság szerződéskötési feltételként szerepelne a jövőben, amely az egészségügyi szolgáltató teljes bizonyító erejű magánokiratba foglalt nyilatkozattételi kötelezettségén alapul, miután ez a megoldás a leginkább erőforrás-kímélő mind az egészségbiztosító, mind a szerződő felek szempontjából.

Tekintettel arra, hogy az új szabályozás érinti az egészségügyi szolgáltatók tulajdonosi struktúráját, a módosítás az átmeneti rendelkezések között kimondja, hogy az új jogszabályi rendelkezéseknek 2013. január 1-jével kell megfelelni, vagyis ezt követően olyan finanszírozási szerződés, amely a fenti átláthatósági követelménynek nem felel meg, nem lehet hatályban. A szabályozáshoz kapcsolódik továbbá egy felhatalmazó rendelkezés, amely a szolgáltató által teendő nyilatkozat kötelező tartalmai elemeit kormányrendeletben rendeli meghatározni.

A 6. §-hoz

A módosítás megteremti a szakorvosi javaslatot adó felelősségre vonásának lehetőségét az emelt, kiemelt indikációval rendelhető gyógyszerek, támogatással rendelhető gyógyászati segédeszköz kapcsán. Ezzel teljessé válik a szükséges és arányos szankcionálási rendszer.

A 7. §-hoz

Ezen új rendelkezés bevezetése megteremti annak a lehetőségét, hogy abban az esetben, ha a pénzbeli ellátásra jogosult személy részére az ellátás elbírálása az elbíráláshoz szükséges adatok hiánya miatt harminc napnál hosszabb időt vesz igénybe, a jogosult részére előleg kerüljön folyósításra, annak érdekében, hogy az ellátásra jogosult ez idő alatt se maradjon ellátatlanul.

Meghatározásra kerülnek azok a szabályok is, amelyeket a folyósított előleg visszafizetésének különböző eseteiben kell alkalmazni.

A 8. §-hoz

A jogszabályhely az Ebtv.-t egészíti ki egy új szakasszal, ami megteremti annak lehetőségét, hogy amennyiben a baleset üzemiségének elbírálása bizonyos adatok, tények ismeretének hiánya miatt harminc napnál hosszabb időt vesz igénybe, akkor a jogosultak számára táppénz előleg kerüljön megállapításra, annak érdekében, hogy az igénylő ne maradjon hosszabb ideig ellátatlanul. Az előleg megállapításának feltétele, hogy az igénylő táppénzre legyen jogosult.

Az új 52/A. § (2), (3), (4) és (5) bekezdései határozzák meg az azokban az esetekben követendő eljárásrendet, amikor az előleg megállapítását és folyósítását követően megtörténik a baleset üzemiségének elismerése, vagy az igénylő visszavonja a baleset üzemiségének megállapítására irányuló kérelmét, vagy a baleset üzemisége nem kerül megállapításra.

A rendelkezések egyrészt a ténylegesen járó pénzbeli ellátás és a folyósított előleg közti különbözet rendezésére határoznak meg előírásokat a folyósító szerv, illetve az igénylő tekintetében, másrészt (4) bekezdés szerinti szabályozás a biztosítottak dokumentációs terheinek csökkentése érdekében lehetővé teszi, hogy a baleset üzemiségének elutasítása esetén a táppénzre való jogosultság elbírálása hivatalból meginduljon, így a jogosult külön kérelme nélkül lehetőség nyílik arra, hogy részére táppénz kerüljön megállapításra. Ezáltal az ügyfél tekintetében egyrészt rövidebbé válik az az időtartam, amely alatt a pénzbeli ellátásához hozzájut, másrészt megszűnik egy adminisztratív lépés, hogy külön táppénz iránti kérelmet kelljen benyújtania.

A 9. §-hoz

A jogszabályhely az Ebtv.-t egészíti ki egy új szakasszal, ami megteremti annak lehetőségét, hogy amennyiben a baleseti táppénz összege bizonyos adatok, tények ismeretének hiánya miatt harminc napnál hosszabb időt vesz igénybe, akkor a jogosultak számára baleseti táppénz előleg kerüljön megállapításra, annak érdekében, hogy az igénylő ne maradjon hosszabb ideig ellátatlanul. Az előleg megállapításának feltétele, hogy az igénylő baleseti táppénzre legyen jogosult.

Ez a szakasz rendelkezik arról is, hogy a megállapított és folyósított baleseti táppénz-előleg összegét be kell számítani a határozattal megállapított balesetei táppénz-előleg összegébe.

Az új 55/A. § (2), (3) és (4) bekezdései határozzák meg az igénylőre nézve kötelező visszafizetési szabályokat azokban az esetekben, amikor az előleg megállapítását és folyósítását követően az igénylő visszavonja a baleseti táppénz iránti kérelmét, vagy az ellátást folyósító szerv megállapítja, hogy az igénylő nem, vagy csak az előleg összegénél kisebb összegű - és a megállapított ellátás összegébe nem beszámítható - baleseti táppénzre jogosult.

A 10. §-hoz

Az Ebtv. rendelkezései szerint üzemi balesetből vagy foglalkozási megbetegedésből eredő egészségkárosodás miatt támogatással rendelt gyógyszer, gyógyászati segédeszköz és gyógyászati ellátás árához, valamint a gyógyászati segédeszköz javítási díjához - amennyiben a támogatás mértéke a nulla százalékot meghaladja - százszázalékos mértékű támogatás jár. A baleset üzemiségének elismeréséig a társadalombiztosítási támogatással rendelt gyógyszerek, gyógyászati segédeszközök és gyógyászati ellátások térítési díja a biztosítottat terheli. Amennyiben a baleset üzemisége megállapításra kerül, akkor a jogosult jelenleg külön kérelemre, az addig igénybe vett gyógyszerek, gyógyászati segédeszközök, gyógyászati ellátások számláinak becsatolásával igényelheti vissza a balesetéből eredő kiadásait az egészségbiztosítótól.

Az Ebtv. 65. § (2) bekezdésének helyébe lépő rendelkezés - annak érdekében, hogy a jogosultnak ne kelljen külön kérelemmel élnie és a számlákat bemutatnia - lehetővé teszi, hogy a jogosult részére a baleset üzemiségének elismerését követően a kezelőorvosa által kiállított igazolás, az egészségbiztosító nyilvántartása és az üzemiséget elismerő határozat másolata alapján kerülhessenek visszatérítésre azon gyógyszerek, gyógyászati segédeszközök, gyógyászati ellátások térítési díjai, amiket addig igénybe vett. A kezelőorvos által kiállított igazoláson szereplő adatok és az egészségbiztosítónál meglévő adatok alapján megállapítható lesz az igénybe vett ellátások köre, amelyeket a jogosult részére soron kívül meg kell téríteni.

A 11. §-hoz

Nem kell kamatot fizetnie az egészségbiztosítónak a pénzbeli ellátásokhoz megállapított előleg összege után, tekintettel arra, hogy az előleg megállapítása egy közbenső döntés és, ha az előleghez kapcsolódó érdemi döntés meghozatala során esik késedelembe az egészségbiztosító, a rendelkezés értelmében késedelmi kamatot kell fizetnie.

A 14. §-hoz

A teljes körű fogászati ellátásra való jogosultság a törvényben a nyugdíjkorhatár figyelembevételével került meghatározásra (60 éves életkor felett). Az öregségi nyugdíjkorhatár jelenleg 62. életévhez kötődik, ezért a 60-61 éves - még aktív - korosztály esetében nem indokolt az egészségbiztosítás szűkös forrásaiból teljes körű fogászati ellátás biztosítása. A nyugdíjkorhatár változása miatt időszerű a törvényben meghatározott 60 éves életkor 62 évre történő módosítása.

A módosítást követően a 60 és 61 éves korosztály - a 18-60 év közöttiekhez hasonlóan - térítési díj ellenében veheti igénybe a törvényben meghatározott ellátásokon kívüli fogászati szolgáltatásokat.

A 15. §-hoz

A módosítással törvényben is megjelenik az orvostechnikai eszköz definíciója, amely magában foglalja az in vitro orvostechnikai eszközöket is.

A 16. §-hoz

A módosítás megteremti annak az alapját, hogy a létrejövő Országos Betegjogi és Dokumentációs Központ egységes rendszerben egységes kormányrendelet alapján tudja működtetni a betegjogi, ellátottjogi és gyermekjogi képviselői rendszert. A képviselőket foglalkoztató szerv nyilvántartást vezet a képviselőkről, a képviselet feltétele a jövőben, hogy ezen nyilvántartásban a képviselő szerepeljen.

A 17. §-hoz

A módosítás révén a törvény egyszerűbben, koherensebben, a vonatkozó jogszabályra utalással fogalmazza meg az orvostechnikai eszközök forgalomba hozatalának feltételét.

A 18-19. és 32. §-hoz

1. A szakdolgozók továbbképzésének nyilvántartását végző elektronikus rendszer (SZAFTEX rendszer) felállításához szükséges adatbázis átadásának és az OFTEX-el és SZAFTEX-el történő folyamatos adatkapcsolatnak a megfelelő jogi rendezéséhez szükséges szabályok kerülnek az Eütv.-be. Annak érdekében, hogy a működési nyilvántartás megújítása folyamatos lehessen, valamint a megújítást kérő egészségügyi dolgozóknak az igazolási/adminisztrációs kötelezettségei csökkenjenek, illetve, hogy a SZAFTEX rendszer felállításához a működési nyilvántartás adatai a lehető leghamarabb átadásra kerülhessenek, a működési nyilvántartás és a továbbképzések nyilvántartását végző adatbázis közötti folyamatos kapcsolat jogszabályi biztosítása szükséges.

2. Az Európai Parlament és a Tanács munkaidő-szervezés szempontjairól szóló 2003/88/EK irányelve 6. cikkében és a 22. cikkében foglalt előírásoknak való megfelelés miatt szükséges a 48 órát meghaladó munkavégzés adataival kapcsolatos szöveg beépítése a törvénybe. Az egészségügyi szolgáltatók rendszeres adatközlésének előírása elősegíti, hogy az egészségügyi dolgozók foglalkoztatásával kapcsolatosan pontosabb adatok álljanak rendelkezésre, elősegítve ezzel az egészségügyi humánerőforrás-tervezést.

A 20. §-hoz

Az egészségügyi szolgáltatók megfelelő minőségének biztosítása érdekében a minőségi rendszer felépítésének újragondolása szükséges. Ennek keretében a hatósági feladatok, a hatósági szakfelügyelet mellett a szakmai minőségértékelés is súlyának megfelelő szerepet kap. A szakmai minőségértékelés keretében az egészségügyi államigazgatási szerv feladata lesz a betegellátás szabályokkal, érvényben levő szakmai irányelvekkel, eljárásrendekkel, ajánlásokkal, nemzetközi legjobb gyakorlattal való összevetése, értékelése és a minőségfejlesztés módozatainak meghatározása.

A 21. §-hoz

A módosítás megteremti annak lehetőségét, hogy a központi gyakornokok, illetve rezidensek az őket érintő kérdésekben az adott egészségügyi szolgáltatónál véleményt nyilváníthassanak.

A 22. §-hoz

Magyarország 2008 júniusában írta alá a WHO Európai Régiójának Miniszteri Konferenciáján az egészségügyi rendszerek megerősítését célzó kartát Tallinnban. A karta az egészségügyi rendszerek teljesítményértékelését és elszámoltathatóságát állította középpontba, és a WHO Európai Régiójának mind az 53 tagállama aláírta. A Tallinni Karta mindenekelőtt azt célozta, hogy az aláíró kormányok elkötelezzék magukat egészségügyi rendszereik teljesítményének transzparens és elszámoltathatóságot lehetővé tévő mérésére. Az egészségpolitikai célkitűzések mérhető, specifikus célként való meghatározása, illetve a szakpolitikai intézkedések hatásának mérése szükségessé teszi a rendszerszintű teljesítményértékelés rendszerének kialakítását. Egy ilyen rendszer nélkül aligha lehetséges, hogy az egészségpolitikai döntéshozók hiteles képet tudjanak adni az egészségügyi rendszer teljesítményéről, továbbá az sem, hogy a mindenkori reformok hatása és a sikerek vagy kudarcok okai elemezhetővé váljanak.

A megalkotandó rendelet célja, hogy megteremtse az egészségügyi rendszerek teljesítményértékelésének intézményi kereteit.

A létrehozandó rendszeres és intézményesített teljesítményértékelés eredményeként az egészségpolitikai döntéshozók átfogó és megalapozott tudással fognak rendelkezni az egészségügyi rendszer egyes részeinek teljesítményéről, és így bizonyítékokon alapuló, a kívánt eredménnyel járó döntéseket hozhatnak.

A 23. §-hoz

A rendelkezés pontosítja a fenntartó feladatait, illetve az állami fenntartásba kerülő intézmények körének jelentős bővülése folytán az állami fenntartásban levő egészségügyi intézmények fenntartói feladatainak megosztását.

A szabályok különválasztják a fenntartókra vonatkozó rendelkezéseket,

- egyrészt az összes fenntartóra vonatkozó általános feladatok,

- másrészt az állam fenntartásában levő intézményekre vonatkozó speciális szabályok tekintetében.

A fenntartó általános feladatai

- egyrészt szakmai jellegű hatásköröket jelenít meg a tervezet (az intézmények szakmai felügyelete, egyes dokumentumok jóváhagyása, valamint a szakmai ellenőrzés)

- másrészt költségvetési típusú hatásköröket definiál a tervezet (költségvetési irányítás, alapítói jogok gyakorlása, az intézmény vezetőjének és gazdasági vezetőjének tekintetében a munkáltatói jogok gyakorlása, illetve a költségvetési ellenőrzés).

A fenntartó köteles gondoskodni arról - az általa biztosított feladat jellegétől, finanszírozási formájától függetlenül - hogy az intézmény megfeleljen az egészségügyi szolgáltatás nyújtásához szükséges szakmai feltételeknek, valamint a szolgáltatásnyújtás során működőképessége biztosított legyen, továbbá - amennyiben szükséges - azon fejlesztések megvalósuljanak, amelyek az intézmény által nyújtott szolgáltatások zavartalanságát biztosítják. Ezen rendelkezések a működési engedély birtokában végzett egészségügyi tevékenység szakmai garanciáját erősíti akkor is, ha esetleg nem közfinanszírozásban részesülő szolgáltatóról van szó.

A törvény speciális szabályokat határoz meg az állam fenntartásában levő intézmények tekintetében. Figyelemmel arra, hogy az állami fenntartásba kerülő intézmények köre jelentősen bővült 2011-ben és 2012-ben, ezért a fenntartással összefüggő feladatok megosztásra kerülnek. Egyrészt kijelölésre kerül a fenntartói jogokat gyakorló szervezet, amely a fenntartó általános feladatait látja el a szakmai, illetve költségvetési (valamint a vagyongazdálkodási) területeken. Ugyanakkor az általános fenntartói feladatok közül az alapvető szervezeti struktúrával kapcsolatos egyes hatáskörök a miniszter jogkörében kerülnek meghatározásra (alapítói jogok, egyes munkáltatói jogok, egyes ellátásszervezési feladatok). Azonban ebben az esetben is az általános fenntartói jogokat gyakorló szervezet készíti elő, valamint javasolja a szükséges intézkedéseket.

A 24. §-hoz

Pontosítja a gyógyszereket érintő, beavatkozással nem járó (tehát nem klinikai) vizsgálatok végzésének feltételeit.

A 25. §-hoz

A Legfőbb Ügyész azzal a javaslattal élt, hogy az Eütv. 200. §-ában szabályozott, pszichiátriai betegek kötelező intézeti gyógykezelésének elrendelésére irányuló bírósági nemperes eljárást meghatározott esetkörben ügyészek is kezdeményezhessék. Így abban az esetben, ha a büntetendő cselekmény elkövetője az elmeműködés kóros állapota miatt nem büntethető, a továbbiakban is tartani kell attól, hogy hasonló bűncselekményt fog elkövetni, és büntethetősége esetén egy évnél nem súlyosabb szabadságvesztést kellene kiszabni, az Eütv. meghatározott rendelkezésének a módosításával az ügyészek is kezdeményezhetnek nemperes eljárást.

A 26. §-hoz

A felhatalmazás egyértelművé teszi, hogy a bevezetését nem indokoló természeti vagy civilizációs katasztrófahelyzetben, ha különleges jogrend nem kerül bevezetésre, és az események csak egy megyét /fővárost/ érintenek, akkor a tisztifőorvos javaslatára a védelmi bizottság elnöke minősíti az eseményt egészségügyi válsághelyzetnek, ha pedig több megye is érintett, akkor országos tisztifőorvos javaslatára a miniszter minősítheti az eseményt egészségügyi válsághelyzetnek.

Egészségügyi intézmény működési zavara esetén, ha csak egy megye, vagy a főváros érintett, a megyei vagy fővárosi tisztifőorvos, ha több megye is érintett, a miniszter minősítheti az eseményt egészségügyi válsághelyzetnek.

A 27. §-hoz

Az új szabályozás szerint az egészségügyi dolgozó kirendelésének jogkörét a tényleges végrehajtás szintjére telepíti, így minden esetben a megyei tisztifőorvos rendelkezése alapján az egészségügyi szolgáltató vezetője jogosult a kirendelésre. Több megye érintettsége esetén a szükséges koordinációt az országos tisztifőorvos biztosítja.

A 28. §-hoz

A törvény az alany megnevezése nélkül korábban is rendelkezett - katasztrófa esetére - az Állami Egészségügyi Tartalék folyamatos pótlásáról, a módosítás pontosítja, hogy annak költségvetési fedezetéről a Kormány gondoskodik, továbbá előírja az e célra rendelkezésre bocsátott forrásokkal történő utólagos elszámolást.

A 29. §-hoz

A § a miniszter egészségügyi válsághelyzet idején meglevő kötelezettségét rögzíti.

A 30. §-hoz

Ez a szakasz az irányítás rendjét szabályozza. A korábbiakban a katasztrófa-egészségügyi ellátás irányításáról kormányrendelet rendelkezett. A törvénymódosítás egyértelművé teszi, hogy egészségügyi válsághelyzetben az országos szintű szakmai irányítást az egészségügyért felelős miniszter látja el, az országos tisztifőorvos közreműködésével, ha pedig veszélyhelyzet kerül kihirdetésre, Kormány az irányító szerv, amely ezen feladatát a miniszter útján látja el.

Területi szinten, katasztrófa helyzetben az egészségügyi válsághelyzet kezeléséhez szükséges tevékenységek koordinálását és irányítását a védelmi bizottság látja el, egészségügyi intézmény működési zavara okozta egészségügyi válsághelyzetben pedig, mivel az ellátás-szervezési intézkedéseket igényel, a megyei tisztifőorvos (mint a kormányhivatal Népegészségügyi Szakigazgatási Szervének vezetője) saját hatáskörében intézkedik és koordinál.

A 31. §-hoz

A § felhatalmazó rendelkezéseket tartalmaz.

Holttest hűtésének hatósági ára bevezetésére vonatkozó felhatalmazó rendelkezés beépítése

A halottak hűtésével kapcsolatban országos szinten jelentős árkülönbség alakult ki: a tevékenységet javarészt a kórházak vállalkozási szerződés keretében „kiszervezték”, így annak díját a vállalkozó állapíthatja meg. Mivel a szolgáltatás helyszíne, így a szolgáltató jellemzően szabadon nem válaszható meg, gyakorlatilag a vállalkozáson (és a vállalkozási szerződésen) múlik az, hogy ezért milyen összeget számít fel.

A halotthűtés költsége megoszlik: a halottvizsgálati bizonyítvány kiadását követő első munkanapig kórbonctani vizsgálatok esetében a kórházat, hatósági és igazságügyi boncolások esetében a rendőrséget, ezt követő időponttól a halott eltemettetésére kötelezett személyt terheli.

Mind az államháztartás terheinek mérséklése, mind a háztartások, különösen a gyászoló hozzátartozók terheinek csökkentése érdekében indokolt - szakpolitikai szempontból is -, hogy a halotthűtést végző vállalkozások extranyereségével szemben a Kormány hatósági árat vezessen be, azaz a halotthűtés legmagasabb árát rendeletben határozza meg.

Orvosi bélyegzőre vonatkozó felhatalmazó rendelkezés beépítése

Az orvosi bélyegzőkről szóló miniszteri rendelet megalkotására és módosítására vonatkozó felhatalmazó rendelkezés az egészségügyről szóló 1972. évi II. törvény végrehajtásáról rendelkező 16/1972. (IV. 29.) MT rendelet hatályon kívül helyezésével nem került átültetésre az egészségügyről szóló 1997. évi CLIV. törvénybe, így a vonatkozó rendelet módosítására jelenleg nincsen hatályos felhatalmazó rendelkezés. Ennek érdekében szükséges a felhatalmazó rendelkezés Eütv.-be történő beiktatása.

A 33. §-hoz

A § hatályon kívül helyező rendelkezéseket tartalmaz.

A 34. §-hoz

A tapentadol a közepestől a súlyosig terjedő fájdalmak csillapítására szolgáló gyógyszerhatóanyag. A gyógyszerészeti államigazgatási szerv az ilyen hatóanyagot tartalmazó gyógyszereket „H” kategóriába sorolta, mert azok előírástól eltérő alkalmazása visszaélés, hozzászokás kockázatával jár. A rendelkezésre álló adatok egybehangzóan arra utalnak, hogy a tapentadol abúzus potenciálja közel azonos az erős opioidokéval, ezért azokhoz hasonlóan a tapentadol terápiás alkalmazása kapcsán is fellép a függőség kialakulásának, a visszaélésnek, az eltérítésnek és a helytelen alkalmazásnak a kockázata. Ezért indokolt a hatóanyag szigorúbb szabályozás alá vonása.

A 35. §-hoz

A törvény az egészségügyi tevékenység végzésére irányuló jogviszonyokat rögzítő rendelkezést - a jogviszonyrendszer érintetlenül hagyása mellett - kizárólag jogtechnikai szempontból pontosítja, tekintettel arra, hogy a „rendelkezésre álló lehetőségek között” kitétel normatív tartalma bizonytalan. A módosítás nem változtat azon a szabályon, amely alapján továbbra is egyértelmű, hogy az egészségügyi tevékenység végzésére irányuló jogviszony típusának megválasztása nem irányulhat az egészségügyi dolgozó jogos érdekeinek védelmét biztosító rendelkezések érvényesülésének korlátozására, illetve csorbítására [Eütev. 3. § (3) bekezdés].

A 36. §-hoz

A törvény az Eütev. új 11/A. §-ának megállapításával rögzíti a Kormány és az egészségügyi érdekképviseletek között 2012 márciusában létrejött megállapodás alapján az egészségügyi dolgozókra irányadó ágazati illetményszámítás (alapbérszámítás) szabályait.

Az orvosi és az egészségügyi szakdolgozói bértábla megállapításával ágazati garantált bérminimum kerül bevezetésre, emellett a törvény 2012. január-június hónapokra - 2012. július 1-jével, visszamenőlegesen - egyszeri egyösszegű bérnövelésre vonatkozó szabályokat tartalmaz az átmeneti rendelkezések között.

A szabályzás a költségvetési szerveket, valamint az állami, egyházi és önkormányzati tulajdonú és fenntartású fekvő- vagy járóbeteg-szakellátást nyújtó egészségügyi szolgáltatókat érinti.

A törvény emellett rögzíti, hogy az első szakorvosi, szakfogorvosi, szakgyógyszerészi és klinikai szakpszichológusi szakképzésben részt vevő részére abban az esetben is a közalkalmazotti díjazással azonos mértékű díjazás jár a képzés ideje alatt, ha a foglalkoztatásra nem közalkalmazotti jogviszony keretében kerül sor.

A 37. §-hoz

A törvény az Eütev. 12. §-át - a folyamatos ellátás munkaszervezési kérdéseit - érintően a jelenleg hatályos szöveg pontosítását, az új Mt.-hez kapcsolódó hivatkozások pontosítását tartalmazza.

A törvény a megszakítás nélkül működő egészségügyi szolgáltatók esetében továbbra is hathavi munkaidőkeret megállapíthatását teszi lehetővé, valamint az egészségügyi szolgáltatók esetében kizárja az új Mt. 98. §-ában meghatározott elszámolási időszak szabályainak alkalmazhatóságát.

A törvény szerinti 12/B. § az önként vállalható többletmunkára vonatkozó szabályokat gyűjti egy csokorba, a jelenleg hatályos 13. § (2) és (3) bekezdésében, valamint 14/A. § (1), (2) és (4) bekezdésében foglaltak összerendezésével.

A törvény a jelenleg hatályos szabályokat annyiban módosítja, hogy az önkéntes többletmunkára irányuló megállapodás megkötését határozatlan időre is lehetővé teszi annak érdekében, hogy a megállapodás megkötésének adminisztratív terhei csökkenhessenek. Természetesen továbbra sincs akadálya annak, hogy a megállapodást kizárólag határozott időre, pl. a munkaidőkeret tartamára kössék meg a felek. A felmondási feltételek ennek megfelelően pontosításra, kiegészítésre kerülnek.

Az EU munkaidő-irányelve (2003/88/EK) 22. cikk (1) bekezdés e) pontjának megfelelő átültetése érdekében a törvény önként vállalt többletmunkáról vezetett nyilvántartás hatósági bejelentése mellett lehetővé teszi, hogy az egészségügyi dolgozó számára a heti 48 órát meghaladó munkavégzést a hatóság megtiltsa vagy korlátozza.

Emellett - a jelenleg hatályos szabályozással összhangban - kizárólag a felek megállapodása alapján teszi lehetővé, hogy a legalább tizenegy óra időtartamú megszakítás nélküli pihenőidő helyett az alkalmazott egészségügyi dolgozó számára legalább nyolc óra pihenőidő kerüljön biztosításra.

A 38. §-hoz

A törvény szerinti Eütev. 12/C. § és 12/D. § az egészségügyről szóló törvény szerinti ügyeleti feladatellátásra, valamint az ennek érdekében szervezett egészségügyi ügyeletre, mint munkajogi jogintézményre vonatkozó szabályozást tartalmazza, az Eütev. jelenleg hatályos rendelkezéseinek összerendezésével.

Az alkalmazott egészségügyi dolgozó számára - a heti 40 órás rendes munkaidőn felül - továbbra is naptári évenként legfeljebb 416 óra egészségügyi ügyelet rendelhető el azzal, hogy a rendkívüli munkavégzés és az elrendelt egészségügyi ügyelet együttes időtartama nem haladhatja meg naptári évenként a 416 órát.

A munkáltató emellett a heti 40 órás teljes munkaidőben foglalkoztatott egészségügyi dolgozó rendes munkaideje terhére naptári hetenként legfeljebb 16 óra egészségügyi ügyeletet elrendelhet.

Egy új rendelkezés [12/C. § (2) bekezdés] alapján az egészségügyi ügyelet és a készenlét együttes száma korlátozásra kerül: a munkáltató összesen havonta legfeljebb tizennégy alkalommal oszthatja be ilyen munkavégzésre az egészségügyi dolgozót.

A törvény szerinti Eütev. 12/E. § a készenlétre vonatkozó szabályokat tartalmazza.

A törvény szerinti 12/F. § a munkaidő beosztására vonatkozó szabályozást tartalmazza a jelenleg hatályos szabályozás figyelembevételével. A törvény továbbra is elismeri, hogy az egészségügyi dolgozó napi 12 órát meghaladóan kizárólag önként vállalt többletmunkára irányuló, hatályos megállapodás birtokában osztható be munkavégzésre, azonban új jogintézményként a törvény kéthetente legfeljebb egy alkalommal lehetővé teszi 12 óra napi munkaidőt meghaladóan egészségügyi ügyelet egyoldalú elrendelését a munkáltató számára, a rendelkezésére álló ügyeleti keret (évi 416 óra, vagy a rendes munkaidőből heti 16 óra) terhére. A törvény a napi 12 órát meghaladó ügyeleti munkavégzést továbbra is a korábbiak szerinti, 50%-ban emelt ügyeleti díjjal rendeli ellentételezni.

A törvény szerinti Eütev. 12/G. § a pihenőidőkre vonatkozó szabályokat tartalmazza a jelenleg hatályos 13. § (6) és (7) bekezdéseiben foglaltak alapján. A 11 óra helyett napi 8 órás pihenőidő kiadásáról a megszakítás nélküli munkarendben működő egészségügyi szolgáltatók esetében a munkáltató egyoldalú intézkedéssel dönthet.

A törvény szerinti Eütev. 12/H. § a jelenleg hatályos 13. § (8) bekezdésének rendelkezését tartalmazza az oktatói feladatokat ellátó egészségügyi dolgozók munkaideje tárgykörében.

A 39. §-hoz

A törvény szerinti Eütev. 13. § a munkaidő-beosztás elkészítésére és közlésére vonatkozó szabályozást tartalmazza a jelenleg hatályos rendelkezések összerendezésével. A törvény új jogintézményt e körben nem tartalmaz.

A 40-42. §-hoz

A törvény szerinti Eütev. 13/A. § és 13/B. § az ügyeleti díj mértékére vonatkozó szabályokat tartalmazza. Az ügyeleti díj és az önkéntes többletmunkavégzés díjazásának rendszere a következő:

A munkáltató által elrendelhető évi 416 órás keret terhére, nem napi 12 óra feletti munkavégzésként ellátott ügyelet díja:

- általános munkarend szerinti munkanapon a személyi alapbér, illetve az illetmény 70%-a,

- heti pihenőnapon a személyi alapbér, illetve az illetmény 80%-a,

- munkaszüneti napon a személyi alapbér, illetve az illetmény 90%-a (ügyeleti alapdíj).

Az azonos tartamú pihenőidővel nem kompenzált heti pihenőnapon vagy munkaszüneti napon ellátott ügyeletért az ügyeleti alapdíj 50%-kal emelt összege jár.

A rendes munkaidő terhére ellátott egészségügyi ügyelet díjazása hétköznap megegyezik az alapbérrel, illetve az illetménnyel. Ha a rendes munkaidő terhére heti pihenőnapon rendelik el az ügyeletet, a munkabérén, illetményen felül 50%-os mértékű ügyeleti pótlék jár.

A napi 12 órát meghaladóan teljesített egészségügyi ügyelet esetén vagy az önkéntes többletmunka díjazását kell alkalmazni, vagy az egészségügyi dolgozóra egyébként irányadó ügyeleti díjazás 50%-kal megemelt összegben jár.

Az önként vállalt többletmunkavégzés díjazása:

- ha az önkéntes többletmunkavégzés ügyeleti formában történt, a díjazás mértéke azon ügyeleti díj 50%-kal megemelt összege, amelyet a munkáltató abban az esetben lenne köteles megfizetni, ha a munkavégzésre nem önként vállalt többletmunkavégzés keretében került volna sor,

- ha az önként vállalt többletmunkavégzésre nem ügyeleti feladatellátás vagy készenlét keretében, hanem rendes munkarend szerinti (műszak szerinti) feladatok ellátása érdekében vagy készenlét alatti munkavégzésként kerül sor, az önként vállalt többletmunkavégzés díjazásának mértéke a rendkívüli munkavégzés pótlékának 50%-kal megemelt összege.

Az törvény szerinti Eütev. 14/C. § nem teszi lehetővé, hogy az alapbérnél alacsonyabb mértékben határozzák meg a pótlékok alapját.

A törvény szerinti Eütev. 14/D. § a korábbi 14/B. § szerinti szabályozást tartalmazza a Kjt. összeférhetetlenségi szabályozásával összefüggésben.

A törvény szerinti Eütev. 14/E. § a 2012. június 30-áig hatályos szabadság-kiadási rendelkezések fenntartására irányul.

A 43. §-hoz

A törvény szerinti 15/B. § a Semmelweis-napra vonatkozó szabályokat egészíti ki a gyakorlati tapasztalatok alapján a folyamatos ellátás biztosításának módjára vonatkozó kötelezettség rögzítésével, egyértelművé téve, hogy az egészségügyi szolgáltatók ezen a napon csak munkaszüneti napokra egyébként irányadó rend szerint működhetnek.

A 44. §-hoz

A törvény szerinti 15/C. § a jelenleg hatályos Munka Törvénykönyvével megegyező mértékben - négyhavi távolléti díj összegében - korlátozza az alkalmazott egészségügyi dolgozók munkajogi kárfelelősségének mértékét gondatlan károkozás esetén.

A törvény szerinti 15/D. § a kollektív szerződés általi eltérést az ágazati munkajogi szabályoktól csak az alkalmazott egészségügyi dolgozó javára engedi meg.

A 45. §-hoz

Az Eütev. 16. § (3) bekezdésének módosítása garanciális jelleggel rögzíti, hogy a közszolgálati jogviszony, kormányzati szolgálati jogviszony és szolgálati jogviszony keretében foglalkoztatott egészségügyi dolgozók illetményének el kell érnie a munkaviszonyban, illetve közalkalmazotti jogviszonyban foglalkoztatottakra vonatkozó ágazati illetményszabályok által előírt szintet.

A törvény egyebekben a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) hatálya alá tartozókra vonatkozó, az Eütev. egyéb rendelkezéseivel összhangot teremtő szabályokat tartalmaz.

A 46. §-hoz

Az Eütev. 17. §-ában az önkéntes segítőkre vonatkozó szabályok között rögzítésre kerül, hogy első szakképesítés megszerzése érdekében a szakgyakorlati idő önkéntes segítői jogviszonyban nem szerezhető meg.

Tekintettel arra, hogy az önkéntes segítő a háttérjogszabály - a közérdekű önkéntes tevékenységről szóló 2005. évi LXXXVIII. törvény - alapján ellenszolgáltatás nélkül végzi munkáját, felelősségének mértéke nem igazítható távolléti díjához; erre tekintettel a felelősség mértékét

- szakképesített önkéntes segítő esetén a hasonló munkakört ellátó egészségügyi dolgozók díjazásához,

- egészségügyi szakképesítéssel nem rendelkező önkéntes segítő esetén a minimálbérhez indokolt rögzíteni.

A 47. §-hoz

A törvény felhatalmazást ad a Kormány részére a béremelés ellentételezésére szolgáló források igénylési, elszámolási és ellenőrzési feltételeinek meghatározására.

A módosítás a törvény jogharmonizációs záradékát is aktualizálja.

A 48. §-hoz

A törvény az Eütev. 29. §-ának megállapításával rögzíti a Kormány és az egészségügyi érdekképviseletek között 2012 márciusában létrejött megállapodás alapján az egészségügyi dolgozókra irányadó egyszeri és beépülő béremelés szabályait.

A szabályozás alapvető elvei a következők:

- a béremelést 2012. január 1-jéig visszamenőlegesen, egy összegben ki kell fizetni (majd ezt követően az általános szabályok szerint, folyamatosan jár a magasabb bérezés a törvény alapján, ezzel egy sajátos egészségügyi ágazati garantált bérminimum-szabályozás valósul meg),

- az emelés nem valósulhat meg a munkáltató által egyoldalú döntéssel eltérített (megemelt) illetménykiegészítés (illetmény, munkabér, pótlék) terhére, azaz a tényleges illetményhez, munkabérhez kapcsolódik,

- az illetmény- illetve béremelés kereset-kiegészítés jellegű, azaz annak összegét a mozgó bérelemek (különösen: ügyeleti díj, rendkívüli munkavégzés pótléka, műszakpótlék) számítása során nem lehet figyelembe venni a már fennálló jogviszonyok esetében,

- a béremelés a költségvetési szerveknél, valamint az állami, egyházi és önkormányzati tulajdonú és fenntartású járó-és fekvőbeteg-ellátó egészségügyi szolgáltatóknál valósul meg.

A törvény emellett átmeneti rendelkezéseket állapít meg.

A 49. §-hoz

A törvény kiegészíti az Eütev.-et a bérnövelésre vonatkozó mellékletekkel.

Az 50-51. §-hoz

A szakasz az Eütev. módosítás egyéb részeivel összefüggő szövegcserés módosításokat hajtja végre és hatályon kívül helyező rendelkezéseket tartalmaz.

Az 52. §-hoz

A módosítás a gyógyszerhamisításról szóló 2011/62/EU irányelvnek való megfelelést szolgálja.

Az 53. §-hoz

A hatályos szöveg ellentétes a törvény szabályozási logikájával, ugyanis rendkívül tágan értelmezi azon termékek körét, amelyek kívül eshetnek a gyógyszerszabályozás területén, miközben tulajdonságaik alapján (pl. mert gyógyszerhatóanyagot tartalmaznak) indokolt lenne, hogy azt alkalmazzuk. A gyógyszertörvény alkalmazása alól kivételt csak akkor szabad engedi, ha az adott termékkategóriára vonatkozó speciális szabályozási keret (pl. természetes gyógytényezők) már rendelkezésre áll, ami lehetővé teszi a megfelelő hatósági kontrollt, illetve a műszaki követelmények érvényre juttatását. Erre tekintettel indokolt az emberi fogyasztásra szánt egyéb termékek körének pontosabb körülhatárolása.

Az 54. és 57. §-hoz

Az uniós gyógyszerkódex (2001/83/EK irányelv) 2010/84/EU irányelvvel módosított 111. cikk (7) bekezdése nem említi a farmakovigilancia rendszer helyszíni ellenőrzését azon esetek között, amikor a hiányosságokat a Gyógyszerügynökség részére is továbbítani kellene.

A 22a. cikk (1) bekezdés a) pontja csupán arról rendelkezik, hogy a hatóság ösztönzi a közös engedélyezés utáni gyógyszerbiztonsági vizsgálat elvégzését, de azt kötelezővé nem teheti.

A módosítás továbbá terminológiai pontosítást szolgál: az uniós gyógyszerkódex szóhasználatában helyesen a kiegészítő monitorozás (additional monitoring) szerepel.

Az 55. §-hoz

Az orvostudományi kutatásnak nem minősülő kutatási célú gyógyszerbehozatalhoz kapcsolódóan kerülnek megfogalmazásra olyan garanciális szabályok, mint az egyéb célra történő felhasználás tilalma, a fel nem használt gyógyszer megsemmisítésének kötelezettsége, valamint tájékoztatási kötelezettség előírása a kutatás befejezését követően.

Az 56. §-hoz

A módosítás a szakmailag helytelen szöveg javítását célozza.

Az 58. §-hoz

Az irányelvnek és a jelenlegi gyakorlatnak megfelelő pontosítás.

Az 59. §-hoz

A módosítás megteremti a jogszabályok közötti koherenciát az intézeti gyógyszertár gyógyszer- és eszközbeszerzéssel kapcsolatos hatásköre tekintetében.

A 60. §-hoz

A gyógyszerészeti államigazgatási szerv ellenőrzési jogosultságai bővülnek annak érdekében, hogy a törvény és a törvény felhatalmazása alapján elfogadott jogszabályok rendelkezéseinek betartását közvetlenül ellenőrizhesse a szolgáltatóknál.

A 61. §-hoz

A módosítás a gyógyszerhamisításról szóló 2011/62/EU irányelvnek való megfelelést szolgálja.

A 62. §-hoz

A módosítás célja annak biztosítása, hogy a gyógyszerészeti államigazgatási szerv saját működtetése mellett az alapfeladataként nevesített - külön jogszabályban részletesen meghatározott - intézmény-fenntartási feladatainak ellátására is felhasználhassa a hozzá befolyó díjbevételeket, az így beérkező bevétel az egészségügyi intézmények működtetésére is felhasználhatóvá váljon, az egészségügyi ellátórendszeren belül maradjon.

A 63. §-hoz

A felhatalmazó rendelkezések köre bővül, illetve módosul a gyógyszerhamisításról szóló 2011/62/EU irányelv rendeleti szintű átültetése, továbbá annak érdekében, hogy a gyógyszergyártásnál közreműködő meghatalmazott személyek, valamint a gyógyszer-nagykereskedelmi tevékenység folytatásánál közreműködő felelős személyek szakképesítési követelményeit elkülönítetten lehessen meghatározni.

A 64. §-hoz

A § jogharmonizációs klauzulát tartalmaz.

A 65. §-hoz

A kábítószerekkel és pszichotróp anyagokkal, valamint az új pszichoaktív anyagokkal végezhető tevékenységekről, valamint ezen anyagok jegyzékre vételéről és jegyzékeinek módosításáról szóló 66/2012. (IV. 2.) Korm. rendelet 1. számú mellékletének C) jegyzékére felvételre került 44 új pszichoaktív anyag kockázatértékelésére vonatkozó határidő egy évről három évre módosul, mert az egy év a nemzetközi tapasztalatokra is figyelemmel, nagy valószínűséggel nem elégséges a megalapozott döntés meghozatalához.

A 66. §-hoz

A 2011-ben bevezetett új generikus program keretében eredményesen lezajlott preferált referencia ársáv képző licitek eredményei alapján több hatóanyag esetében csak egy-két készítmény került preferált státuszba. A folyamatos ellátás biztonságos biztosítása érdekében azonban indokolt a preferált referencia ársáv szélesítése.

A 67. §-hoz

Az ismertetés körében tartandó rendezvényekhez kapcsolódó előzetes bejelentés tartalmi követelményei bővülnek a hatósági ellenőrzés elősegítése érdekében.

A 68. §-hoz

Az ismertetés körében tartott rendezvényhez kapcsolódó nyilvánosságra kerülő adatok bővítése az átláthatóság növelése érdekében.

A 69. §-hoz

A 17. §-t új (10) bekezdéssel kiegészítő módosítás szerint a Gyftv. egyértelműen kimondja a gyógyszertárban forgalmazható (és egészségügyi céllal vásárolható) termékek ajándékozásának tilalmát (az egészségnevelő, népegészségügyi célú tájékoztató kiadványok kivételével).

A 17. §-t új (11) bekezdéssel kiegészítő módosítás szerint a Gyftv.-ben szabályozni indokolt a gyógyszertár hirdethetőségét (hasonlóképpen a gyógyszerek hirdethetőségéhez). A módosítás indokolja, hogy a gyógyszertár egészségügyi szolgáltatást nyújt a gyógyszerek és egyéb termékek értékesítésekor, valamint az ehhez kapcsolódó tájékoztatás során. A gyógyszerekhez kapcsolódó hirdetési/reklám tevékenység a kereskedelmi gyakorlat szabályozási keretei között szabályozott, a gyógyszertár lakossági hirdetései azonban jelenleg részletesen nem szabályozottak.

A 70. §-hoz

A gyógyszerismertetés hatósági ellenőrzését hivatott elősegíteni az eljárások során meghallgatott tanúk adatainak hivatalból történő zártan kezelésének lehetővé tétele.

A 71. §-hoz

A szabályozás célja, hogy azokban az esetekben, amikor a befogadást a szoros költségvetési pozíció nem teszi lehetővé, legyen lehetősége a gyártónak az igazgatási szolgáltatási díj megfizetése nélkül is a kérelmét újból benyújtania.

A 72. és 78. §-hoz

Az elmúlt évtizedben a támogatott gyógyászati segédeszközök közfinanszírozás alapjául elfogadott ára - egyes kivételektől eltekintve - az ártárgyalások hiánya vagy sikertelensége miatt, valamint az utóbbi években a befogadási eljárások során érvényesülő szigorúbb költségvetési fegyelem miatt nem emelkedett. A termelői vagy beszerzési árak ugyanakkor olyan mértékben emelkedtek, amely felemésztette az árrés-tartalékokat, amiben az árfolyamváltozás is szerepet játszott. Ezen aránytalanság enyhítése érdekében szükséges jogszabályban meghatározásra kerülő keretek között feloldani az ártól való eltérés tilalmát. Miniszteri rendeletben kerül meghatározásra azon eszközök köre, ahol a fenti lehetőség alkalmazható. Az intézkedés bevezetéséhez elengedhetetlenül szükséges előírni a betegtájékoztatási kötelezettséget is.

A 73. §-hoz

Azon gyógyszerek esetében, amelyek támogatásba történő befogadása legalább hat évvel ezelőtt megtörtént és nem rendelkeznek generikus versenytárssal, az egyes nemzetközi példák, valamint a gyógyszer-életgörbe alapján kötelező, kiegészítő gyártói befizetés bevezetése indokolt.

A 74. és 80. §-hoz

A fekvőbeteg-ellátás területén a fokozott állami szerepvállalás kialakításával szükséges, hogy a fekvőbeteg-ellátás integráns és stratégiai részeként működő intézeti gyógyszerellátás befektetők által történő működtetése törvényi szinten kerüljön kizárásra. Ezzel biztosítva, hogy a fekvőbeteg szakellátást nyújtó intézmények részére történő gyógyszer-, orvostechnikai eszköz és fertőtlenítőszer beszerzések országos központosított rendszeréről szóló 46/2012. (III. 28.) Korm. rendeletben foglaltak szerint az egységes elveken működő kórházi gyógyszer és orvostechnikai eszköz és fertőtlenítőszer ellátási rendszer kialakítása megvalósulhasson.

A 75., 77. és 81. §-hoz

A gyógyszertárak üzemeltetésével kapcsolatos tapasztalatok szerint egyes vállalkozások megyehatárokon átívelő kézigyógyszertár-láncok építését kezdték meg, melyhez igyekeznek felhasználni a kézigyógyszertárak jogi szabályozásával kapcsolatos hiányosságokat is.

A Gyftv. kézigyógyszertárakkal kapcsolatos szabályozásának pontosítása indokolt oly módon, hogy az egyes közforgalmú gyógyszertárak által ellátható kézigyógyszertárak száma maximált legyen.

A módosítás nemcsak a megbízható és színvonalas ellátást szolgálja, de több közforgalmú gyógyszertár számára teszi lehetővé, hogy működését/fennmaradását ilyen módon biztosítsa.

A Gyftv. 75. §-a szerint nem valósítható meg olyan összefonódás, amelynek eredményeképp négynél több gyógyszertár kerülne adott vállalkozás vagy vállalkozáscsoport közvetlen vagy közvetett irányítása alá. Az üzemeltetési tapasztalatok szerint ezt a rendelkezést jelenleg a hálózatok építői „baráti körbe tartozó” magánszemélyek által történő gyógyszertárvásárlásokkal kerülik meg, és ma már nem ritka a 8-10 gyógyszertárból álló, magánszemély által a liberalizáció leállítása után létrehozott hálózat. Megoldásként indokolt a korlátozás magánszemélyekre (természetes személyekre) történő kiterjesztése is.

A 76. §-hoz

A személyi jog visszavonására okot adó körülmények felsorolása kiegészül a Gyftv. 17. § (9) bekezdésével is, mely szerint a kereskedelmi gyakorlat tekintetében tilos a gyógyszertárat működtető vállalkozás által társadalmi szervezet, egészségügyi, szociális és gyermekintézmény (a továbbiakban e § tekintetében: intézmény) részére olyan adomány nyújtása, amely az intézmény vagy azok tagjai, illetve az intézmény által ellátottak részére történő gyógyszerbeszerzéshez köthető. A visszavonásra okot adó körülmények felsorolása kiegészül továbbá 17. § új (10) bekezdésében foglalt előírások ismételt megsértése esetével is.

A 79. §-hoz

A jogalkalmazáshoz szükséges átmeneti rendelkezést tartalmazza.

A 82-83. §-hoz

Szövegcserés és hatályon kívül helyező rendelkezéseket tartalmaz.

A 84-94. §-hoz

A módosítás az egészségügyi szakellátások esetében jelentősen egyszerűsíti a megállapított ellátási terület módosításának szabályait. A korábbi három eljárási típust egy eljárássá alakítja át, meghatározva, hogy hivatalból, vagy kérelemre indulhat az eljárás.

Emellett a korábbi, az eljárás megindítása előtti megállapodás intézményét - amely nagymértékben lassította és bonyolultabbá tette az eljárást - beépíti az ellátási terület módosítására vonatkozó eljárásba, a közigazgatási eljárás körében szabályozott egyezség formájában. Azonban változatlanul lehetősége van a fenntartónak, valamint az érintett települési önkormányzatnak is kezdeményeznie az ellátási terület módosítását, továbbá az elbírálás alapját jelentő szempontrendszer, valamint az ügyféli kör is változatlan marad.

Lehetővé teszi a módosítás, hogy az egészségügyi államigazgatási szerv hivatalból indult eljárásban egyik szolgáltatótól átcsoportosíthasson egy másik szolgáltatóhoz fekvőbeteg-, illetve járóbeteg-szakellátási kapacitásokat, amennyiben azt ellátási érdek indokolja. Ezáltal feleslegessé válik az egészségügyi ellátórendszer fejlesztéséről szóló törvénnyel elrendelt és 2012. második felében esedékes járóbeteg-szakellátási kapacitás és ellátási terület felosztási eljárás lefolytatása, ezért ennek hatályon kívül helyezéséről és az ehhez kapcsolódó szabályok módosításáról is rendelkezik.

A 95. §-hoz

1. A bírósági végrehajtással kapcsolatos és egyéb igazságügyi tárgyú törvények módosításáról szóló 2011. évi CLXXX. törvény az igazságügyi szakértői tevékenységről szóló 2005. évi XLVII. törvényben (a továbbiakban: Szaktv.) meghatározta az igazságügyi szakértők személyes adatok kezelésével kapcsolatos főbb szabályait.

A Szaktv. 12-12/B. §-a alapján a szakértő a tevékenysége során rendelkezésére bocsátott vagy tudomására jutott személyes adatokat a kirendelés vagy megbízás teljesítése, valamint tevékenységének szakmai, módszertani, etikai és a jogszabályoknak való megfelelőségének ellenőrizhetősége céljából jogosult kezelni.

A szakértő a tevékenysége során általa kezelt személyes adatokat - ha törvény másképp nem rendelkezik - a kirendelés vagy megbízás befejezését követően haladéktalanul zárolja.

A befejezett kirendelést vagy megbízást követően a szakértő az általa kezelt, zárolt személyes adatokat tevékenysége szakmai, módszertani, etikai megfelelőségének, valamint jogszabályszerűségének ellenőrizhetősége céljából a zárolástól számított 10 évig tárolja, és azokat kizárólag a kirendelő, megbízó, az igazságügyi szakértőkkel szemben etikai eljárás lefolytatására jogosult, valamint a személyes adatok kezelésére jogosult más szerv vagy személy részére továbbíthatja.

A szakértő a zárolt személyes adatokat a zárolástól számított 10 év elteltével törli.

A szakértő az általa vezetett adattovábbítási nyilvántartás adatait (azaz arra vonatkozó nyilvántartását, hogy az egyes adatokat mikor és hová továbbította) az adattovábbítástól számított 20 évig köteles megőrizni.

Az igazságügyi szakértő személyes adatok közül egészségügyi adatokat is kezel.

Az Eüak. az általános igazságügyi szakértőktől eltérő szabályozást tartalmaz, amely rendelkezéseket az igazságszolgáltatás érdekének megfelelően a Szaktv.-vel összhangban kell módosítani. Az Eüak. ráadásul csak az orvosszakértőt, illetve igazságügyi orvosszakértőt jogosítja fel egészségügyi adatok kezelésére, ugyanakkor a kirendelések során egészségügyi adatokat más igazságügyi szakértők (például foglalkozási baleset esetében munkabiztonsági szakértő, igazságügyi genetikai szakértő, antropológus, stb.) is kezelnek.

Mindezek alapján szükséges a Szaktv. fogalmainak megfelelően rendezni az Eüak. fogalomhasználatát.

2. A létrejövő OBDK, amelynek keretén belül fognak a jövőben dolgozni a betegjogi, ellátottjogi és gyermekjogi képviselők, fontos dokumentáció-megőrzési feladatot is el fog látni, ennek érdekében szükséges az Eüak. megfelelő módosítása is.

A 96. §-hoz

Pontosító rendelkezést tartalmaz.

A 97. §-hoz

A törvény a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) Eütev.-módosításokhoz kapcsolódó technikai módosítását végzi el.

A 98. és 100. §-hoz

A törvénynek a farmakovigilancia-irányelvvel összefüggésben szükséges módosításai miatt szükséges a korábban ezen rendelkezéseket beépítő, az egyes egészségügyi tárgyú törvények módosításáról szóló 2011. évi CLXXVI. törvény rendelkezéseinek módosítása.

A 99. §-hoz

A törvény még az azóta megszűnt regionális egészségügyi tanácsokat nevesíti, ezért szükséges a feladatot valóban ellátó szerv szerepeltetése a törvényben.

A 101-102. §-hoz

A szakmai kamarák működésében fontos az átláthatóság, a tisztségviselők választási minimumfeltételeinek és az arányos képviseletnek a biztosítása. Ennek érdekében, a jogalkalmazói tapasztalatokra is figyelemmel szükséges az egészségügyben működő szakmai kamarákról szóló 2006. évi XCVII. törvény kiegészítése.

-----STARTING---POINT---VEGE---

A 103. §-hoz

Hatályba léptető rendelkezéseket tartalmaz.

A 104. §-hoz

Jogharmonizációs rendelkezést tartalmaz.