2009. évi L. törvény indokolása

a fizetési meghagyásos eljárásról

-----STARTING---POINT---ALTALANOS--- 

1. A fizetési meghagyásos eljárás a pénzkövetelések egyszerűsített eljárásban történő érvényesítésére irányuló nemperes eljárás, amelyre a külön fejezetben nem szabályozott kérdésekben a Polgári perrendtartásról szóló 1952. évi III. törvény (a továbbiakban: Pp.) általános szabályait kell megfelelően alkalmazni. A jogintézmény legfőbb célja száz évvel ezelőtti bevezetésekor az volt, hogy az előreláthatólag nem vitatott igények peren kívül nyerjenek gyors elintézést, ami nemcsak a bíróságot tehermentesíti, de a felek számára is kedvező mind az időtartama, mind költségvonzata szempontjából. A fizetési meghagyásos eljárás mára - akárcsak Európa legtöbb államában - kulcsfontosságú jogintézménnyé vált a vállalkozások közötti késedelmes fizetés és a körbetartozás problémáinak megoldása szempontjából.

Az eljárás lényege, hogy a jogosult beadja a kérelmét az azt elbíráló szervhez (bíróság vagy külföldön más hatóság, adott esetben közjegyző), amely - ha a kérelem formailag nem hibás - rövid határidőn belül kibocsátja a fizetési meghagyást; ebben a kötelezettet felhívja, hogy a kért összeget a jogosultnak fizesse meg. A kötelezett ezután vagy megfizeti a kért összeget, vagy ellentmondással él, és az eljárás perré alakul, amelyet a bíróság tárgyal le. Ha a kötelezett nem vitatja a követelést, akkor végrehajtható okirat keletkezik (jogerős fizetési meghagyás), ha viszont vitatja, az eljárás úgy folytatódik, mint egy tipikus jogvita: a bíróság előtti perrel. A fizetési meghagyásos eljárás az Európai Unió minden tagállamában ismert nemperes eljárás.

Figyelemmel arra, hogy a fizetési meghagyásos eljárás a fentiek alapján egy igen egyszerű, bírói mérlegelést mellőző nemperes eljárás, Nyugat-Európában az utóbbi években sorra születtek azok a jogszabályok, amelyek az elektronikus adatfeldolgozásra támaszkodva minimálisra csökkentették az eljárás lefolytatásához szükséges időtartamot és a bírói közreműködés mértékét is. A fizetési meghagyásos eljárás automatizálásában a Német Szövetségi Köztársaság és Ausztria jár élen, ahol már az 1970-es és 80-as években megindultak az ezirányú fejlesztések (az eljárás szabályozása nagyon hasonló egyébként a magyarhoz). Fontos megemlíteni, hogy 2006. december 12-én az Európai Parlament és a Tanács elfogadta az európai fizetési meghagyásos eljárás létrehozásáról szóló 1896/2006/EK rendeletet, mely a nemzeti jogra tekintettel lehetővé teszi a kérelem elektronikus úton történő elintézését is (a rendelet a határon átnyúló ügyekre vonatkozik).

A fentiekre tekintettel az Országgyűlés is elfogadta a fizetési meghagyásos eljárás automatizálását előmozdító jogszabályt, a Polgári perrendtartásról szóló 1952. évi III. törvény és egyes kapcsolódó törvények módosításáról szóló 2008. évi XXX. törvényt (a továbbiakban: XII. Ppn.). Az eljárás elvileg 2009. július 1-jétől elektronikus úton is lefolytatható, az lényegesen egyszerűsödik. A fizetési meghagyásos eljárás lefolytatása nem feltétlenül igényli a bíróság közreműködését hiszen jogvita nem lévén nem jár ítélkezési tevékenységgel, másrészről viszont jelentősen leterheli a bíróságokat.

Lehetőség van ugyanakkor a körbetartozások szempontjából oly fontos eljárás bíróságon kívüli elintézésére is. A közjegyzőség olyan jogszolgáltató hatósági tevékenységet végez az igazságszolgáltatási szervezet részeként, amivel az érdemi ítélkezést végző bíróságokat tehermentesíti a formális jogszolgáltatási feladatoktól, hogy azok az érdemi jogviták elbírálására koncentrálhassanak. Így az Alkotmánybíróság gyakorlatának megfelelően [1/2008. (I. 11.) AB hat.] azon feladatokat, melyeket ugyan a bíróságok látnak el, de azok nem minősülnek érdemi ítélkező igénylő ügyeknek, átadhatók a közjegyzőségnek. Ilyenek tipikusan az olyan nemperes eljárások, amelyekben nincs érdemi jogvita.

A közjegyzőkről szóló 1991. évi XLI. törvény (a továbbiakban: Kjtv.) 1. §-ának (4) bekezdése - a tárgyban született AB határozatokkal összhangban - a közjegyzőség intézményének a magyar igazságszolgáltatási szervezeten belüli helyét és a közjegyzői tevékenység jellegét egészében meghatározza: a közjegyző a jogszabály által meghatározott hatáskörében az állam igazságszolgáltató tevékenysége részeként jogszolgáltató hatósági tevékenységet végez. Emellett a Kjtv. miniszteri indokolása is hangsúlyozta, hogy a közjegyző az állam felségjogából levezethető feladatokat lát el, közjogi jellegű jogosítványai vannak és a közjegyzőség intézménye az igazságszolgáltatásnak az a része, amelynek célja a jogviták kialakulásának megelőzése, a jogi prevenció. A Kjtv. alapján a közjegyzőt közreműködési kötelezettség terheli: a hatáskörébe és illetékessége alá tartozó ügyekben a közreműködését csak a Kjtv.-ben meghatározott okokból tagadhatja meg (ezekben az esetekben azonban a közreműködés megtagadása egyben kötelessége is). A közjegyző tehát - ellentétben a piaci szereplőkkel - nem háríthatja el a hatáskörébe tartozó ügyet, nem válogathat az ügyek között. A közjegyzői szolgáltatás folyamatosságát állandóan biztosítani kell, amit a közjegyző helyettesítésére vonatkozó szabályok garantálnak. A közjegyzői kar létszáma sem a szabad piaci viszonyok által befolyásolt, hanem jogszabályilag [15/1991. (XI. 26.) IM rendelet] limitált. A közjegyzői tevékenység ellenértéke sem szabad piaci megállapodás tárgya, hanem a közjegyzőt tevékenységéért jogszabályban [14/1991. (XI. 26.) IM rendelet] meghatározott díj és költségtérítés illeti meg. A Kjtv.-nek a közjegyző jogállására vonatkozó szabályai alapján az is megállapítható, hogy a közjegyző közjogi jogállását tekintve nagyon közel áll a bíró (az ügyész) jogállásához. A Kjtv.-nek a közjegyzői kinevezés feltételeire, az összeférhetetlenségre, az elvárható magatartás tanúsítására, az áthelyezés tilalmára, a szolgálat felső korhatárára vonatkozó szabályai lényegében azonosak a bíróra vonatkozó ugyanilyen szabályokkal. A közjegyző kizárására a Polgári perrendtartásnak a bíró kizárására vonatkozó szabályait kell alkalmazni. A közjegyzői hivatás is összeegyeztethetetlen a politikai életben való részvétellel. A közjegyzőt - más közhatalmi feladatot ellátó személyekhez hasonlóan - vagyonnyilatkozat tételi kötelezettség terheli. A közjegyző a közhatalom gyakorlásának külső jeleként iratain jogosult a Magyar Köztársaság címerének a használatára. A közjegyző hivatalos személy, ez a minőség magához a tisztségéhez tapad, függetlenül a konkrét esetben kifejtett tevékenységtől. A közjegyző a bíróhoz hasonlóan független, mert csak a törvénynek van alárendelve, és nem utasítható. A közjegyző tevékenységéhez közhitelesség, személyéhez pedig közbizalom fűződik. A közjegyzőnek pártatlannak és részrehajlástól mentesnek kell lennie.

Az Alkotmánybíróság a 944/B/1994. AB határozatában a közjegyzőség magyar jogrenden belüli helyét kijelölte, azzal kapcsolatban  következő főbb elvi megállapításokat tette: a közjegyzői tevékenység az állam igazságszolgáltató tevékenységének részét képezi, ahhoz, hogy e feladatának eleget tudjon tenni, az igazságszolgáltatásban elfoglalt különleges helyzete miatt különböző - az intézményt védő, valamint személyével szemben követelményként megfogalmazott - garanciális jellegű szabályok érvényesülnek (elmozdíthatatlansága, személyes felelőssége, a magánokiratkészítés tilalma, a közjegyzői állások szisztematizálása, a közjegyző székhelyhez kötöttsége stb.). Azt is egyértelműen leszögezte az AB határozat, hogy a közjegyző egyes tevékenységei körében hozott határozatainak jogosultságot megállapító jellege lehet (értékpapírok vonatkozásában gyakorolt jogkörei, öröklési jogi határozatai stb.). Másik oldalról az Alkotmánybíróság az 54/1993. (X. 13.) AB határozatban azt is kifejtette, hogy bár a közjegyzői tevékenységnek vannak gazdasági, más jogterületre is kiható vonatkozásai (a szolgáltatásokért fizetett díj, amely a közjegyzőt adójogi jogalannyá teszi, a közjegyző társadalombiztosítási jog alapján biztosítottnak számít), az bér- és jövedelemszerzésre irányuló, de nem gazdasági tevékenység, a jövedelmi-gazdasági vonatkozások a közjegyző érdemi tevékenységével összefüggésbe nem hozhatók, ez tehát nem változtat a közjogi státuszán és feladatkörén. Azt is kimondták a határozatok, hogy a közjegyzői foglalkozás sajátosságai az igazságszolgáltatás és a jogalkalmazás rendszeréből folynak: közjegyzői foglalkozásgyakorlás szabályai éppen ezért közjogi tartalmúak, s a közjegyzői tevékenységformák normatívan előírtak és formalizáltak. [Lényegében ezeket a megállapításokat teszi több más AB határozat is: ABH 1995, 734, 736., 161/B/2000. AB határozat, 27/1999. (IX. 15.) AB határozat; 161/B/2000. AB határozat; 32/2002. (VII. 4.) AB határozat.]

Az Alkotmánybíróság álláspontjával összhangban foglalt állást a Legfelsőbb Bíróság Bírósági Határozatokban 2000. évben 453. sorszámon közzétett eseti döntésében azzal kapcsolatban, hogy a közjegyző a jogügyletek közjegyzői okiratba foglalása során is hatóságként, nem pedig quasi ügyvédként jár el. Kifejtette, hogy annak megítélésénél, hogy egy tevékenység közhatalmi tevékenység-e, a tevékenység jellege a döntő és nem az, hogy a tevékenységet kifejtő személy a feladatait milyen szervezeti keretek között látja el. Ugyanezt az érvelést tartalmazza a PK 42. számú állásfoglalás, amikor kifejti, hogy nincs döntő jelentősége annak, hogy közhatalmi tevékenységet folytató személy a hatósági feladatait állami szerv alkalmazottjaként vagy más jogi felhatalmazás alapján végzi.

A közjegyzői tevékenység egésze hatósági jellegének a kérdését a Legfelsőbb Bíróság a 3/2004. polgári jogegységi határozattal döntötte el, akként, hogy abban a közjegyzői tevékenység egészére nézve is állást foglalt: döntése szerint a közjegyző közhatalmi tevékenységet gyakorol akkor is, amikor közokiratot készít.

A fizetési meghagyásos eljárás, mint permegelőző, érdemi jogvitát nem jelentő eljárás tehát alkotmányosan áttelepíthető a közjegyzőség hatáskörébe. A közjegyzőség költségvetési támogatás nélkül, a jelenlegi illetékszinteken illeték helyett bevezetendő díj ellenében kiépíti az elektronikus fizetési meghagyásos eljáráshoz szükséges infrastruktúrát, és lefolytatja az évi több mint 400 ezer ilyen nemperes eljárást a jelenlegi hosszabb bírósági eljárási időtartam helyett a törvény szerinti 3-15 nap alatt. Kiemelendő, hogy a - a közjegyzői eljárásokra vonatkozó hatályos szabályozással szemben - a törvény úgy rendelkezik, hogy a rászoruló felek a bírósági eljárások módjára részesülhetnek költségkedvezményben, az egyébként nem költségmentes felek pedig a díjat beszámíthatják az esetleges későbbi peres eljárás illetékébe.

A jogalkotó a közjegyzőségnek alapvetően azt a szerepet szánta, hogy jogszolgáltató hatósági tevékenységgel járuljanak hozzá a jogviták elkerüléséhez, és ezzel tehermentesítsék a bíróságokat. A közhitelességgel felruházott közjegyzők a jogügyletekről és jogi jelentőségű tényekről közokiratot állítanak ki, és lefolytatják a hatáskörükbe utalt nemperes eljárásokat.

A közjegyzők hatékonyságát jól szemléltetik a statisztikai adatok, amelyek kétségtelenné teszik, hogy a közjegyzőség alkalmas arra, hogy a hatáskörébe utalt ügyeket időszerűen és jogerősen lezárva intézze. A közjegyzőkhöz 2007-ben közel 125 ezer hagyatéki és egyéb nemperes ügy érkezett, melynek 98,8%-át befejezték a tárgyévben, mindössze az ügyek 1,2%-a húzódott át a 2008. évre; a folyamatban maradt ügyek döntő többsége hagyatéki ügy volt. A közjegyzői nemperes eljárások hatékonyságát mutatja, hogy a közjegyzők a befejezett nemperes eljárások közül közel 99 ezer ügyet három hónapon belül, közel 17 ezer ügyet pedig hat hónapon belül intéztek el. A tizenkét hónapon belül befejezett, és az egy, valamint a két év elteltével befejezett ügyek száma elenyésző és döntően a hagyatéki eljárásoknál fordul elő, amelyek jellegüknél fogva hosszabb elintézési határidőt igényelnek, mint az egyéb nemperes eljárások. A gyakorlati tapasztalatok szerint az ügyek ilyen mutatók szerinti elintézését az országos, de helyi specialitásokhoz, ügyérkezési adatokhoz is igazodó intézményi hálózat, a fejlett adminisztratív és informatikai rendszer alkalmazása teszi lehetővé. A törvénynek a közjegyzők által lefolytatott nemperes eljárások körének bővítésével az a célja, hogy más területeken is biztosítsa ezen intézményrendszer igénybe vehetőségét.

2. Az alávetéses illetékesség rendelkezéseit kiegészíti a törvény két új szabállyal, amelyek hozzájárulhatnak a bíróságok arányos ügyteher-elosztásához és ezzel az időszerű ítélkezés feltételeinek javításához. A törvény a jelenleg legnagyobb ügyteherrel dolgozó két megyei bíróság, a Pest Megyei Bíróság és a Fővárosi Bíróság tekintetében (az éven túli perek 3/4-e e két bíróságon koncentrálódik), illetve a helyi szintű bíróságok közül a Pesti Központi Kerületi Bíróság esetében kizárja annak lehetőségét, hogy a felek a vagyonjogi ügyeik tekintetében felmerülő jogvitájukra kikössék e bíróságok illetékességét. Emellett biztosítja a törvény az alperes számára azt a jogot, hogy az általános szerződési feltételek között kikötött, számára kedvezőtlen hatással járó illetékesség alapján eljáró bíróságtól a per áttételét kérje az általános, illetve a vagylagos illetékességgel rendelkező bírósághoz.

3. A Pp. XX. fejezete és számos, közigazgatási hatósági eljárást szabályozó külön törvény alapján a közigazgatási határozatok bírósági felülvizsgálata során az ügyek jelentős hányadában az egyébként is jelentős ügyteherrel dolgozó Fővárosi Bíróság jár el. Annak érdekében, hogy a szolgáltató igazságszolgáltatás elvéből következő követelmények érvényesülhessenek, vagyis a határozatok felülvizsgálata kerüljön - ügyfélbarát módon - közel az állampolgárokhoz, továbbá a Fővárosi Bírósághoz érkező ügymennyiség csökkenjen (így az ott maradó ügyek elbírálása során az ítélkezés időszerűsége biztosítható legyen), a törvény felülvizsgálja a közigazgatási perek illetékességi szabályait. A jogalkotó célja az, hogy kizárólag azon közigazgatási határozatok felülvizsgálata maradjon a Fővárosi Bíróság kizárólagos illetékességében, melyek elbírálásához speciális szakismeret (pl. gazdasági, műszaki) szükséges vagy kiemelkedően fontos az egységes joggyakorlat ilyen módon történő biztosítása. Ehhez képest nem alapozhatja meg a kizárólagos illetékesség fenntartását önmagában az a körülmény, hogy a peres félként eljáró közigazgatási szerv székhelye Budapesten van, a szolgáltató igazságszolgáltatásnak ugyanis biztosítania kell, hogy az állampolgárok, szervezetek a lehető legkisebb idő- és költségráfordítással intézhessék ügyeiket, köztük pereiket is.

-----STARTING---POINT---RESZLETES---

Az 1-2. §-hoz

1. A fizetési meghagyásos eljárás a pénzkövetelések, valamint ingó dolog kiadása iránti követelések egyszerűsített eljárásban történő elbírálására irányuló nemperes eljárás, melyet a Pp. XIX. Fejezete szabályoz. A törvény az eljárás lefolytatását közjegyzői hatáskörbe útalja, indokolt ezért azt külön törvényben szabályozni. A törvény - más nemperes eljárások szabályozásához hasonlóan, célszerűségi megfontolásból, elkerülendő számos rendelkezés megismétlését - rögzíti, hogy a fizetési meghagyásos eljárás mögöttes joganyaga a Pp., melynek rendelkezései mindazon eljárási kérdésekre alkalmazandóak, melyet e törvény nem rendez. A törvény azzal, hogy rögzíti, hogy az eljárás lefolytatása közjegyzői hatáskörbe tartozik, egyértelműen meghatározza az állami jogszolgáltató tevékenység végzésére irányuló hatáskört.

A közjegyző eljárása, mint polgári nemperes eljárás - az egyéb közjegyzői nemperes eljárásokkal összhangban - a bíróság eljárásával azonos hatályú. A fizetési meghagyásos eljárásra egyébiránt az egyes közjegyzői nemperes eljárásokról szóló 2008. évi XLV. törvény (a továbbiakban: Kjnp.) nem alkalmazandó, tekintettel arra, hogy jelen törvényben az ott szabályozott kérdésekhez képest jelentős számú eltérés, illetve részletesebb szabályozás található.

2. A közigazgatási és a bírósági ügyintézés területén az utóbbi időben egyre inkább megnőtt az igény a modern technikai eszközök alkalmazására, az ezzel járó lehetséges előnyök kiaknázására. Az Európai Unió több országában az utóbbi években, évtizedekben sorra születtek azok a jogszabályok, jogi megoldások, amelyek főként az elektronikus ügyintézés területén az egyes eljárásokat automatizálva szoftverek alkalmazásával minimálisra csökkentették az eljárás lefolytatásához szükséges időtartamot és a bírói közreműködés mértékét is. A fizetési meghagyásos eljárás automatizálásában a Német Szövetségi Köztársaság és az Osztrák Szövetségi Köztársaság jár élen, ahol már az 1970-es, illetve 1980-as években megindultak az ezirányú fejlesztések. Fontos megemlíteni, hogy 2006. december 12-én az Európai Parlament és a Tanács elfogadta az európai fizetési meghagyásos eljárás létrehozásáról szóló 1896/2006/EK rendeletet, mely a nemzeti jogra tekintettel lehetővé teszi a kérelem elektronikus úton történő elintézését is.

Figyelemmel az európai jogfejlődésre és a hazai környezetben bekövetkezett technikai fejlődésre, időszerűvé vált a fizetési meghagyások kibocsátásával kapcsolatos nemperes eljárás szabályainak a modernizációja, ezzel összefüggésben az automatizált eljárás bevezetése is. Az e téren elérhető kedvező változások egyfelől javítanák a kintlévőségek behajtásának esélyét, másfelől - a hatáskör közjegyzőkhöz telepítésével - módot adnának a bíróságokon belül a bírósági titkárok, ügyintézők egy részének a peres ügyekben ítélkező tanácsokhoz történő átcsoportosítására is.

A törvény szerint 2010. június 1-jétől működik a Magyar Országos Közjegyzői Kamaránál (a továbbiakban: MOKK) egy országosan egységes számítógépes rendszer, amely tartalmazza, és gépi úton feldolgozza a fizetési meghagyásos eljárásban tett nyilatkozatokat, iratokat (a továbbiakban: MOKK rendszere). A rendszerhez minden közjegyző közvetlenül hozzáfér, és e rendszeren keresztül, elektronikus úton végzi az eljárási cselekményeket. A számítógépes rendszer mindig az adott közjegyző „nevében” jár el, a meghagyásra és egyéb iratokra mindig annak a közjegyzőnek a neve és bélyegzőlenyomatának képe kerül, aki felelős a kiadott határozatokért (aki az adott ügyben eljár). A rendszerhez internetes felületen a felek is hozzáférhetnek, akik a törvényben foglalt feltételekkel beadványaikat közvetlenül rögzíthetik a rendszerben. A törvény lényegében automatizált vezet be azzal, hogy kimondja: a kifejezetten emberi közreműködést nem igénylő eljárási cselekményeket a MOKK rendszere is elvégezheti, természetesen csak akkor, ha az eljárási cselekmény elvégzésnek törvényi feltételei fennállnak. Az ily módon elvégzett eljárási cselekmény értelemszerűen az eljáró közjegyző intézkedésének tekintendő annak minden jogkövetkezményével együtt.

A kérelmet elektronikus úton is be lehet benyújtani, ebben az esetben a kérelmet a közjegyző 15 nap helyett - amely a szóbeli vagy a papír alapú előterjesztések esetén irányadó - legfeljebb 3 munkanap alatt intézi el, automatikus feldolgozás keretében. A papíron beérkező és szóban előterjesztett kérelmeket is automatikusan dolgozza fel a rendszer, ennek azonban az a feltétele, hogy azt a közjegyző rögzítse a MOKK rendszerén. Ezen utóbbi többletfeladat indokolja azt, hogy (a bíróságnak 30 nap alatt kell a fizetési meghagyást kibocsátania) a határidő 15 nap legyen.

A 3. §-hoz

A törvény a fizetési meghagyás kibocsátásának esetei körében a Pp. 2009. január 1-jétől hatályos, a kisértékű perekre is tekintettel kialakított szabályait veszi át, így az egymillió forintos, kötelező értékhatár érintetlenül hagyása mellett a munkaviszony (egyéb, munkaviszonnyal együtt kezelendő jogviszony) sajátosságaira tekintettel biztosítja a közvetlen perindítás lehetőségét.

A kötelező értékhatár - amelyet ha a követelés nem halad meg, csak nemperes úton történhet az igényérvényesítés - azonban nem zárja ki, hogy a fél igényét az Európai Parlamentnek és a Tanácsnak a kis értékű követelések európai eljárásának bevezetéséről szóló 861/2007/EK rendeletében meghatározott eljárásban vagy akár - ha annak törvényi feltételei fennállnak - választottbírósági eljárásban érvényesítse.

A Pp.-hez hasonlóan egyértelművé teszi a törvény, hogy ha a kötelezettnek nincsen ismert belföldi lakóhelye, az eljárás lefolytatásának nincs helye, a jogosult per útján érvényesítheti követelését. Ugyanígy - összhangban a Pp. 349. §-ának (4) bekezdésével - a munkaviszonyból származó pénzkövetelés iránti igény fizetési meghagyás útján csak akkor érvényesíthető, ha az ügy tárgya nem a jogviszony keletkezése, módosulása, megszűnése vagy a munkaviszonyból származó kötelezettségeknek a munkavállaló által történt vétkes megszegése miatt alkalmazott jogkövetkezmény, illetve fegyelmi vétség miatt alkalmazott jogkövetkezmény.

A 4-7. §-hoz

A közjegyző eljárása során - hasonlóan a bíró eljárásához - előfordulhat, hogy tőle az ügy tárgyilagos elintézése elfogultság miatt nem várható el; e helyzet kezelésére szolgálnak a kizárásra vonatkozó rendelkezések. Ezeket a kizárási okokat, illetve a kizárás nem igazgatási úton történő elintézését a törvény nem szabályozza önállóan, csak utal arra, hogy e vonatkozásban a Pp.-nek a bíró kizárására vonatkozó szabályait kell megfelelően alkalmazni. A rendelkezés indoka, hogy az eljárás során biztosítható legyen az eljáró közjegyző pártatlansága és függetlensége, ugyanúgy, ahogy a Pp. is biztosítja az eljáró bíró függetlenségét a bírósági eljárások során. E rendelkezést a törvény a Kjnp.-ben foglaltakhoz hasonlóan szabályozza.

A törvény szerint abban az esetben, ha a közjegyző az eljárásban a vele szemben fennálló kizárási okot maga jelentette be, vagy egyébként a mellőzéséhez hozzájárult, a kizárásról és az eljáró közjegyző kijelöléséről a MOKK elnöke dönt. A kizárásról a Pp. szabályainak megfelelő alkalmazásával az érintett közjegyző székhelye szerint illetékes helyi bíróság nemperes eljárásban határoz, ha a MOKK elnöke szerint a kizárási ok nem áll fenn, vagy a kizárási okot nem a közjegyző jelentette be, és kizárásához sem járult hozzá. Amennyiben MOKK elnökének döntése szerint a kizárási ok nem áll fenn, a kizárási ügyben keletkezett iratokat megküldi a kizárásról való döntés végett a bíróságnak.

Ha a bíróság az eljárásból a közjegyzőt kizárta, az erről szóló végzést az eljáró közjegyző kijelölése végett megküldi a MOKK elnökének; az eljáró közjegyzőt a MOKK elnöke jelöli ki.

A törvény a Pp. szabályaihoz hasonlóan rendelkezik a kizárási indítvány bejelentését követő eljárásról, továbbá lehetővé teszi az ismételten alaptalan bejelentést tevő bírságolását.

A rövid eljárási határidőkre tekintettel fontos, hogy a kizárási indítványok elintézése időszerűen történjen; a törvény ezért a MOKK elnöke e hatáskörének gyakorlását a MOKK elnökhelyettese számára is biztosítja. Annak érdekében ugyanakkor, hogy a kizárási indítványok elintézéséért első helyen felelős kamarai vezető kizárása esetén is egyértelműen biztosított legyen a pártatlan, független, szakszerű ügyintézés - garanciális okokból - ugyancsak bírósághoz telepíti a bejelentés elintézését a törvény.

A 8-9. §-hoz

A fizetési meghagyásos eljárásban mindegyik közjegyző az ország egész területére illetékes - emiatt értelemszerűen nincs helye illetékességi kikötésnek -, ezáltal biztosítható az ügyek a területi egyenlőtlenségektől független, rugalmasan, a lehető leghatékonyabban legyenek elosztása, elősegítve az eljárások lefolytatásának további gyorsítását.

Az elektronikus úton előterjesztett fizetési meghagyás kibocsátása iránti kérelmet a MOKK rendszere az igazságügyért felelős miniszter rendeletében meghatározott módon automatikusan osztja el. Ebben a rendszerben biztosítható az egyenlő elosztás, valamint a fizetési meghagyásos eljárásokkal éppen kevésbé leterhelt közjegyzők hatékonyabb bekapcsolódása az ügyek országos intézésébe. Az általánosan érvényesülő elosztási módszer alól a törvény három kivételt határoz meg: a mentesítést továbbá a kizárási ok fennállását valószínűsítő név-egyezést. A papír alapon benyújtott és a szóban előterjesztett fizetési meghagyás kibocsátása iránti kérelem folytán indult eljárásban értelemszerűen az a közjegyző jár el, akihez a fizetési meghagyás kibocsátása iránti kérelmet benyújtották, illetve akinél előterjesztették. Itt tehát a törvény a jogosultra hagyja a választás jogát, hogy a számára legkönnyebben megközelíthető közjegyzőt választhassa.

A közjegyző az átszignálást legfeljebb a bejelentési lehetőség megnyíltát követő munkanapon kérheti. A 15 napos ügyintézési határidő akkor kezdődik, amikor az iratok a kijelölt közjegyzőhöz megérkeznek.

Figyelemmel az esetleges váratlan, de rövidtávon előre kalkulálható helyzetekre, a közjegyző a MOKK elnökétől írásban, az érintett időszakot legalább harminc nappal megelőzően kérheti, hogy az általa megjelölt, legfeljebb 60 napos időszakra fizetési meghagyásos eljárásbéli közreműködés alól mentesítse. A MOKK elnöke a kérelmet csak fontos okból, így különösen az ügyfelek érdekeinek védelme és a MOKK rendszerének folyamatos és biztonságos működése érdekében tagadhatja meg. A közjegyző a mentesítés időszakában és az azt megelőző tizenöt napban új ügyet nem kap, a folyamatban lévő ügyekben pedig - amennyiben szükséges - gondoskodnia kell a helyettesítéséről.

A 10-14. §-hoz

A beadványokkal kapcsolatos szabályozás alapvetően két szempontból tér el a Pp.-től, mindkét körben az automatizált fizetési meghagyásos eljárás sajátosságaira és az ügyfelek érdekeire, az eljárás szolgáltatás jellegére tekintettel.

Tekintettel arra, hogy a beadványokat automatizált eljárás keretében dolgozzák fel - a beadványok adatait nyomban rögzítik a számítógépes rendszeren -, elegendő a papír alapú kérelemből is pusztán egy példányt benyújtani az eddigi minimum három helyett. A számítógépes adatfeldolgozás, valamint a bizonyítás kizártsága miatt csak a legszükségesebb esetekben lehet majd mellékleteket csatolni a papír alapú kérelemhez, ezek (az indoklásuk jelentőségénél fogva) különösen: a költségkedvezmény iránti kérelem, az igazolási kérelem, részletfizetési kérelem, kézbesítési vélelem megdöntése iránti kérelem és a félbeszakadással összefüggő beadványok. Ugyanez vonatkozik a meghatalmazására is: azt a beadványra kell rávezetni, illetve a meghatalmazott nyilatkozatát kell annak tartalmaznia.

A beadványok jelentős részét formalizált űrlapon lehet majd előterjeszteni, ezzel is könnyítve az ügyintézést és megelőzve az esetleges hiánypótlásokat. A formanyomtatványokat a jogbiztonság érdekében miniszteri rendelet fogja részletesen szabályozni.

A papír alapon benyújtott beadványt - amely bármely közjegyzőnél benyújtható - haladéktalanul, de legfeljebb három munkanapon belül a közjegyző rögzíti a MOKK rendszerén, akinél a beadványt előterjesztették. A hiányok pótlására vonatkozó felhívást a beadványt rögzítő közjegyző is kibocsáthatja. A miniszteri rendeletében meghatározott, a legtipikusabb papír alapú űrlapon előterjesztett beadványok - így különösen az ellentmondás - közvetlenül a MOKK-hoz is benyújthatók.

Jogi személyek - 2011-től pedig a vállalkozások - és jogi képviselővel rendelkező felek esetében az elektronikus kommunikációt kötelezően előírja a törvény, egyéb esetekben az lehetőség a fél számára. Az elektronikus úton előterjesztett beadványt - hasonlóan a cégeljáráshoz - az igazságügyért felelős miniszter rendeletében meghatározott elektronikus űrlapon lehet benyújtani, és a beadványt minősített elektronikus aláírással kell ellátni, ami garantálja, hogy azt tényleg a jogosult írta alá. Az elektronikus benyújtásra emellett az ügyfélkapun keresztül is mód van: a beadványt a hivatalos iratok elektronikus kézbesítéséről és az elektronikus tértivevényről szóló 2009. évi LII. törvényben foglalt, a természetes személy hivatalos iratainak a hivatalos szervhez történő elektronikus kézbesítésére (benyújtására) vonatkozó szabályok szerint kell benyújtani. Ebben az esetben elektronikus aláírás alkalmazása nem feltétlenül szükséges, ugyanis a küldő fél személyazonosságát az ügyfélkapu-rendszer igazolja. A központi elektronikus rendszer használata esetén az eljárás jellegére és jogkövetkezményeire tekintettel határozza meg a törvény - az elektronikus közszolgáltatásról szóló 2009. évi LX. törvényben foglalt azonosítási szintek alapján - az azonosítási követelményeket. Fő szabály szerint (ez vonatkozik pl. a kérelem benyújtására) legalább közepes szintű azonosítás szükséges a rendszer használatához: ez az ügyfélkapu jelszó-nyilvántartásán alapuló azonosítással, valamint az internettől független kommunikációs csatornán eljuttatott egyszer használatos azonosítóval történő azonosítást jelenti. Jogkövetkezményeinél fogva - a több ügyre vonatkozó iratbetekintési kérelmekre vonatkozóan - magas szintű azonosítás szükséges; ez legalább két egymástól független azonosítási módszer alkalmazásával történik, amelyek közül egynek tudás alapú azonosításnak kell lennie, a birtoklás alapú azonosításhoz pedig biztonságos aláíró eszköz és az azon lehelyezett megfelelő tanúsítvány használható fel.

A beadvány hiányosságairól az előterjesztő hibaüzenetet kap a rendszertől. A beadvány rögzítéséről a MOKK rendszere elektronikus úton automatikusan visszaigazolást küld. A visszaigazolás a beadvány tartalmi elemeit, az adatbevitel időpontját, az ügyszámot, az eljáró közjegyző nevét és székhelyét, valamint - díjköteles beadvány esetén - a díj megfizetéséről szóló igazolást tartalmazza.

Általános, a feleknek kedvező szabály, hogy a jogi képviselő által nem képviselt fél a beadványát bármelyik közjegyzőnél szóban is előterjesztheti (azaz a kötelezettnek nem kell a jogosulthoz közel lévő közjegyzőhöz fordulnia). Ha az ügyben nem az a közjegyző jár el, akinél a beadványt előterjesztik, a beadványt a MOKK rendszerén történő rögzítéssel küldi meg az eljáró közjegyzőnek. Ugyancsak az eljárás gyorsítását szolgálja az, hogy szóbeli előterjesztéskor nyomban lehet intézkedni a hiányok pótlása iránt.

A 15-16. §-hoz

Figyelemmel arra, hogy nemcsak a perben, de a nemperes eljárásban is fennállnak azok az indokok, amelyek folytán a jogalkotó a kézbesítési megbízott intézményét a XII. Ppn.-nel bevezette, ezért azt a fizetési meghagyásos eljárásban is megfelelően szabályozni kell.

Ha a külföldi jogosult nem jelöl meg kézbesítési megbízottat, a Pp.-vel összhangban neki az iratot hirdetményi úton kell kézbesíteni. Hirdetményi kézbesítés esetén a MOKK a honlapján közzéteszi, hogy a címzett részére iratot hirdetmény útján kézbesítenek. Az iratot címzett bármelyik közjegyzőnél megtekintheti (az irat interneten való közzétételére, adatvédelmi megfontolásokból értelemszerűen nincs mód). Az iratot a hirdetményi kézbesítés tényének közzétételét követő tizenötödik napon, illetve ha a címzett azon belül megtekinti, akkor a megtekintés napján kell kézbesítettnek tekinteni.

Garanciális szabály, hogy a fizetési meghagyás a kötelezettnek hirdetmény útján nem kézbesíthető. A törvény mind a papír alapú iratok kézbesítéséről, mind pedig az elektronikus kézbesítésről is rendelkezik; az utóbbi esetében 2011-től kerül sor a vállalkozások és jogi képviselővel rendelkező felek részére kötelezően elektronikus kézbesítésre. Papír alapú iratok esetében a fő szabály a hivatalos iratok kézbesítési szabályainak alkalmazása, de a fél azt is kérheti, hogy végrehajtói kézbesítés útján jusson el a címzetthez a meghagyás; ez utóbbi esetben a törvény a megtámadásra nyitva álló határidő számítására is tartalmaz külön szabályt.

A 17-18. §-hoz

A fizetési meghagyásos eljárásban beavatkozásnak és - a jogutódlás esetét kivéve - perbehívásnak, illetve perbevonásnak értelemszerűen nincs helye. Az eljárásban az ügyfelekre kedvező, és a jelenleg is érvényesülő Pp. 104/A. §-át alkalmazni kell.

Ha az igazolási kérelemhez mellékletet csatol a fél, azt az eljáró közjegyzőnél lehet benyújtani, illetve előterjeszteni. Ebben az esetben az egyébként elektronikus benyújtásra kötelezett fél is benyújthatja papíron a mellékletet.

A MOKK rendszerén keresztül előállított és kinyomtatott jegyzőkönyv, aktanyomat és határozat az eljáró közjegyző neve és székhelye mellett bélyegzőlenyomatának képét tartalmazza, a közjegyző aláírása nélkül hiteles. Ez a szabály szinte szó szerint megegyezik a német polgári perrendtartás (ZPO) vonatkozó rendelkezésével, és lehetővé teszi az iratok költséghatékony központi előállítását.

A fizetési meghagyásos eljárásban - mivel az egy alapvetően formalizált, iratokon alapuló eljárás - a fél meghallgatásának csak kivételesen van helye, így: a beadvány szóbeli előterjesztésekor, a fél szóbeli tájékoztatásakor, továbbá az igazolási kérelem és a költségkedvezmény iránti kérelem tárgyában való döntéshez szükséges meghallgatás esetén. Ugyancsak egyszerűsíti a törvény az eljárást azzal, hogy a felek nyilatkoztatása fő szabály szerint nem meghallgatással, hanem írásban történik. Az eljárásban értelemszerűen bizonyításnak sincs helye, az a felek nyilatkozatai alapján zajlik, érdemi jogvita kialakulásakor az ügy átkerül a bírósághoz. Az utóbbi alól kivételt képeznek a fél egyéni helyzetéből fakadó kérelmek: ezek alaposságát akkor is meg kell vizsgálni a közjegyzői eljárásban, ha az eljárás fő tárgya tekinttében egyébként csak bírósági szakban kerül sor bizonyításra (pl. költségkedvezmény iránti kérelem).

Az eljárásokban a törvény szerint felfüggesztésnek és szünetelésnek - az eljárások jellegéből adódóan - nincs helye.

A 19-22. §-hoz

A fizetési meghagyás kibocsátása iránti kérelemre vonatkozó szabályok alapvetően azonosak a hatályos Pp.-ben található szabályokkal. A fizetési meghagyás iránti kérelmet - az ügyfelek helyzetét könnyítendő szóban, vagy - formanyomtatványon kell benyújtani. Az európai jogfejlődésre és az elektronikus fizetési meghagyásra tekintettel modernizálni kell a formanyomtatványt, és azt mind a papíralapú, mind az elektronikus nyomtatvány tekintetében miniszteri rendelet fogja meghatározni azok tartalmát, ideértve a kérelem tartalmát és feleknek szóló alapvető tájékoztatásokat is. A formanyomtatványt az interneten is letölthetővé kell tenni az adóbevallások mintájára intelligens nyomtatványként.

A kérelmet elektronikus úton is be lehet nyújtani, és abban a körben, amelyben ez nem jelent terhet - a jogi képviselővel rendelkező felek és a vállalkozások esetén - kötelező az elektronikus út alkalmazása.

Figyelemmel arra, hogy a fizetési meghagyás ellen az esetek jelentős részében nem terjesztenek elő ellentmondást, és így nincs lehetőség az alperesek adatainak bíróság általi rögzítésére, a későbbi végrehajtás veszélybe kerülhet. A bírósági végrehajtásról szóló 1994. évi LIII. törvény (a továbbiakban: Vht.) 11. §-ának (2) bekezdése ugyanis a végrehajtást kérőt - az adós azonosíthatósága érdekében - a Pp. 121. §-ában meghatározottakon túl legalább az adós anyja nevének vagy születési idejének, cég esetében cégjegyzékszámának megjelölésére kötelezi. Lényegesen megkönnyíti a végrehajtást, ha az adósnak a jogosult előtt ismert adatai feltüntetésre kerülhetnek. Így természetes személyek esetében a kötelezett anyjának neve vagy születési időpontja, adóazonosító jele a kérelem eshetőleges kelléke lenne (a formanyomtatvány külön felhívná a figyelmet, hogy a későbbi végrehajthatóság érdekében célszerű ezen adatok megjelölése). Jogi személy (jogi személyiség nélküli gazdasági társaság) kötelezett esetében pedig szintén eshetőleges kellék lenne a jogi személy nyilvántartási száma (cégjegyzékszám, társadalmi szervezetek nyilvántartásában szereplő nyilvántartási szám) és az adószáma, azzal, hogy ha a jogosult egyiket sem jelöli meg, a bíróság szerzi be a nyilvántartási számot (ha a nyilvántartás szerint a szervezet a megadott néven, címen nem létezik, a bíróság hiánypótlást rendel el). Az adószám megjelölése azért is könnyebb a jogosultnak, mivel az alaki kelléke a számlának, míg például a cégjegyzékszám nem, ugyanakkor a végrehajtó az adószám alapján is azonosíthatja az adóst.

A kérelemben megjelölhető perré alakulás esetére a perben illetékes bíróság, azokkal az adatokkal együtt, amelyekből a bíróság hatásköre és illetékessége megállapítható. Ha ezzel a lehetőséggel a fél nem él, a perbíróság illetékességét a Pp. 29., 30. és 40. §-a alapján kell megállapítani.

Az igényérvényesítő fél felelősségét, valamint az eljárás komolyságát erősíti az a rendelkezés, amely szerint a kérelemben szereplő adatok helyességéért a kérelmező felel.

Tekintettel arra, hogy a Pp. egyszerű pertársaságra vonatkozó második rendelkezése [51. § c) pont] azzal számol, hogy a bíróságok illetékességi területe rendszerint egy-egy kistérség - a jelentősebb ügyekben egy-egy megye -, és ezért szorosan össze nem függő ügyekben az alpereseket nem lehet a lakóhelyüktől távol eső bírósághoz citálni, a fizetési meghagyásos eljárásban - ahol az illetékességi szabályok teljesen eltérőek - már a Pp. 40. §-ára alapított fizikai jellegű korlát az ügyek felduzzasztása ellen nem tud érvényesülni. Mindezek alapján a csak „hasonló jellegű” ügyek tekintetében nem lehet megengedni a pertársaság alapítását, hiszen ez azzal járna, hogy a perré alakult eljárásban akár az ország teljesen különböző részein lakó alperesek is azonos - a lakóhelyüktől teljesen eltérő székhelyű - bíróság előtt kényszerülnének megvédeni magukat. Emellett a fizetési meghagyásos eljárásban az ügyek jelentős része hasonló (közüzemi számlatartozás, parkolóügyek stb.), a Pp. 51. §-a c) pontjának alkalmazása pedig parttalanná tenné az eljárást. Ezért a törvény kimondja, hogy a Pp. 51. § c) pontja nem alkalmazható.

A fizetési meghagyás kibocsátása iránti kérelem benyújtásának - mint ahogy azt a hatályos Pp. is kimondja - ugyanaz a hatálya, mint a keresetlevél beadásának.

A 23-25. §-hoz

A fizetési meghagyásos eljárás megindulását követően a törvény 23. §-a - lényegében a Pp. 124. §-ának mintájára - rendezi a meghagyás kibocsátása előtti intézkedéseket. A közjegyző a kérelmet nyomban megvizsgálja annak megállapítása érdekében, hogy nem kell-e a felet a hiányok pótlására felhívni, nincs-e helye az ügy áttételének, illetőleg a kérelem fizetési meghagyás kibocsátása nélküli, hivatalból történő elutasításának, és a szükséges intézkedéseket megteszi. Ha ezekre nincs szükség, a közjegyző az eljárási feladatai teljesítése érdekében, így különösen a kötelezett fél jogképességének a megállapítása végett bíróság vagy hatóság által jogszabály alapján szervezetekről vezetett nyilvántartásba betekinthet, abból adatot kérhet le (például cégnyilvántartás); iratokat szerezhet be bíróságtól, közjegyzőtől, más hatóságtól vagy szervezettől. Elektronikus nyilvántartás esetén az adatokat a MOKK rendszere ingyenesen automatikusan is lekérheti.

A 24. § a Pp. 130. §-át kiegészítve tartalmazza a kérelem elutasításának okait. Így a kérelmet akkor is el kell utasítani, ha annak a 3. §-a vagy törvény egyéb rendelkezése alapján nincs helye, ha a jogosult hirdetményi kézbesítést kér vagy a külföldi jogosult nem jelöl meg kézbesítési megbízottat. A törvény 24. §-a (1) bekezdésének i) pontja figyelembe veszi a Legfelsőbb Bíróság 4/2003. polgári jogegységi határozatát, és annak megfelelően határozza meg a perindítási - itt a fizetési meghagyásos eljárás megindítására nyitva álló - határidő elmulasztásának következményeit.

Fontos kiemelni, hogy amikor a meghagyást a kötelezettnek halála miatt vagy azért nem lehet kézbesíteni, mert a kötelezett a bejelentett címen ismeretlen, vagy onnan ismeretlen helyre költözött, erről a jogosultat értesíteni kell, és egyidejűleg fel kell hívni, hogy a kézbesítéshez szükséges adatokat harminc napon belül jelentse be. Ha a jogosult az adatokat bejelenti, a kézbesítést ismételten meg kell kísérelni, és ha az ismét sikertelen, a kérelmet az (1) bekezdés g) pontja alapján el kell utasítani. Ha az adatokat a jogosult nem, vagy hiányosan jelenti be, a kérelmet az (1) bekezdés l) pontja alapján kell elutasítani. A kézbesítési cím felkutatása tekintetében a törvény - 2011-es hatályba lépéssel - a közjegyző feladatává teszi annak megállapítását, s csak ennek eredménytelensége esetén kerül sor a fél hiánypótoltatására.

A fizetési meghagyás kibocsátása iránti kérelmet elutasító végzés ellen a jogosult fellebbezhet, illetve választása szerint ismét fizetési meghagyás kibocsátása iránti kérelmet terjeszthet elő, a bíróságnál keresetet indíthat, vagy követelését egyéb úton szabályszerűen érvényesítheti. Azaz a fél teljes jogorvoslatot kaphat a peres eljárás keretében, amelyet még akkor is joga van megindítani, amikor egyébként az igényt nem lehetne peres úton közvetlenül érvényesíteni, mert e követelt összeg nem haladja meg az egymillió forintot. Mivel ha a 30 napos határidőt a fél betartja, a perköltség részét képezik a fizetési meghagyásos eljárás költségei is, a perbíróság ezekről is dönt a tárgyaláson. Ezek alapján nincs olyan kérdés, amiről a bíróság nem döntene, ezért a fél jogorvoslati joga teljes mértékben érvényesül (a megoldás hasonlít például a birtokvédelmi eljárás jogorvoslati rendszeréhez).

A 26-27. §-hoz

A törvény a fizetési meghagyás kibocsátásának szabályait néhány változtatással veszi át a hatályos Pp.-ből. A legfontosabb módosítás, hogy a 30 napos határidő helyett a közjegyző a fizetési meghagyást, legkésőbb a kérelem beérkezésétől számított tizenöt napon belül - elektronikus úton beadott kérelem esetén, három munkanapon belül - bocsátja ki. Kiemelendő, hogy a rendelkezés nem csupán elvi jelentőségű, hiszen ha a közjegyző a határidőt elmulasztja, a határidő utolsó napját követő munkanapon a MOKK rendszere a közjegyző nevében automatikusan bocsátja ki a fizetési meghagyást. Utóbbi esetben a közjegyző felel (szakmai és anyagi felelősség), ha a meghagyás hibásan lett kibocsátva, és a hibát az ő mulasztása miatt nem lehetett orvosolni. A fizetési meghagyást csak a kötelezett részére kell kézbesíteni; a kérelemtől eltérő kibocsátásra pedig nincs mód.

A törvény meghatározza a fizetési meghagyás tartalmát és rögzíti, hogy a kézbesítésnek ugyanaz a hatálya, mint a keresetlevél kézbesítésének.

A 28-33. §-hoz

A törvény szerint - ahogy arról a hatályos Pp. is rendelkezik - a fizetési meghagyás ellen a kötelezett annak kézbesítésétől számított tizenöt napon belül ellentmondással élhet. Jelentős könnyítés azonban az ügyfelek részére, hogy a jogi képviselővel nem rendelkező fél a 11. § alapján szóban is, egyébként pedig írásban is bármelyik közjegyzőnél előterjesztheti ellentmondását (jelenleg csak az eljáró bíróságnál és csak írásban lehet ellentmondással élni). Új elem, hogy az ellentmondást az igazságügyért felelős miniszter rendeletében meghatározott űrlapon közvetlenül a MOKK rendszeréhez is elő lehet terjeszteni. Ezt az űrlapot, válaszborítékkal együtt mellékletként a kötelezett a meghagyással együtt megkapja, így postaköltsége nem merül fel az eljárás során.

A Pp. 319. §-ának 2006. január 1-je előtt hatályos (3) bekezdése szerint, ha a kötelezett az ellentmondásban okirati bizonyítékkal valószínűvé tette, hogy az érvényesített követelést a fizetési meghagyás kibocsátását követően már teljesítette, a bíróság az okirati bizonyíték másolatának csatolásával felhívta a jogosultat, hogy tizenöt napon belül nyilatkozzék a követelés fennállásáról. Ha a jogosult a kötelezett állítását elismerte, vagy a felhívásra nem nyilatkozott, a bíróság az eljárást megszüntette, egyébként pedig tárgyalást tűzött ki. A hivatkozott norma szerint magát a fizetési meghagyásos eljárást szüntette meg a bíróság, ha a kötelezett a fizetési meghagyás kibocsátása után - akár éppen annak hatására - teljesített. Ebben az esetben a jogosult nem jutott res iudicatahoz, az eljárás megszüntetése folytán nem jutott jogerős fizetési meghagyáshoz, így ugyanabban az ügyben ugyanazon felek között újabb jogvita keletkezhetett, a teljesített összeg vissza is volt követelhető. A Pp. XI. novellája (2005. évi CXXX. törvény) a jogtudományban hosszabb ideje elterjedt nézetre hivatkozva - miszerint a hivatkozott törvényhely szövegezése téves - módosította a rendelkezést. Az új szabály szerint az eljárást akkor lehet megszüntetni, ha a meghagyás kibocsátását megelőzően teljesített a kötelezett, és ezt okirati bizonyítékkal valószínűsítette. Nyitva maradt azonban az a kérdés, hogy mi a teendő, ha a kötelezett a meghagyás kibocsátása és kézhezvétele között, vagy az után teljesít, és ellentmond. A megoldás, melyet először a XII. Ppn. mondott ki, és melyet most a törvény is átvesz, kétirányú. Egyrészt az elhatárolási pont nem a meghagyás kibocsátása, hanem annak a kötelezett részére történő kézbesítése kell, hogy legyen, míg expressis verbis ki kell mondani, hogy a meghagyás kézhezvétele utáni teljesítésre hivatkozás nem tekintendő ellentmondásnak, az a követelés elismerésének minősül, és a meghagyás ebben az esetben jogerőre emelkedik, azonban a bíróság azon jelzi, hogy a követelést a kötelezett kielégítette, végrehajtásnak helye nincs. Természetesen egy részletes tájékoztatással ellátott formanyomtatvány ezeket a problémákat is képes orvosolni.

A törvény a XII. Ppn.-nel összhangban a kézbesítési vélelemmel jogerőre emelkedett fizetési meghagyással szemben - német példára de annál jóval szűkebb körben - a végrehajtási szakban is megnyitja az ellentmondás lehetőségét. Ennek garanciális jelentősége van azokban az esetekben, amikor a kötelezett nem tud a vele szemben kibocsátott, adott esetben visszaélésszerűen előterjesztett fizetési meghagyásról, ugyanakkor le fogja lassítani az érintett végrehajtási eljárásokat. Az ellentmondás előterjesztésével a végrehajtást ugyanis felfüggesztik, a jogerős fizetési meghagyás ipso iure hatályát veszti, a továbbiakban végrehajtási cselekményeket nem lehet foganatosítani. Ez elhárítható a Vht. 31/D. §-ában és a 250/2004. (VIII. 27.) Korm. rendeletben szabályozott végrehajtói kézbesítés intézményének igénybe vételével (ha ez eredményes, az ellentmondási határidő ekkor veszi kezdetét), ezt viszont a kézbesítést kérelmezők költségére végzik a végrehajtók, arra költségkedvezmények nem vehetők igénybe. Minderre azért van szükség, mert egyrészt az eljárás automatizációja kizárja az érdemi vizsgálat lehetőségét, nem lehet elutasítani még a nyilvánvalóan alaptalan kérelmeket sem, azok tartalma csak a jogosulttól függ, másrészt az utóbbi időben elszaporodtak a rosszhiszeműen előterjesztett kérelmek, amelyekre a kötelezettek azért sem tudtak reagálni, mert a postai kézbesítés terén is előfordultak szabálytalanságok.

Megakadályozandó azt, hogy a kötelezettek rosszhiszeműen éljenek az ellentmondás ilyen módon kiszélesített lehetőségével, a törvény kötelezővé teszi az ilyen fél pénzbírságolását, ha az alperes a jóhiszemű joggyakorlás követelményeivel ellentétesen vagy egyébként nyilvánvalóan alaptalanul terjesztett elő a 23. § alapján (tehát a meghagyás végrehajtói kézbesítése után, vagy a végrehajtható okirat kézbesítése után) ellentmondást kivéve, ha a fizetési meghagyás kézbesítésének vélelmét megdönti - azaz ha igazolja, hogy önhibáján kívül álló okból nem tudta átvenni a postai úton kézbesített meghagyást [Pp. 320. §].

A 34-35. §-hoz

Az eljárás megszüntetésének szabályai lényegében a Pp. 157-162. §-ának e nemperes eljárásban alkalmazható rendelkezéseit tartalmazzák. A megszüntető határozattal szemben - ugyanazon indokok alapján, mint az elutasítás esetén - a jogosult fellebbezhet, illetve keresetindítással fordulhat a bírósághoz. A keresetindítás jogi hatályai hasonlóak az elutasítás után történő keresetindításéihoz.

A közjegyző olyan határozata ellen, amely az eljárás megszüntetésére irányuló kérelmet elutasítja, a Pp.-hez hasonlóan külön fellebbezésnek helye nincs. Abban az esetben, ha a megszüntetést a kötelezett - vagy a kötelezett is - kérte, és a közjegyző e kérelemnek nem ad helyt, a kérelmet ellentmondásnak kell tekinteni, és a 37., valamint a 38. § szerint kell eljárni.

A 36. §-hoz

A törvény 36. §-a tartalmazza a meghagyás jogerőre emelkedésének szabályait, és azt, hogy a jogerős fizetési meghagyás ítélet hatályú határozat; ezt a hatályos Pp.-vel azonosan mondja ki.

A 37-38. §-hoz

A fizetési meghagyásos eljárás a kötelezett ellentmondásával perré alakul. A közjegyző az ellentmondásról értesítést küld a jogosultnak. A perelőkészítés kötelezettségét erősíti a felperes oldalán az a XII. Ppn.-nel bevezetett szabály, miszerint a közjegyző az ellentmondásról szóló értesítés kézbesíttetésével egyidejűleg az illetékfizetés kötelezettségére való figyelmeztetés mellett felhívja a jogosultat, hogy tizenöt napon belül az ügyre vonatkozó részletes tényállításait adja elő, és bizonyítékait a perbíróság részére terjessze elő. Ezek elmulasztása esetében a bíróság a pert megszünteti. A fizetési meghagyás iránti kérelmet előterjesztő jogosulttól ugyanis elvárható, hogy minden szükséges irat már az eljárás megindítása előtt álljon a rendelkezésére, és ellentmondás esetén ezeket azonnal be tudja nyújtani a bíróságnak. Ebben az esetben a bíróságnak - és az alperesnek is - lesz lehetősége az első tárgyalásra felkészülni, és éppen ezért realizálható a már első (vagy második) tárgyaláson való érdemi befejezés kívánalma.

A közjegyző ezzel egy időben megküldi az eljárásról készített aktanyomatot a perbíróságnak, amely intézkedéseket tehet a tárgyalás kitűzésére. A felesleges iratküldések elkerülése végett rendelkezik úgy a törvény, hogy a jogosultnak - immár felperesnek - a fent említett nyilatkozatait már közvetlenül a bíróságnak kell megküldenie.

A 39-41. §-hoz

A fizetési meghagyásos eljárásban hozott azon végzések ellen, melyek ellen a Pp. a fellebbezést megengedi, fellebbezésnek van helye, ha a fellebbezést a törvény nem zárja ki (lényegében egy ilyen konkrét rendelkezést tartalmaz a törvény: a megszüntetés iránti kérelmet elutasító végzés esetében). Mindkettő tekintetében ugyanis más típusú a jogorvoslat: a fél közvetlenül perrel a bírósághoz fordulhat. Ez a megoldás megegyezik például a Be. azon rendelkezésével, amely a polgári jogi igény érvényesítését egyéb törvényes útra (azaz polgári perre) utasítja.

Ha a végzés elleni fellebbezéshez a fél mellékletet csatol, azt kizárólag papír alapon az ügyben eljáró közjegyzőnél nyújthatja be, ugyanis az eljáró közjegyző fog intézkedni az iratok megyei bírósághoz való felterjesztése iránt. A fellebbezést a közjegyző székhelye szerint illetékes megyei bíróság a Pp. végzések elleni fellebbezésre vonatkozó szabályai szerint nemperes eljárásban bírálja el. A közjegyző az iratok felterjesztése helyett aktanyomatot küldhet a bíróságnak a fellebbezés elbírálása szempontjából szükséges iratokról.

A fizetési meghagyás ellen fellebbezésnek helye nincs, mivel a fizetési meghagyással szemben igénybe vehető rendes jogorvoslat - a hatályos Pp.-vel összhangban - az ellentmondás.

Mivel a jogerős fizetési meghagyás ítélet hatályú határozat, ellene a Pp. szabályai szerint perújításnak van helye. A perújítási eljárás lefolytatására az a bíróság rendelkezik hatáskörrel és illetékességgel, amelyik - ellentmondás esetén - elsőfokú bíróságként a perré alakult eljárás lefolytatására hatáskörrel és illetékességgel rendelkezett volna. A perújítási eljárás lefolytatása tehát nem a közjegyző hatáskörébe tartozik, és az nem nemperes eljárás, hanem a perbíróság előtti per. Mivel a perújítást a bíróság előtt kell kezdeményezni, a bíróság szerzi be az aktanyomatot a közjegyzőtől papír alapon vagy - erről szóló megállapodás esetén - a MOKK rendszerétől elektronikus úton.

A jogerős fizetési meghagyás ellen felülvizsgálatnak helye nincs, mivel az első fokon jogerőre emelkedik, és a Pp. ezen határozatok tekintetében egyébként is kizárja a felülvizsgálatot.

A 42-46. §-hoz

A törvény célja, hogy mind jogi, mind technikai, mind pénzügyi-gazdasági szempontból az eddigieknél hatékonyabb keretek között folyjanak le a fizetési meghagyásos eljárások.

A törvény ennek figyelembe vételével határozza meg az eljárás díját. Az ügyfeleknek érdemben nem kerülne többe az eljárás, hiszen a 3%-os költségszint nem növekedne. Éppen ellenkezőleg a díjszámítási skála degresszívebb lenne, jobban igazodna az eljárás költségeihez, így a jelenlegi maximum 450 000 forint helyett 300 000 forint lenne a maximálisan fizetendő díj, míg a minimális 3000 forint helyett 5000 forint lenne az alsó határ. Mivel a díjat perré alakulás esetén az illetékbe be kell számítani, ebben az esetben sem keletkezik többletköltsége a feleknek.

A díjat a MOKK részére kell megfizetni, amely ebből finanszírozza az informatikai rendszer felállításának és működésének személyi és dologi kiadásait (a hasonló nagyságú Bajorországban 102 főt alkalmaz az automatizált fizetési meghagyásos eljárást lebonyolító bíróság), a bevétel felét pedig felosztja az eljáró közjegyzők között, de nem az ügyérték, hanem a végzett munka arányában. Az eljárás költségeinek legnagyobb részét a dologi, ezen belül is a postaköltség fogja kitenni. Mivel az iratokat hivatalos küldeményként (ajánlva és tértivevénnyel) kell kézbesíteni, és a legegyszerűbb esetben (egy jogosult, egy kötelezett) is átlagosan 3 kézbesítésre kerül sor, ügyenként kb. 1500 forint lesz csak a MOKK oldalán felmerült postaköltség. Ki kell emelni, hogy 2007-ben a fizetési meghagyásos eljárások 84%-ában az ügyérték nem haladta meg a 200 000 forintot, azaz az ügyek döntő többségében a MOKK oldalán felmerülő postaköltség a fizetendő díj kb. 30%-át fogja kitenni. Éppen ezért gondoskodni kell arról is, hogy a nagyszámú féllel folyó eljárásokban (pl.: egyetemleges kötelezettek esetében) öt fő felett a minimális díj mértéke a felek számától függően növekedjék.

Az eljárási díj a félnek az eljárás kezdeményezésével és lefolytatásával felmerült költsége, melynek viselésére - a többi ilyen jellegű költséggel együtt - a Pp. rendelkezéseit kell alkalmazni. A költségviselés tekintetében ehhez képest speciális szabályokat a törvény nem állapít meg, azt ugyanakkor az egyértelmű jogalkalmazás érdekében rögzíti, hogy a díj az eljárási költség részét képezi. A díj egyébként nemcsak a fizetési meghagyásos eljárás, de a perköltség részét is képezi, tehát perré alakulás esetén is érvényesül a vesztes fizet elve: a pervesztes fél köteles viselni a bírósági illetékkel együtt a MOKK-nak fizetett díjat is. (Ha nem kerül sor perre, természetesen a jogosult előlegezi a díjat, míg az ellent nem mondó kötelezett viseli).

Jelentősen egyszerűsíti a törvény azoknak az ügyfeleknek a helyzetét, akik elektronikus úton adják be kérelmüket. Ők a díjat - szemben az eddigi illetékkel - elektronikus úton, bankkártyával kezdeményezett átutalással fizethetik meg. Egyébként - mivel a díjfizetés részletes szabályozása nem igényel törvényi szintet, az igazságügyért felelős miniszter további díjfizetési módokat is alkalmazni engedhet.

Az alapeljárás díjának mértéke tehát 3%, de legalább 5000 forint, legfeljebb 300 000 forint. Fontos, és az ügyfelek szempontjából szintén jelentős előnyt biztosító változás, hogy az eljárási díj alapjának a számítási módja eltér az illeték alapjának számítási módjától. Míg az illeték alapját nem mindig a ténylegesen követelt összeg figyelembevételével számítják ki, hanem időszakos szolgáltatások esetén az egyévi szolgáltatás értéke alapján (pl. havi 10 000 Ft járadék esetén az illeték alapja 120 000 Ft akkor is, ha csak egyhavi járadék a vitás), a fél igazságtalanul több illetéket köteles fizetni azoknál, akik nem időszakos szolgáltatás okán pereskednek. Mivel a Ptk. 280. §-ának (3) bekezdése szerint a tartásdíj, az életjáradék és a baleseti járadék hat hónapnál régebben lejárt és alapos ok nélkül nem érvényesített részleteit bírósági úton többé nem lehet érvényesíteni, ezért az esetek döntő többségében az illeték alapja (12 hó) többszöröse a ténylegesen követelt összeghez képest (max. 6 hó). Éppen ezért a törvény által meghatározott, mindig a ténylegesen követelt összeget figyelembe vevő számítási mód jelentősen előnyösebb a feleknek.

A 47-50. §-hoz

Kiemelendő, hogy az eddig megszokottakkal ellentétben - mivel az ügycsoport a társadalom széles rétegeit érinti, ellentétben a hagyatéki eljárással, itt a fél nem jut újabb vagyonhoz (vesztes fizet elve), és bizonyos értékhatár alatt ez az igényérvényesítés egyetlen módja - a törvény biztosítja, hogy a rászoruló felek a bírósági eljárásokhoz hasonlóan részesülhetnek költségkedvezményben.

Azt a természetes személy felet, aki jövedelmi és vagyoni viszonyai folytán az eljárási költséget fedezni nem tudja, jogai érvényesítésének megkönnyítése végett - kérelmére - részleges vagy teljes költségfeljegyzési jog illeti meg (személyes költségfeljegyzési jog). Költségfeljegyzési joga alapján a fél részben vagy egészben mentes az eljárási díj és a másolati díj előlegezése, valamint a közjegyző határozata ellen előterjesztett fellebbezés és az ellentmondás folytán perré alakult eljárás illetékének viselése alól. A személyes költségfeljegyzési jogra a Pp. 85. §-át és 86. §-ának (1)-(3) bekezdését kell megfelelően alkalmazni. A költségfeljegyzési jogra vonatkozó részletes szabályokat - mint ahogy most is - rendelet fogja tartalmazni. A megoldás lényege, hogy a szűkös vagyoni helyzetben lévő jogosultat e kiszolgáltatott helyzete ne akadályozza az igényérvényesítésben, ugyanakkor ne is ösztönözze az indokolatlan perlekedést a korlát nélkül juttatott kedvezmény. Éppen ezért az adós, ha nem mond ellen, viselni köteles a díjat, ellentmondás esetén pedig a pervesztes felet kötelezi a bíróság az eljárási díj viselésére (azaz a perre okot adó vesztes alperes, illetve az alaptalanul pereskedő felperes köteles a díjat megfizetni az eljárás végén).

A jogosult a költségkedvezmény iránti kérelmét a fizetési meghagyás kibocsátása iránti kérelmének előterjesztésével egyidejűleg terjesztheti elő. A kérelmet - ideértve ebben az esetben a fizetési meghagyás kibocsátása iránti kérelmet is - elektronikus úton nem lehet benyújtani, mivel ahhoz papír alapon kell mellékelni a külön jogszabályban meghatározott iratokat (jövedelemigazolás stb.). A közjegyző a fizetési meghagyás kibocsátása iránti kérelemnek a MOKK rendszerében történő rögzítését megelőzően dönt a költségkedvezmény iránti kérelemről. Ezen végzés ellen a jogosult közjegyző székhelye szerint illetékes megyei bírósághoz fellebbezhet. A felet költségkedvezményben részesítő jogerős végzés a peres eljárásra is hatályos, azonban a perben eljáró bíróság a végzést hatályon kívül helyezheti vagy megváltoztathatja.

A kötelezett a költségkedvezmény iránti kérelmét leghamarabb az ellentmondással egyidejűleg terjesztheti elő, ennek tárgyában a perbíróság dönt, mivel addig neki költsége fel sem merülhet.

A visszaélések elkerülése érdekében, ha a közjegyző a jogosultat költségkedvezményben részesítette, a fizetési meghagyás kibocsátása iránti kérelem MOKK rendszerén történő rögzítésekor nyilatkozik arról, hogy a jogosultat költségkedvezmény illeti meg, megjelöli annak mértékét és jogcímét; ha a költségkedvezmények tárgyában a másodfokú bíróság döntött, a nyilatkozatban elegendő erre a tényre utalni és a végzés számát feltüntetni. A közjegyző a nyilatkozat tartalmáért és a költségkedvezmény jogosult részére történő biztosításának jogszerűségéért a MOKK-nak anyagi felelősséggel tartozik. A területi közjegyzői kamara Ket. szerinti eljárásban ellenőrizheti a költségkedvezmények tárgyában hozott és első fokon jogerőre emelkedett határozatok jogszerűségét. Abban az esetben, ha a határozat jogszabálysértő, a közjegyzőt a juttatott kedvezmény MOKK részére történő megtérítésére kötelezi. A területi kamara Ket. alapján hozott jogerős és végrehajtható határozata alapján a MOKK a közjegyzőt az őt megillető munkadíjból a jogszerűtlenül juttatott kedvezmény összegét levonja. A területi kamara határozata és a MOKK levonási joga a jogosult már megkapott kedvezményét nem érinti.

További kedvezményeket határoz meg a törvény 49. §-a. Így a 100 Ft-os másolati díj alól mentes az eseti gondnok és az ügygondnok részére a közjegyző által készített jegyzőkönyv- vagy egyéb iratmásolat. Eljárásidíj-mentes továbbá a határozat kijavítása és kiegészítése iránti kérelem. Az eljárási díj az egyébként fizetendő eljárási díjnak a 10%-a, de legalább 2000 forint, ha a jogosult a fizetési meghagyás kibocsátása iránti kérelmétől a meghagyás kibocsátása előtt eláll. Ha pedig a jogosult az elutasítás, megszüntetés után ismételten nyújtja be a kérelmét, az eljárási díj az egyébként fizetendő eljárási díjnak az 50%-a. Ha a fél az általa fizetendő eljárási díjnál többet fizetett meg, a különbözetet részére a MOKK visszautalja.

Az 51-55. §-hoz

A törvény külön alcímben rendelkezik a fizetési meghagyás végrehajtásának közjegyző általi elrendeléséről, melyre a Vht. vonatkozó szabályait az itt megfogalmazott eltérésekkel kell alkalmazni. A végrehajtás illetéke helyett ez esetben is díjat kell fizetni: ez szolgál a végrehajtás elrendelésének, valamint az ügyintézés határidejét lényegesen csökkentő végrehajtható okirat megküldési rendszer fenntartására.

Ugyancsak az ügyfelek számára jelent könnyebbséget a végrehajtási kérelem előterjesztésére vonatkozó szabályozás: az lényegében megegyezik a fizetési meghagyás kibocsátása iránti kérelem előterjesztésének szabályaival (írásban, szóban előterjeszthető a kérelem bármelyik közjegyzőnél, az elektronikus kérelmet pedig az ügyelosztási rendszer juttatja el az eljáró közjegyzőhöz). Lényeges eltérés a hatályos rendszerhez képest az, hogy a végrehajtható okirat (végrehajtási lap) elektronikus okiratként kerül kiállításra és egy erre szolgáló, a Magyar Bírósági Végrehajtói Kamara által működtetett informatikai alkalmazás útján kerül kiosztásra és megküldésre az eljáró önálló bírósági végrehajtónak.

Az 56-58. §-hoz

A törvény rögzíti az automatizált eljárás technikai hátterét biztosító informatikai alkalmazás - a MOKK rendszere - működtetésének legfontosabb szabályait: a felhasználók azonosítását, az adatok tárolását, védelmét és továbbítását, valamint a műveletek naplózását és az üzemzavar következményeit.

A MOKK rendszerének biztosítania kell azt, hogy a benne tárolt adatok ugyanolyan védelmet élvezzenek, mint a bírósági ügyek bíróságon, ügyenként külön kezelt adatai. Emellett természetesen azt is biztosítani kell, hogy a felek és egyéb jogosultak az iratokba való betekintési jogukat is gyakorolhassák; ez történhet személyes megjelenéssel a közjegyző előtt és elektronikus úton is. Az utóbbi alkalmas arra is, hogy az elektronikus közigazgatási eljárásokban már bevált, az elektronikus úton elállított, de a félnek papír alapon eljuttatott irat hitelességét a fél megbízható, gyors és költségtakarékos módon - elektronikus úton - ellenőrizhesse.

A MOKK rendszeréhez német és osztrák mintára egy külön erre a célra kialakított nyomda is fog tartozni, ahol a kibocsátott meghagyások nyomtatása, borítékolása és postázása zajlik. Ugyanitt szkennelik be és rögzítik a rendszerben azon beadványokat, amelyeket közvetlenül a MOKK-hoz is be lehet nyújtani.

A fizetési meghagyásos eljárással összefüggésben keletkezett és a közjegyzőnél, illetve a MOKK-nál lévő iratok - ideértve a fél beadványait, azok mellékleteit is - az eljárás befejezését követő tíz év után selejtezendőek, a MOKK rendszerében rögzített adatokat pedig törölni kell. A 10 év selejtezési idő figyelemmel van arra, hogy a perújítás objektív határideje 5 év.

Az 59. §-hoz

Az Európai Parlament és a Tanács az európai fizetési meghagyásos eljárás létrehozásáról szóló 1896/2006/EK rendeletének megalkotásával az Európai Unióban - Dánia kivételével - olyan új, egységes peren kívüli eljárás került bevezetésre, amely gyors és hatékony módon teszi lehetővé a pénzkövetelések határon átnyúló érvényesítését. A rendelet a tagállamok belső jogához képest alternatív igényérvényesítési mechanizmust biztosít: nem érinti sem a tagállamok belső jogában megtalálható, és eltérő jogi megoldásokat tartalmazó fizetési meghagyásos eljárásokat, sem pedig a más közösségi jogszabályok, illetve a tagállamok belső joga szerinti egyéb igényérvényesítési módokat. A rendelet által intézményesített egységes európai eljárásban kibocsátott fizetési meghagyások végrehajtására a többi tagállamban külön eljárásban történő végrehajthatóvá nyilvánítás nélkül lesz lehetőség.

Az európai fizetési meghagyásos eljárás hazai alkalmazhatóságához szükséges a rendeleti minimumszabályozás belső jogi kapcsolódási pontjainak megteremtése, a törvény ennek a követelménynek tesz eleget. Így egyértelművé válik, hogy a közösségi rendeletben nem szabályozott kérdésekben - így például a tekintetben, hogy mely hatóság rendelkezik hatáskörrel az európai fizetési meghagyásos eljárás lefolytatására - a magyar jog szerinti fizetési meghagyásos eljárás szabályai érvényesülnek. A törvény tartalmazza azokat a speciális eljárási szabályokat is, amelyek segítségével a rendelet 20. cikke szerinti speciális - a Pp. XIV. Fejezetében foglalttól alapvetően különböző - felülvizsgálat megvalósulhat.

A 60. §-hoz

A § a felhatalmazó rendelkezéseket tartalmazza. Egyebek mellett szükséges az igazságügyért felelős miniszter felhatalmazása a fizetési meghagyásos eljárásban alkalmazandó űrlapok, a költségkedvezmény igénylése és odaítélése részletes szabályainak rendeletben történő meghatározására, továbbá - a közigazgatási informatikáért felelős miniszterrel együttesen - a MOKK rendszer informatikai biztonsági, technológiai, szervezeti-szervezési és módszertani követelményeinek meghatározására. Az utóbbi azért szükséges, mivel sem közigazgatási, sem bírósági rendszerek informatikai biztonsági tárgykörében hazai auditálási rendszer jelenleg nincs, ezért saját hatáskörben szükséges biztonsági követelményeket lefektetni. A követelményeket célszerű a Közigazgatási Informatikai Bizottság 25. számú ajánlás-sorozatában foglaltak figyelembevételével meghatározni, mivel ezek az informatikai biztonság minden lényeges területét átfogják, s így már az informatikai biztonságról szóló törvénnyel megteremteni célzott auditálási rendszer létrejötte előtt is lehetőséget adnak a fejlesztés alatt álló közigazgatási, és - ez esetben - az igazságügyi szolgáltatásokat támogató rendszerek biztonsági követelményeinek szakszerű meghatározására.

-----STARTING---POINT---VEGE---

A 61. §-hoz

A törvény szerint a fizetési meghagyásos eljárásra vonatkozó rendelkezések hatálybalépésének időpontja 2010. június 1-je, annak érdekében, hogy kellő idő álljon rendelkezésre mind a MOKK rendszerének kiépítésére, mind a jogalkalmazók és az ügyfelek felkészülésére. A törvény rendelkezéseit a hatálybalépésük után indult eljárásokban kell alkalmazni. Külön hatályba lépési időpontot tartalmaz a törvény a Pp. illetékességi szabályainak módosítására és az illetékekről szóló 1990. évi XCIII. törvény (a továbbiakban: illetéktörvény) módosítására. A felkészüléshez kapcsolódóan rögzíti a törvény a MOKK rendszerének alapjául szolgáló program tesztelését és a későbbi módosítások esetén követendő eljárást.

A 62. §-hoz

1. A bírósági ügyforgalmi adatok elemzése alapján megállapítható, hogy a bíróságok közül jelenleg a legnagyobb ügyteherrel a Pest Megyei Bíróság és a Fővárosi Bíróság dolgozik, hiszen az egy éven túli perek 3/4-e e két bíróságon koncentrálódik. Erre tekintettel a törvény a megyei bíróságok közül e két bíróság, illetve a helyi szintű bíróságok közül a Pesti Központi Kerületi Bíróság esetében kizárja annak lehetőségét, hogy a felek a törvény hatályba lépése után a vagyonjogi ügyeik tekintetében felmerülő jogvitájukra kikössék e bíróságok illetékességét. A megjelölt bíróságok illetékességének kikötésére mindaddig nem kerülhet sor a jövőben, amíg törvény - az ügyforgalmi adatok változására figyelemmel - erről másként nem rendelkezik. Ez hozzájárul a bíróságok arányos ügyteher-elosztásához és ezzel az időszerű ítélkezés feltételeinek javításához. Emellett a törvény biztosítja az alperes számára azt a jogot, hogy az általános szerződési feltételek között kikötött illetékesség alapján eljáró bíróságtól - legkésőbb az első tárgyaláson - a per áttételét kérje az általános, illetve a vagylagos illetékességgel rendelkező bírósághoz. Ez a szabály védi a - tipikusan szolgáltató cégekkel szerződő - feleket, akik az általános szerződési feltételek kialakításában ténylegesen nem vesznek részt, így ténylegesen nem tudják befolyásolni azt sem, hogy vita esetén melyik bíróság járjon el. Ez az ügyfélbarát megoldás összhangban áll a szolgáltató igazságszolgáltatás elve által megfogalmazott követelményekkel, továbbá egyértelműen hozzájárul a perek bíróságok közötti egyenletesebb elosztásához.

2. A módosítás legfontosabb indoka, hogy a fizetési meghagyásos eljárás jelen törvény által külön törvényben lesz szabályozva, így a Pp. XIX. Fejezetének immáron azokat a kapcsolószabályokat kell tartalmaznia, amelyek rendezik a perré alakulás, valamint a bíróság fizetési meghagyásos eljárásból perré alakult eljárásbeli feladatait. A törvény a vállalkozások egymás közötti pereinek új szabályaival összhangban, differenciáltan határozza meg a formai követelményeket: a vonatkozó törvény értelmében formanyomtatványon kell előterjeszteni a felperesnek a keresetét, ez vonatkozik az ellentmondás keletkező ilyen perekre is. Ugyanígy pontosítani kell a kisértékű perek szabályait (Ötödik Rész), mivel a kisértékű per nem más, mint a fizetési meghagyásos eljárás folytatása, ha a pertárgy értéke nem haladja meg az egymillió forintot. Jogharmonizációs záradékkal is kiegészíti a törvény a Pp.-t.

3. A Pp. 326. § (7) bekezdése szerint ha az első fokon eljárt közigazgatási szerv illetékessége az egész országra kiterjed, a perre a Fővárosi Bíróság kizárólagosan illetékes. Tekintettel arra, hogy számos olyan hatóság folytat le közigazgatási eljárást (és hoz közigazgatási határozatot), melynek illetékessége az egész országra kiterjed, az ügyek jelentős hányadának elbírálására a Fővárosi Bíróság illetékes. Annak érdekében, hogy a szolgáltató igazságszolgáltatás elvéből következő követelmények érvényesülhessenek, vagyis a határozatok felülvizsgálata kerüljön - ügyfélbarát módon - közel az állampolgárokhoz, továbbá a Fővárosi Bírósághoz érkező ügymennyiség csökkenjen (így az ott maradó ügyek elbírálása során az ítélkezés időszerűsége biztosítható legyen), a Pp. 326. § (7) bekezdésében foglalt rendelkezés módosítása szükséges.

A Pp. 326. §-ának a törvénnyel beiktatott új (12) bekezdésében felsorolt felülvizsgálati eljárások lefolytatására illetékes bíróság megállapítására a (2) és (5) bekezdéseket kell megfelelően alkalmazni; amennyiben az első fokon eljárt közigazgatási szerv illetékességi területe az egész országra kiterjed, a törvény a közigazgatási határozat bírósági felülvizsgálatát a felperes belföldi lakóhelye (tartózkodási helye), székhelye alapján illetékes megyei bírósághoz telepíti. Ha a (2) bekezdés alapján a bíróság illetékessége nem állapítható meg (tipikusan külföldi felperesek esetében), a perben az első fokon eljárt közigazgatási szerv székhelye szerint illetékes bíróság jár el. A Pp. 326. §-ának (2) bekezdése utal a Pp. 326. §-ának (3) és (4) bekezdésére: így amennyiben annak helye van, e rendelkezéseket is alkalmazni kell az illetékesség megállapítása során. [A Pp. 326. § (3) és (4) bekezdése szerint ha a felülvizsgálni kért közigazgatási határozat tárgya valamely ingatlanhoz kapcsolódó jog vagy kötelezettség, illetve valamely ingatlanra vonatkozó jogviszony, a pert az ingatlan fekvése szerint illetékes bíróság előtt kell megindítani. Ha pedig a felülvizsgálni kért közigazgatási határozat valamely bejelentéshez vagy engedélyhez kötött, illetve azzal kapcsolatos tevékenységre vonatkozik, az a bíróság illetékes, ahol e tevékenységet gyakorolják, vagy gyakorolni kívánják.] Annak következtében, hogy a törvény módosítja a Pp. 326. §-ának (7) bekezdését, lehetőséget ad arra, hogy akkor is az ország bármely megyei bírósága (Fővárosi Bíróság) járjon el, ha az első fokon eljárt közigazgatási szerv illetékessége az egész országra kiterjed. Azt, hogy mikor nem a főszabály érvényesül, a Pp. 326. §-ának új (12) bekezdése határozza meg. E körben egyes felülvizsgálati eljárásokról rendelkező jogszabályok módosítása azért szükséges, mert azok a Fővárosi Bíróság kizárólagos illetékességéről rendelkeznek, azonban annak fenntartása nem indokolt; ezen eljárások szerepelnek a (12) bekezdés a)-r) pontjaiban.

A következő jogszabályok alapján meghozott közigazgatási határozatok ellen kezdeményezhető felülvizsgálati eljárások maradnak a Fővárosi Bíróság kizárólagos illetékességi területében:

- a magyar állampolgárságról szóló 1993. évi LV. törvény,

- a költségvetési szervek jogállásáról és gazdálkodásáról szóló 2008. évi CV. törvény,

- a nemzetbiztonsági szolgálatokról szóló 1995. évi CXXV. törvény,

- az elektronikus hírközlésről szóló 2003. évi C. törvény,

- a Pénzügyi Szervezetek Állami Felügyeletéről szóló 2007. évi CXXXV. törvény,

- az európai területi együttműködési csoportosulásról szóló 2007. évi XCIX. törvény,

- a harmadik országbeli állampolgárok beutazásáról és tartózkodásáról szóló 2007. évi II. törvény,

- a nemzeti gondozásról szóló 1992. évi LII. törvény,

- az egyenlő bánásmódról és az esélyegyenlőség előmozdításáról szóló 2003. évi CXXV. törvény,

- az elmúlt rendszer titkosszolgálati tevékenységének feltárásáról és az Állambiztonsági Szolgálatok Történeti Levéltára létrehozásáról szóló 2003. évi III. törvény,

- a büntetőeljárásban részt vevők, az igazságszolgáltatást segítők Védelmi Programjáról szóló 2001. évi LXXXV. törvény,

- a felsőoktatásról szóló 2005. évi CXXXIX. törvény,

- a formatervezési minták oltalmáról szóló 2001. évi XLVIII. törvény,

- a szerzői jogról szóló 1999. évi LXXVI. törvény,

- a védjegyek és a földrajzi árujelzők oltalmáról szóló 1997. évi XI. törvény,

- a találmányok szabadalmi oltalmáról szóló 1995. évi XXXIII. törvény,

- a szabadalmi ügyvivőkről szóló 1995. évi XXXII. törvény,

- a mikroelektronikai félvezető termékek topográfiájának oltalmáról szóló 1991. évi XXXIX. törvény,

- a használati minták oltalmáról szóló 1991. évi XXXVIII. törvény,

- a rádiózásról és televíziózásról szóló 1996. évi I. törvény,

- a tisztességtelen piaci magatartás és a versenykorlátozás tilalmáról szóló 1996. évi LVII. törvény,

- a közbeszerzésekről szóló 2003. évi CXXIX. törvény,

- a személyes adatok védelméről és a közérdekű adatok nyilvánosságáról szóló 1992. évi LXIII. törvény,

- az állampolgári jogok országgyűlési biztosáról szóló 1993. évi LIX. törvény

- a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény.

A 63. §-hoz

A törvény az eljárási díjra vonatkozó rendelkezésekkel összefüggésben módosítja az illetéktörvény szabályait. A § az illetéktörvény módosításait tartalmazza, amelyeket a fent indokolt új díjszabályok tettek szükségessé. Így különösen rendelkezik a törvény a fizetési meghagyásos eljárásban fizetett díjnak az illetékbe történő beszámításáról.

A 64. §-hoz

A közjegyzői tevékenység szigorú összeférhetetlenségi szabályokkal védett, a kamarai működés során kifejtett önkormányzati, továbbá a közjegyzői szolgáltatások nyújtásának támogatásához kapcsolódó szervezési, ügyviteli stb. jellegű kamarai tevékenységet viszont nem indokolt e körbe sorolni.

A törvény rendezi azt az esetet, amikor a közjegyző áthelyezés folytán másik álláshelyen működik tovább: ilyen esetben is gondoskodni kell az eredeti álláshelyhez tartozó iratok, nyilvántartások stb. leadásáról.

A közjegyzői eljárásokban, ideértve a fizetési meghagyásos eljárást is, a közjegyzők mellett az alkalmazásukban eljáró közjegyző-helyettesek is közreműködnek; a törvény rögzíti az esetükben érvényesülő speciális kizárási szabályokat.

A közjegyző-helyettes önálló eljárásra jogosult, ügyleti okiratok esetében azonban a foglalkoztató közjegyző ellenjegyzése szükséges az okirat érvényességéhez. Ha ez valamilyen akadály folytán elmarad, az ügyfelek érdekében másik közjegyző kirendelésével kell gondoskodni az ellenjegyzés pótlásáról; ennek szabályait iktatja be a törvény a közjegyzői törvénybe.

A MOKK mellett működő közjegyzői levéltár már ma is számos közjegyzői iratot központilag őriz; a és az iratok felkutatását gördülékenyebbé, az őrzést költséghatékonyabbá téve ezek körét bővíti ki a törvény. Ezzel együtt a törvény egyértelműen rögzíti a levéltári funkciót, kimondja annak köztestületi levéltár minőségét. Jelenleg a területi kamarák feladata az iratok levéltárba adásra történő előkészítése: a törvény ezt is a levéltár feladatává teszi, egyúttal részletesen szabályozza a területi kamarák értesítését az iratok átvételéből eredő intézkedések megtétele érdekében (másik közjegyzőnek történő átadás). Ezzel összhangban felhatalmazást kap az igazságügyért felelős miniszter, hogy a levéltár működésével kapcsolatos részletszabályokat, az őrzés, selejtezés rendjét, a szakmai követelményeket megállapítsa.

A 65. §-hoz

A közjegyzői okiratokban és határozatokban foglalt követelések végrehajtását gyorsítja az, hogy a törvény a közjegyzői okiratok és a jogerőssé vált közjegyzői végzések, így többek között a fizetési meghagyások végrehajtásának elrendelését ugyancsak közjegyzői hatáskörbe utalja. A bírósági határozatok végrehajtását a bíróságok rendelik el (főszabály szerint az első fokon eljárt bíróságok), melyhez alapvetően a bírósági ügy irataiban szereplő adatokat kell összevetni a végrehajtási kérelemben foglalt adatokkal. A közjegyzői fizetési meghagyás esetében a végrehajtás alapjául szolgáló irat a közjegyzőnél keletkezik, célszerűtlen ezért a végrehajtás elrendelését bírósági hatáskörben tartani: ehhez ugyanis arra lenne szükség, hogy a bíróság szerezze be a közjegyzőtől a releváns iratokat (ez nyilvánvalóan megnövelné az eljárások időtartamát és adminisztratív terheit).

A bírósági végrehajtás elrendelése - a végrehajtható okirat kiállítása - ugyancsak polgári nemperes eljárás, ezért ezt is lefolytathatja a közjegyző. (Értelemszerűen a végrehajtás elrendelése nemcsak a végrehajtási lap kiállítását jelentheti, hanem egyéb intézkedéseket is: végrehajtás kérelemtől eltérő elrendelése végzéssel, végrehajtás lap helyett letiltó végzés vagy átutalási végzés meghozatala, biztosítási intézkedés elrendelése, végrehajtható okirat kijavítása, külföldi (EU) végrehajtási kérelemhez szükséges tanúsítványok kiállítása, végrehajtható okirat megküldése illetékes végrehajtónak, döntés jogutódlásról a végrehajtás foganatosítását megelőzően stb.). A polgári perrendtartásról szóló 1952. évi III. törvény (a továbbiakban: Pp.) hatálybaléptetése folytán szükséges rendelkezések tárgyában szóló 105/1952. (XII. 28.) MT rendelet 32. §-ának h) pontja alapján a közjegyzők - 1953-1991 között - jogosultak voltak közjegyzői okirat, továbbá - a bírói határozatok kivételével - más végrehajtható közokirat, valamint az állami vállalat javára kiállított végrehajtható kötelezvény vagy egyéb nyilatkozat alapján a bírói végrehajtás elrendelésére, tehát nem előzmény nélküli a közjegyzői végrehajtás elrendelés intézménye. [Fontos megállapításokat tett az intézménnyel kapcsolatban az Alkotmánybíróság a 46/1991. (IX. 10.) AB határozatban. Bizonyos okiratok közjegyzői záradékolását a testület alkotmánysértőnek találta, mert azt a hatályos szabályok alapján nem előzte meg a végrehajtás előfeltételeként megkívánható bírósági vagy garanciát nyújtó közjegyzői eljárás. Önmagában ugyanakkor a közjegyzői végrehajtás elrendelését összeegyeztethetőnek tartotta az alkotmányos előírásokkal, ennek előfeltétele a határozat szerint az, ha a záradékolást a közjegyzőnek a bírósági eljárásokhoz hasonló garanciákkal ellátott eljárása előzi meg.]

A törvény a fentiekre tekintettel módosítja a Vht. végrehajtás elrendelésére vonatkozó §-ait. Részben tételesen is beiktatja a Vht-ba a végrehajtást bizonyos körben elrendelő közjegyzőt, részben pedig a Vht. megfelelő §-aira utalva határozza meg a közjegyző végrehajtással kapcsolatos feladatait (lényegében azokat, amelyeket ma a Vht. a végrehajtást elrendelő bíróságnak ír elő). A végrehajtás elrendeléséért járó díjat fizetési meghagyás végrehajtása esetén a fizetési meghagyásról szóló törvénybe, egyéb közjegyzői határozatok és a közjegyzői okiratok esetén pedig a Vht. újonnan beiktatott 31/E. §-ába emeli be a törvény.

A fizetési meghagyás alapján indult végrehajtásokban a végrehajtható okirat végrehajtónak történő eljuttatása is új szabályok szerint történik: a végrehajtási lap elektronikus okirati formában kerül végrehajtóhoz a MOKK rendszeréből, és egy ugyancsak számítógépes programmal vezérelt munkafolyamat valósítja meg az illetékes, ügyelosztási rend szerint eljárni köteles végrehajtó kiválasztását. Ezen utóbbi rendszert a törvény értelmében a Magyar Bírósági Végrehajtói Kamara működteti, s 2011. július 1-jei hatályba lépéssel már a bíróságok sem postai úton, hanem e rendszeren keresztül juttatják el az általuk kiállított végrehajtható okiratokat az önálló bírósági végrehajtóknak.  Ezzel függ össze a Vht. 6. §-ának azon módosítása is, amely - figyelemmel arra, hogy a pénzkövetelések mielőbbi behajtását a végrehajtás elrendelésének új szabályai jelentősen elősegítik - nem teszi lehetővé a fizetési meghagyások esetében a jogosult közvetlen igényérvényesítését jelentő ún. végrehajtást megelőző inkasszó benyújtását. Ugyancsak tartalmaz egy pontosítást a törvény a gépjárművek lefoglalásával kapcsolatban: rendezi az eljáró közlekedési igazgatási hatóság illetékességét, illetve a járműnyilvántartásból beszerezhető adatokat.

A 66. §-hoz

A § Polgári perrendtartásról szóló 1952. évi III. törvény és egyes kapcsolódó törvények módosításáról szóló 2008. évi XXX. törvény módosításáról rendelkezik. Mivel az automatizált fizetési meghagyásos eljárás bírósági rendszere nem épül ki, az erre vonatkozó Pp.-beli szabályok nem lépnek hatályba.

A 67-69. §-hoz

E §-ok a közigazgatási perek illetékességi szabályainak módosításával összefüggő jogszabály-módosításokat tartalmazzák.

A 70. §-hoz

Az új közjegyzői nemperes eljárások első gyakorlati tapasztalatai alapján a törvény elvégzi a Kjnp. szövegének értelmezését egyértelművé tevő, a Pp. rendelkezéseihez való viszonyát egyértelműen meghatározó, továbbá az eljárások eredményes befejezését elősegítő pontosítását.

Így a Kjnp. 3. §-ának (4) bekezdésében helyesen akkor határoz a kizárásról a bíróság, ha a kizárási okot nem a közjegyző jelentette be, és a kizárásához a közjegyző nem járult hozzá (a Kjnp. jelenleg az „és” helyett „vagy” szót tartalmaz). Ha ugyanis a fél bejelenti az okot, és a közjegyző hozzájárul a mellőzéséhez, nem szükséges bírósági ügyet teremteni, a területi kamara elnöke is intézkedhet a kizárás felől.

A törvény a Kjnp. rendelkezéseit pontosítja akként, hogy akkor nincs helye az eljárásban bizonyításnak, ha elvégzéséhez személyi szabadságot korlátozó kényszerintézkedés foganatosítása lenne szükséges, vagy lefolytatatása a kötelezettől eltérő személy számára orvosszakértői vizsgálat vagy más, személyi szabadságát korlátozó, illetve testi épségének sérelmével járó vizsgálat tűrését tenné szükségessé, és a kérelmező nem rendelkezik e személy arra irányuló - közokiratba vagy teljes bizonyító erejű magánokiratba foglalt - nyilatkozatával, hogy vállalta e kötelezettség teljesítését. A törvény úgy pontosítja a Kjnp. 11. §-át, hogy az eljárás megszüntetésének oka legyen az eljárás eredményes lefolytatásának kizártsága akkor is, ha a harmadik személy a bizonyítás lefolytatásához adott hozzájárulását visszavonta, jelenleg ugyanis a 11. § a) és b) pontjával ellentétben ez nem követelmény. Emellett a törvény a Pp. 76. §-ához hasonlóan egyértelművé teszi, hogy a szakértő díját előlegezni kell.

A törvény egyértelművé teszi a Pp. 207. §-a szerint elrendelhető előzetes bizonyítás [Kjnp. 17. § (1) bek. a) pont] és a Kjnp. 17. §-ának b) pontja szerinti előzetes bizonyítás közötti különbségeket. Az első esetben a közjegyző a bírósággal azonos módon jár el: főszabály szerint meghallgatja az ellenfelet - ha van, vagy a meghallgatás nem veszélyezteti a bizonyítás eredményességét [Pp. 209. §] - viszont az ellenfél hozzájárulása nem szükséges például ahhoz, hogy az ő ingatlanán szemlét tartsanak. A b) pont szerinti előzetes bizonyításnál ugyanakkor nem kell az ellenfelet megjelölni, viszont ha a (vélt) ellenfél ingatlanán kell eljárási cselekményt foganatosítani, akkor az ő külön hozzájárulására van szükség (9. §).

A gyakorlatban problémát okozhat, hogy az értékpapír semmissé nyilvánítására irányuló eljárásban a Kjnp. 34. §-ának (2) bekezdése szerint akkor sem kell megsemmisíteni az értékpapírt, ha annak hollétére vonatkozó adatot jelentettek be. A törvény ugyanakkor nem rendelkezik ilyen esetben az eljárás megszüntetéséről, ezt pótolja a törvény.

A 71. §-hoz

E törvénynek a hivatalos iratok elektronikus kézbesítéséről és az elektronikus tértivevényről szóló 2009. évi LII. törvényre figyelemmel történő módosításáról rendelkezik e § (a vállalkozás fogalmat beépíti a törvény egyes, a jogi személyeket említő rendelkezéseibe), továbbá a kötelezett kézbesítési címének felkutatására vonatkozó szolgáltatást is beépíti a fizetési meghagyásos eljárás közjegyzői szolgáltatásai közé.

A 72. §-hoz

E § a részben a közigazgatási perek illetékességi szabályainak módosításával, részben pedig az illetékek emelésével, továbbá a törvény egyéb rendelkezéseivel összefüggő szövegcserés törvény-módosításokat tartalmazza.

A törvény - annak érdekében, hogy a bírósági eljárás lefolytatásáért fizetendő illeték teljesebb mértékben tükrözze az eljárások lefolytatásával felmerülő költségeket - bizonyos körben emeli az illeték legalacsonyabb mértékét. Ez különösen indokolt azokban az ügyekben, amelyekben az illetéket a pertárgy értéke alapján kell kiszámítani, hiszen a legalacsonyabb illeték jelenleg 7000, nemperes eljárásokban pedig 3000 Ft. Ez az összeg az esetek döntő többségében az eljárás lefolytatásával együtt járó, alapvető adminisztratív kiadásokat is alig fedezi (iratok érkeztetése, nyilvántartása, tárolása, bírósági iratok elkészítése, postázása stb.), holott annak ezeken túl még a jóval nagyobb munka- és költségigényű érdemi jogalkalmazói munkával együtt járó kiadásokra (legalább azok egy részére) is fedezetet kellene adnia. Rendelkezik a törvény a pertárgyérték alapjául szolgáló, a bírósági szintekhez igazodóan meghatározott összegek emeléséről is, továbbá a közigazgatási perek bírósági felülvizsgálata esetén fizetendő illetéket is, emellett egyes eljárásokat kivon a tételes illeték-szabályok alól [törvény 63. § (3) bekezdés].

A 73-74. §-hoz

A §-ok hatályukat veszítő, illetve hatályba nem lépő rendelkezéseket tartalmaznak.

A 75. §-hoz

A rendelkezés jogharmonizációs záradékot tartalmaz.