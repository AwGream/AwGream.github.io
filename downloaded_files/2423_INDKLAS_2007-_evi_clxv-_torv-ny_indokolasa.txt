2007. évi CLXV. törvény indokolása

a Londonban, 2001. március 23-án kelt, a bunkerolaj-szennyezéssel okozott károkkal kapcsolatos polgári jogi felelősségről szóló 2001. évi nemzetközi egyezmény kihirdetéséről

Általános indokolás

A bunkerolaj-szennyezéssel okozott károkkal kapcsolatos polgári jogi felelősségről szóló nemzetközi egyezményt a Nemzetközi Tengerészeti Szervezet (International Maritime Organization - IMO) keretében a 2001. évben fogadták el.

A hajós szakmában bunkerolás néven ismert művelet a hajó tüzelőanyaggal való ellátását jelenti és eredetileg a gőzhajózás korában alkalmazott szénbunkerekről kapta nevét és gyakorlatilag a „bunkerolás” kifejezést mindenütt a folyékony tüzelőanyagokkal való feltöltésre is használják.

A folyékony tüzelőanyagra áttérés megnövelte a környezetszennyezés veszélyét, ezért került előtérbe a bunkerolaj-szennyezéssel okozott károkkal kapcsolatos polgári jogi felelősség. Az Egyezmény rendelkezései nem csupán az üzemanyag (tüzelő- és kenőanyag) vételezése során bekövetkezett károkra vonatkoznak, hanem a hajónak az üzemanyag elfolyásával járó sérüléséből következő károkra is.

Az Egyezmény szerint az okozott kárért a hajó tulajdonosa objektíve felel, ugyanakkor kimentő ok lehet a hajóút fenntartásáért felelős hatóságok közrehatása is.

Az Egyezmény szerint az 1000 bruttó regisztertonnánál nagyobb űrtartalmú hajó tulajdonosa köteles biztosítást kötni vagy egyéb pénzügyi biztosítékot - például bankgaranciát - biztosítani az esetleg bekövetkező káreseményre. Ezt a hajózási hatóságnak az Egyezmény mellékletében foglalt formában kell igazolnia.

Magyar lobogó alatt jelenleg tengeri nagyhajó nem közlekedik, de folyam-tengeri nagyhajó igen és azokra az Egyezmény rendelkezései ugyanúgy vonatkoznak. Tekintettel arra, hogy a magyar hajólajstrom a szolgáltatások szabad mozgása elve alapján az Európai Gazdasági Térségről szóló megállapodásban részes országok részére nyitott lajstrom, számolnunk kell ezen országok hajótulajdonosainak jelentkezésével is, amikor a lobogó joga alapján a magyar hajózási hatóságoknak kell ezeket a hajókat felügyelni és a vonatkozó hajóokmányokkal ellátni.

Az Egyezmény alkalmazása az államháztartásra közvetlenül nem hat ki. Az Egyezményben foglaltak hatása a tengeri szállítással, illetve az energiahordozók forgalmazásában érintett gazdálkodó szervezeteknél jelentkezik.

A törvénnyel kihirdetésre kerülő Egyezményhez való csatlakozásunkat az Európai Bizottság is szorgalmazza.

Az Egyezmény még nem lépett hatályba, eddig azt 17 állam erősítette meg, köztük az Európai Unió 11 tagállama. A hatálybalépéshez legalább 18 olyan állam megerősítése szükséges, amely egyenként legalább 1 millió bruttó regiszteri tonna hajótérrel rendelkezik.

Részletes indokolás

Az 1. §-hoz

A törvény 1. §-a - összhangban a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdésének a) pontjával, valamint 10. § (1) bekezdésének a) pontjával - felhatalmazást ad az egyezmény kötelező hatályának elismerésére. Az Egyezmény 2002. október 31-ig állt aláírásra nyitva, így a Magyar Köztársaság csatlakozással válhat az Egyezmény részesévé.

A 2. §-hoz

A törvény 2. §-a - összhangban az Nsztv. 9. §-ával - kimondja, hogy az Egyezményt az Országgyűlés ezzel a törvénnyel hirdeti ki.

A 3. §-hoz

A törvény 3. §-a - összhangban az Nsztv. 10. §. (1) bekezdésének b) pontjával - tartalmazza az Egyezmény angol nyelven hiteles szövegét és annak hivatalos magyar nyelvű fordítását.

A 4. §-hoz

Az Egyezmény még nem lépett hatályba, a hatálybalépés feltételei még nem teljesültek. A Magyar Köztársaság csatlakozása a csatlakozási okirat letétbe helyezését követően három hónap elteltével lép hatályba.

Magyar részről az érintett gazdálkodó és közigazgatási szervezetekre tekintettel, a törvény szerint az Egyezmény végrehajtásához szükséges intézkedésekről a közlekedésért és a környezetvédelemért felelős miniszter gondoskodik.