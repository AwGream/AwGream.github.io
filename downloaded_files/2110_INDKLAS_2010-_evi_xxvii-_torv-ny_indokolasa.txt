2010. évi XXVII. törvény indokolása

a Magyar Köztársaság Kormánya és az Albán Köztársaság Kormánya között a jogellenesen tartózkodó személyeknek az államhatáron történő visszafogadásáról szóló, Tiranában, 2001. március 20-án aláírt Egyezmény kihirdetéséről szóló 2001. évi XCVIII. törvény, valamint a Magyar Köztársaság Kormánya és a Szerbia és Montenegró Kormánya között a két állam területén jogellenesen tartózkodó személyek átadásáról és visszafogadásáról szóló, Belgrádban, 2001. november 7-én aláírt Egyezmény kihirdetéséről szóló 2003. évi XXII. törvény hatályon kívül helyezéséről

Indokolás

A kihirdetendő Végrehajtási Jegyzőkönyvek nemzetközi hatálybalépésével nemzetközi jogi viszonylatban megszűnik a 2001. évi XCVIII. törvénnyel kihirdetett, a Magyar Köztársaság Kormánya és az Albán Köztársaság Kormánya között a jogellenesen tartózkodó személyeknek az államhatáron történő visszafogadásáról szóló Egyezmény [lásd Albán Végrehajtási Jegyzőkönyv 10. cikk (2) bekezdés], illetve a 2003. évi XXII. törvénnyel kihirdetett, a Magyar Köztársaság Kormánya és a Szerbia és Montenegró Kormánya között a két állam területén jogellenesen tartózkodó személyek átadásáról és visszafogadásáról szóló Egyezmény [lásd: Szerb Végrehajtási Jegyzőkönyv 11. cikk (2) bekezdés] (továbbiakban együtt: Egyezmények) hatálya.

Mivel az Egyezményeket kihirdető törvényeknek a Végrehajtási Jegyzőkönyveket kihirdető a kormányrendeletekben történő hatályon kívül helyezéséről alkotmányosan nem lehet rendelkezni, így gondoskodni kell a belső jogi hatályon kívül helyező rendelkezéseknek a törvényi szinten történő megjelenítéséről. Így elkerülhető, hogy a belső jogi hatályon kívül helyező rendelkezés törvénybe iktatását megelőzze a Végrehajtási Jegyzőkönyvek hatálybalépése, azaz az Egyezmények nemzetközi hatályon kívül helyezése. A hatályon kívül helyező rendelkezések az Egyezményeket kihirdető törvények hatályvesztését - utaló szabállyal - a Végrehajtási Jegyzőkönyvek nemzetközi jogi hatálybalépéséhez igazítja.