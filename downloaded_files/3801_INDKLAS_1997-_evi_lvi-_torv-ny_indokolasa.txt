1997. évi LVI. törvény indokolása

a közalkalmazottak jogállásáról szóló 1992. évi XXXIII. törvény módosításáról

-----STARTING---POINT---ALTALANOS--- 

Az Alkotmánybíróság 50/1996. (X. 30.) AB határozata 1997. június 30-i hatállyal megsemmisítette a Kjt. 74. §-ának (4) bekezdését, miszerint nem jogosult idegennyelv-tudási pótlékra a nyelvtanári, a tolmács, valamint a fordító munkakörben foglalkoztatott közalkalmazott. Az Alkotmánybíróság hivatkozott döntésére tekintettel a nyelvpótlékra vonatkozó rendelkezés pontosítása, valamint a gyakorlatban felmerült problémák rendezése érdekében a Kjt. néhány további rendelkezésének módosítása mindenképpen szükségesnek mutatkozik.

-----STARTING---POINT---RESZLETES---

Az 1. §-hoz

A háziorvosokkal összefüggésben felmerült problémák kapcsán, de nemcsak a háziorvosokat érintően szükségesnek mutatkozik a Kjt. hatályának tágítása. Indokolt, hogy a Kjt. hatálya ne csak az állami vagy önkormányzati költségvetési intézményekkel, hanem a közvetlenül az önkormányzattal - mint jogi személlyel - jogviszonyban (jelenleg munkaviszonyban) álló személyekre is terjedjen ki. Az önkormányzati feladatok ellátása érdekében foglalkoztatott személyek ugyanis jelenleg attól függően állnak munkaviszonyban vagy közalkalmazotti jogviszonyban, hogy az önkormányzat létesít-e intézményt vagy sem az adott feladat ellátására.

A törvény 1. §-ában szereplő módosítás eredményeképpen pl. a háziorvos függetlenül attól, hogy önkormányzati intézménnyel vagy magával az önkormányzattal áll-e jogviszonyban, egységesen közalkalmazotti jogviszonyban látná el feladatait.

A törvény 8-10. §-a a Kjt. hatályának kiterjesztésével összefüggésben további rendelkezéseket fogalmaz meg.

A 2. §-hoz

A közalkalmazotti területen az érdekegyeztetés lefolytatására helyi önkormányzati szinten is sor kerül, sőt néhány területen az önkormányzati szintű egyeztetés a munkáltatói szintű egyeztetésnél nagyobb jelentőséggel bír. Ezért indokolt, hogy - az érintettek megállapodása alapján - lehetőség nyíljon az egyes munkáltatóknál meglévő szakszervezeti taglétszám alapján járó munkaidő-kedvezmény összevonására. A törvény 2. §-a az ennek megfelelő törvényi szabályozást tartalmazza.

A 3. §-hoz

A Munka Törvénykönyve (Mt.) folyamatban lévő módosítása részletesen szabályozza a csoportos létszámleépítés intézményét a vonatkozó EU irányelv [75/129 (EGK)] alapján. Ennek lényege, hogy a munkáltató statisztikai létszámához viszonyítottan határozza meg a csoportos létszámleépítés szempontjából mértékadó munkavállalói létszámot, a szabályozás alsó sávjában a 20 és 100 fő közötti foglalkoztatottal rendelkező munkáltató szerepel.

Az Mt. vonatkozó rendelkezéseit - kizáró szabály hiányában - a Kjt. hatálya alá tartozó területen is alkalmazni kell. Figyelemmel azonban az e területen működő kis létszámú intézményekre, a törvény szerint a 20 fő alatti közalkalmazotti munkáltató esetében csoportos létszámleépítésnek minősül, ha a Kjt. 30. § (1) bekezdése a)-b) pontjában foglalt okok alapján legalább 5 fő elbocsátására kerül sor.

Ezen túlmenően - tekintettel arra, hogy e körben a létszámleépítésre vonatkozó döntés meghozatalára alapvetően nem intézményi szinten kerül sor - az Mt. módosításáról szóló törvényjavaslatban foglaltakhoz képest néhány további eltérő rendelkezés megállapítása indokolt. Ennek megfelelően a törvény 3. §-a a döntést hozó szervek terhére - a megfelelő szintű érdekegyeztető tanácsban - külön egyeztetési kötelezettséget ír elő. A nemzetbiztonsági szolgálatok speciális jellegére tekintettel, e körben a csoportos létszámleépítésre vonatkozó szabályok alkalmazását a törvény kizárja.

A 4. §-hoz

A Kjt. 57. §-ának (5) bekezdése szerint, ha az ionizáló sugárzásnak kitett munkahelyen dolgozó közalkalmazott naponta legalább három órát tölt ilyen munkahelyen, évenként öt munkanap pótszabadságra jogosult. Ha a közalkalmazott ilyen munkahelyen legalább öt évet eltöltött, évenként tíz munkanap pótszabadság illeti meg.

Az Mt. 132. §-ának (4) bekezdése az ionizálós sugárzásnak kitett munkahelyen foglalkoztatottak mellett a föld alatt munkát végző számára is pótszabadságot biztosít. A két törvény vonatkozó rendelkezése közötti összhang megteremtése érdekében a törvény 4. §-a a Kjt. 57. § (5) bekezdését az Mt. 132. § (4) bekezdésével azonosan módosítja.

Az 5. §-hoz

Az ügyelet törvényi fogalma a hatályos munkajogban nem ismert. A munkajog fogalomrendszere csupán az ügyeleti díjat határozza meg közvetett módon. Az Mt. szerint ugyanis a munkáltató a munkavállalót a lakóhelyén, a munkahelyen, vagy a munkahelytől eltérő egyéb helyen történő készenlétre kötelezheti, amelyért önmagában is díjazás jár. A készenlét alatt végzett munkáért a túlmunkára vonatkozó szabályok szerint jár ellenérték, kivéve ha a munkavállaló a készenléti díjat és a készenlét alatt végzett munka díjazását egyaránt magában foglaló díjban (ügyeleti díj) részesül.

Kétségtelen, hogy a Kjt. és a Ktv. vonatkozó rendelkezéseiben [a Kjt. tekintetében az 59. § (2) bekezdés b) pontjában] az „ügyelet” szövegrész szerepel, annak fogalom-meghatározását azonban e törvények sem tartalmazzák. A Kjt-nek a szociális és egészségügyi ágazatban történő végrehajtásáról szóló kormányrendelet szövegébe ugyanakkor - az 1997. február 1-jén hatályba lépett módosítás [237/1996. (XII. 26.) Korm. rendelet] eredményeképpen - az ügyelet egyfajta fogalom-meghatározása bekerült. Az ügyeleti díj, mint a készenlét és a készenlét alatt végzett munka díjazását magában foglaló átalány megállapítása - figyelemmel mind a korábbi, mind a jelenleg hatályos szabályozásra - a népjóléti ágazatban tipikus.

A fentiek miatt a Kjt. 59. § (2) bekezdés b) pontjának olyan módosítása indokolt, mely szerint a miniszter (amely az önkormányzati intézményeket is érintő területen a Kormányt jelenti) nemcsak a készenlét elrendelése feltételeinek, hanem a készenlét és a készenlét alatt végzett munka díjazását egyaránt magában foglaló díjazás megállapítására is felhatalmazást kapna.

A 6. §-hoz

A Kjt. 72. §-ának - az 1996. évi XXVIII. törvény 28. §-ával módosított - rendelkezése szerint a közalkalmazott illetménypótlékra jogosult, ha a foglalkoztatására munkaideje nagyobb részében egészségkárosító kockázatok között került sor, vagy a védelem csak egyéni védőeszköz állandó vagy tartós használatával valósítható meg.

Az „egészségkárosító kockázat” fogalmát a népjóléti miniszter 26/1996. (VIII. 28.) NM rendelete határozza meg. A miniszteri rendelet értelmében az egészségkárosító kockázat kategóriái: a porok; vegyi anyagok; meleg/hideg környezetben végzett munka; zaj; helyileg/egész testre ható rezgés; különleges figyelmet igénylő munkakörök; biológiai tényezők; kombinált kóroki tényezők. A jogszabály értelmében az ún. expozíciós idő legfeljebb négy órával csökkenthető.

A kétséget kizáróan egységes joggyakorlat biztosítása érdekében a törvény a rendelkezés szövegébe - a hivatkozott NM rendeletre utaló - „a jogszabályban meghatározott” szövegrészt beemeli. Emellett - az expozíciós idő csökkentésére vonatkozó szabállyal összhangban - a pótlékfizetést akkor teszi lehetővé, ha az egészségkárosító kockázatok közötti foglalkoztatásra a közalkalmazott munkaidejének legalább felében kerül sor.

Ezzel egyidejűleg szükségesnek mutatkozik a védőeszközre vonatkozó rendelkezés pontosítása és a pótlék mértékének a kockázat „mértékéhez” való hozzáigazítása is. A védőeszköz fogalma ugyanis számos olyan „eszközt” (pl. gumitalpú cipő) foglalt magában, amelynek használatával (viselésével) összefüggésben a pótlék fizetésének elrendelése nem megalapozott. Ezen túlmenően pl. az expozíciós idő nagyobb mértékű csökkentése magasabb, kisebb mértékű csökkentése alacsonyabb pótlékmegállapításra adhat alapot.

A 7. §-hoz

Az Alkotmánybíróság 50/1996. (X. 30. ) AB határozata 1997. június 30-i hatállyal megsemmisítette a Kjt. 74. §-ának (4) bekezdését, miszerint nem jogosult idegennyelv-tudási pótlékra a nyelvtanári, a tolmács, valamint a fordító (revizor-fordító) munkakörben foglalkoztatott közalkalmazott. Az Alkotmánybíróság határozatának indokolása szerint a hivatkozott rendelkezés a munkakör tárgyát képező nyelvismereten túli, további idegen nyelv(ek) esetében sem teszi lehetővé a pótlék fizetését. A nyelvpótlék fizetése nem tiltható meg azon az alapon, hogy más nyelv ismerete egyenesen munkaköri kötelesség. A munkakör betöltéséhez nem szükséges, de egyébként a kollektív szerződés szerint indokoltnak minősülő további nyelvismeret esetén nem lehet az idegennyelv-tudási pótlékra való jogosultság kizáró oka a közalkalmazott sajátos munkaköre.

A törvény - az Alkotmánybíróság döntésének megfelelően - kizárólag a munkakör ellátásához szükséges idegen nyelv használata alapján zárja ki a nyelvpótlék fizetését.

A 8. §-hoz

A Kjt. hatályának - a törvény 1. §-a szerinti - kiterjesztése számos alapvető elméleti problémát is felvet.

A Kjt. szabályrendszere ugyanis az intézmény és a közalkalmazott viszonyára épül. Az önkormányzat [amely jogi személy és jogképes, ebből következően munkáltatói jogalanyisággal rendelkezik] nem intézmény. Ez a körülmény a Kjt. valamennyi rendelkezése, így különösen

- a kinevezés, a felmentés, illetőleg az egyéb munkáltatói jogok gyakorlójának személyére,

- a fegyelmi tanács összetételére, a vizsgálóbiztos személyére, a fegyelmi eljárással összefüggő határidőkre,

- a magasabb vezető, illetve a vezető beosztás kérdésére,

- a munkavállalói részvételi jogokra, illetve azok gyakorlására,

- a szakszervezeti jogokra

vonatkozó rendelkezések alkalmazhatóságának alapos vizsgálatát igényli.

Célszerűségi szempontok alapján a törvény az érintett személyeket „egyszemélyes” intézménynek tekintve, olyan szabályozást fogalmaz meg, amely szerint

a) a kinevezés és felmentés jogát a képviselő testület, az egyéb munkáltatói jogokat pedig a polgármester gyakorolja,

b) a fegyelmi eljárás megindítása, a fegyelmi büntetés kiszabása, valamint az állásból való felfüggesztés a képviselő testület hatáskörébe tartozik,

c) a részvételi jogok az adott helyzetben egyáltalán nem értelmezhetőek, ezért a törvény annak kizárásáról intézkedik.

d) a szakszervezet szervezése és működtetése alkotmányos alapjog, így a szakszervezetbe tömörült háziorvosok - elméleti - feltételezéséből kiindulva a vonatkozó rendelkezések értelemszerűen alkalmazandók.

A 9. §-hoz

A törvény az Mt.-nek e törvény miatt szükségessé váló módosítását tartalmazza. Eszerint a költségvetési szervekkel (intézményekkel), valamint a helyi önkormányzattal fennálló, közszolgálati jogviszonynak nem minősülő munkavégzésre irányuló jogviszony speciális - az Mt-től eltérő - szabályait külön törvény, azaz a Kjt. állapítja meg.

-----STARTING---POINT---VEGE---

A 10. §-hoz

A módosítással egyidejűleg átmeneti szabályok beiktatása is szükségesnek mutatkozik:

- a törvény rendelkezik arról, hogy az érintett személyek munkaviszonya a törvény hatálybalépésével egyidejűleg közalkalmazotti jogviszonnyá alakul át,

- a Kjt. a fizetési fokozat megállapításához, illetve az egyéb juttatásokhoz (pl. jubileumi jutalom) szükséges közalkalmazotti jogviszonyban töltött idő számításánál némileg eltérő szabályokat állapít meg. A fizetési fokozat megállapításánál az 1992. július 1. utáni munkaviszonyok időtartama is beszámít, ha a közalkalmazott már ekkor is rendelkezett a - jelenlegi, közalkalmazotti - munkaköre ellátásához szükséges iskolai végzettséggel.

Tekintettel arra az elméletileg lehetséges esetre, hogy az érintett személy 1992. július 1. után folyamatosan közvetlenül az önkormányzattal állt jogviszonyban, de valamely iskolai végzettséget csak később szerzett meg (és ezen időponttól kezdődően más munkakörbe került); a törvény az 1992. július 1. utáni, az önkormányzattal fennálló munkaviszonyok teljeskörű beszámításáról rendelkezik.

E rendelkezés egyebekben általános. Ebből következően a besorolást azon közalkalmazottak esetében is el kell végezni, akiket - az időközbeni intézményalapítás folytán - jelenleg már intézményi keretek között foglalkoztatnak; korábbi munkavégzésükre azonban az önkormányzattal közvetlenül fennálló munkaviszonyuk alapján került sor.