2016. évi CXL. törvény indokolása

az egyrészről az Európai Unió és tagállamai, másrészről a Kazah Köztársaság közötti megerősített partnerségi és együttműködési megállapodás kihirdetéséről

-----STARTING---POINT---ALTALANOS---

Általános indokolás

A Kazah Köztársasággal (a továbbiakban: Kazahsztán) kötött megerősített partnerségi és együttműködési megállapodás (a továbbiakban: Megállapodás) az Európai Unió Közép-Ázsiában való fokozottabb politikai és gazdasági részvételének fontos lépése. A Megállapodás a politikai párbeszéd megerősítésével, a számos területre kiterjedő együttműködés fejlesztésével hatékonyabb kapcsolatot alapoz meg az Európai Unió és Kazahsztán között. A Megállapodás tartalmazza az emberi jogokra, a Nemzetközi Büntetőbíróságra, a tömegpusztító fegyverekre, a kézi- és könnyűfegyverekre és a terrorizmus elleni küzdelemre vonatkozó uniós standard politikai záradékokat. Kiterjed a jogi együttműködésre, a jogállamiságra, a terrorizmus, a szervezett bűnözés és a korrupció elleni küzdelemre is.

A Megállapodás kereskedelemmel kapcsolatos rendelkezéseket is tartalmaz, amelyek kedvezőbb szabályozási környezetet biztosítanak a Kazahsztánban működő vállalkozások számára, ezáltal gazdasági előnyökhöz juttatva azokat. A Megállapodás együttműködést irányoz elő az egészségügy, a környezetvédelem, az éghajlatváltozás, az energiaügy, az adóügy, az oktatás és a kultúra, a foglalkoztatási és szociális kérdések, a tudomány és a technológia, valamint a közlekedés területén.

-----STARTING---POINT---RESZLETES---

Részletes indokolás

A 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára és (2)-(3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodást a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás hiteles magyar nyelvű szövegét tartalmazza. A Megállapodás IX. címből és 287 cikkből áll.

A Megállapodás I-II. címei a politikai párbeszéd és együttműködés alapjait rögzítik. Rendelkezéseket tartalmaznak a demokráciáról és a jogállamiságról, a kül- és biztonságpolitikáról, a nemzetközi bűncselekményekről, a konfliktusmegelőzésről és a terrorizmus elleni küzdelemről.

A III. Cím a kereskedelemmel és üzleti tevékenységgel kapcsolatos rendelkezéseket tartalmaz. A Megállapodás szerint a Felek a GATT Egyezmény alapján a legnagyobb kedvezményes elbánást biztosítják egymás részére. Rendelkezéseket tartalmaz a vámügyekről, állat-és növényegészségügyi kérdésekről, a letelepedésről, tőkemozgásokról és kifizetésekről, szellemi tulajdonról, közbeszerzésről, nyersanyagokról és energiáról, a versenyről és a kereskedelmi vitarendezési eljárásról.

A IV-VII. címek az ágazati együttműködési területeket határozzák meg, amelyek kiterjednek az egészségügy, a környezetvédelem, az éghajlatváltozás, az energiaügy, az adóügy, az oktatás és a kultúra, a foglalkoztatási és szociális ügyekre, a tudomány és a technológia, valamint a közlekedés körére.

A VIII. cím meghatározza a szerződő felek intézményes kapcsolatait, amelynek keretében megalakul az Együttműködési Tanács és az Együttműködési Bizottság, továbbá a Parlamenti Együttműködési Bizottság, amelyben az Európai Parlament képviselői vesznek részt.

A IX. cím a záró rendelkezéseket tartalmazza. A Megállapodás hatálybalépésekor az egyrészről az Európai Közösségek és tagállamaik, másrészről a Kazah Köztársaság közötti, 1995. január 23-án Brüsszelben aláírt és 1999. július 1-jén hatályba lépett partnerségi és együttműködési megállapodás megszűnik.

A Megállapodás az azt a napot követő második hónap első napján lép hatályba, amikor a Felek diplomáciai csatornákon keresztül értesítik az Európai Unió Tanácsának Főtitkárságát a szükséges eljárások lezárultáról. Az Európai Unió és Kazahsztán között a Megállapodás ideiglenesen alkalmazandó, de csak uniós hatáskörbe tartozó kérdések esetén.

A 4-5. §-hoz

A törvény - a (2) bekezdésben meghatározott kivétellel - a kihirdetését követő napon lép hatályba.

Az egyrészről az Európai Közösségek és tagállamai, másrészről a Kazah Köztársaság közötti partnerség létrehozásáról szóló Partnerségi és Együttműködési Megállapodás, valamint az ahhoz csatolt jegyzőkönyvek kihirdetéséről szóló 2011. évi VI. törvény a Megállapodás hatályba lépésének napján hatályát veszti.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésének naptári napját, valamint a korábbi megállapodást kihirdető törvény hatályon kívül helyezésének napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.