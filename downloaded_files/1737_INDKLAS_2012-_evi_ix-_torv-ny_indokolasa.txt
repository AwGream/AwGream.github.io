2012. évi IX. törvény indokolása

az Európai Unió működéséről szóló szerződés 136. cikkének módosításáról szóló európai tanácsi határozat (2011/199/EU) kihirdetéséről

Általános indokolás

Az Európai Tanács 2010. október 28-29-ei ülésén jóváhagyta a gazdasági kormányzással foglalkozó munkacsoport jelentését és e jelentés fényében az állam- és kormányfők egyetértettek abban, hogy az euróövezet egésze pénzügyi stabilitásának megőrzése érdekében a tagállamoknak állandó válságrendezési keretet kell létrehozniuk (európai stabilitási mechanizmus, ESM). Ez a mechanizmus a 2013 júniusáig hatályban maradó európai pénzügyi stabilitási eszköz (EFSF) és az európai pénzügyi stabilizációs mechanizmus (EFSM) helyébe lép. Az állam- és kormányfők egyben felkérték az Európai Tanács elnökét, hogy folytasson megbeszéléseket az Európai Tanács tagjaival az ehhez szükséges, korlátozott mértékű szerződésmódosításról, ami nem érinti az Európai Unió működéséről szóló szerződés (EUMSZ) 125. cikkét („no bail-out”, azaz „nincs mentőöv” rendelkezés). Az októberi Európai Tanács keretében megállapodtak a tagállamok abban is, hogy a 2010. decemberi ülésen visszatérnek e kérdésekre, és az Európai Tanács végleges döntést hoz mind a válságrendezési kerettel kapcsolatos elképzelésről, mind pedig a szerződések korlátozott mértékű módosításáról annak érdekében, hogy az esetleges módosítást a tagállamok legkésőbb 2013 közepéig megerősíthessék.

Az Európai Tanács 2010. december 16-17-ei ülésén a tagállamok állam- és kormányfői megállapodtak a kizárólag az EUMSZ 136. cikkének módosítására vonatkozó szerződésmódosítás szövegéről és a stabilizációs mechanizmus alapvető elveiről, valamint arról, hogy az Európai Unióról szóló szerződés (EUSZ) 48. cikkének (6) bekezdésében megállapított egyszerűsített felülvizsgálati eljárás keretében kerül sor a szerződésmódosítására.

Az egyszerűsített felülvizsgálati eljárás a Lisszaboni Szerződés egyik újítása, amely a rendes felülvizsgálati eljáráshoz képest könnyített megoldást jelent, hiszen mind a konvent, mind a kormányközi konferencia (IGC) összehívását mellőzi. Jelen esetben azért nyílt lehetőség az egyszerűsített felülvizsgálati eljárás alkalmazására, mert az EUSZ 48. cikk (6) bekezdésével összhangban a módosítás az Unió belső politikáira vonatkozik, és nem jár az uniós hatáskörök bővülésével.

Fontos kiemelni, hogy a módosítás csakis az EUMSZ 136. cikkére vonatkozik. Az állandó válságkezelési mechanizmus kizárólag az euróövezet stabilitását célozza, bár a nem eurózóna tag tagállamok is részt vehetnek az állandó válságkezelési mechanizmus finanszírozásában. Az euróövezeten kívüli országok számára továbbra is az EUMSZ 143. cikke szerinti fizetési mérlegre vonatkozó rendelkezés alkalmazható.

Az Európai Tanács 2010. decemberi ülését követően az Európai Tanács elnöke lefolytatta a szükséges konzultációkat az érintett intézményekkel (Európai Parlament, Európai Bizottság, Európai Központi Bank). Ezt követően az állam- és kormányfők az Európai Tanács 2011. március 24-25-ei ülésén egyszerűsített felülvizsgálati eljárás keretében, egyhangúlag elfogadták az EUMSZ európai stabilitási mechanizmus létrehozása tekintetében történő módosításáról szóló határozatot, amely tartalmazza a szerződésmódosítás szövegét, valamint a hatálybalépésre vonatkozó rendelkezéseket.

Az EUSZ 48. cikkének (6) bekezdése értelmében a szerződés módosításáról szóló határozat „csak azt követően lép hatályba, hogy a tagállamok saját alkotmányos követelményeiknek megfelelően azt jóváhagyták.” Az Európai Tanács a március 24-25-ei következtetéseiben a tagállami jóváhagyási eljárások mielőbbi elindítására szólít fel, annak érdekében, hogy a határozat 2013. január 1-jén hatályba léphessen.

Részletes indokolás

Az 1. §-hoz

Az Európai Tanács 2011. március 24-25-ei ülésén elfogadta az Európai Unió működéséről szóló szerződés 136. cikkének módosításáról szóló európai tanács határozatot (továbbiakban Határozat) melyet a tagállamoknak az alkotmányos kötelezettségeiknek megfelelően kell megerősíteniük.

A Határozatra a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 12. §-a alapján az Nsztv.-nek a nemzetközi szerződésekre vonatkozó rendelkezéseit kell megfelelően alkalmazni, és az Európai Unió alapító szerződéseit módosító Határozat az Alaptörvény E) cikkének alkalmazásában is nemzetközi szerződésnek minősül. Az Nsztv. 7. § (1) bekezdés a) pontja szerint a nemzetközi szerződés kötelező hatályának elismerésére az Országgyűlés feladat- és hatáskörébe tartozó nemzetközi szerződés esetében az Országgyűlés adhat felhatalmazást. A nemzetközi szerződésnek minősülő Határozat az Nsztv. 7. § (3) bekezdés a) pontja értelmében az Országgyűlés feladat- és hatáskörébe tartozik. Az Alaptörvény E) cikk (4) bekezdése értelmében az alapító szerződések egyikét, az Európai Unió működéséről szóló szerződést módosító Határozat kötelező hatályának elismerésére adott felhatalmazáshoz az országgyűlési képviselők kétharmadának szavazata szükséges.

A 2. §-hoz

A szerződést, szövegének végleges megállapítását követően, az Nsztv. 7., 9. és 12. §-a értelmében törvénnyel szükséges kihirdetni.

A 3. §-hoz

A Határozat 1. cikke tartalmazza azt a bekezdést, amellyel az Európai Unió működéséről szóló szerződés 136. cikke kiegészül. Ennek értelmében azon tagállamok, amelyek hivatalos pénzneme az euró, feltétlenül szükséges esetben működésbe hozható stabilizációs mechanizmust hozhatnak létre az euró övezet egésze pénzügyi stabilitásának megőrzése érdekében. A cikk alapján a mechanizmus keretében igényelt pénzügyi segítségnyújtásra szigorú feltételek fognak vonatkozni.

A Határozat 2. cikke szabályozza annak hatályba lépését. A 2. cikk (1) bekezdése értelmében a tagállamok kötelesek haladéktalanul értesíteni a Tanács Főtitkárát a Határozat alkotmányos követelményeinek megfelelő elfogadására vonatkozó eljárások lezárultáról.

A Határozat 3. cikke értelmében a Határozatot az Európai Unió Hivatalos Lapjában ki kell hirdetni.

A 4. §-hoz

A törvény hatálybalépése több lépcsőben történik. A kötelező hatály elismerésére adott felhatalmazást tartalmazó 1. §, valamint a hatályba léptető rendelkezéseket tartalmazó 4. § a kihirdetést követő napon lép hatályba.

A törvény 2. és 3. §-a a Határozat 2. cikke második bekezdésében meghatározott időpontban: 2013. január 1-én lép hatályba, feltéve hogy a tagállamok részéről megérkezik a Határozat 2. cikk első bekezdése szerinti értesítés, illetve ezek hiányában a Határozat 2. cikk első bekezdése szerinti értesítések közül az utolsó értesítés kézhezvételét követő hónap első napján.

A hatálybalépés naptári napját a külpolitikáért felelős miniszter az Nsztv. 10. § (4) bekezdése értelmében a Magyar Közlönyben haladéktalanul közzétett közleményével állapítja meg.