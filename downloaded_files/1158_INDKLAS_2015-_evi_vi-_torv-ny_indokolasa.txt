2015. évi VI. törvény indokolása

egyes közigazgatási tárgyú törvények módosításáról

-----STARTING---POINT---ALTALANOS--- 

Kiemelt célkitűzés az Államreform program keretében a közigazgatás hatékonyságának növelése, az eddigieknél összefogottabban, ellenőrzöttebben és költségtakarékosan működő területi államigazgatás megteremtése, ezáltal a Kormány területi feladatellátása hatékonyságának és eredményességének megvalósítása. Az államigazgatás átalakításának elsődleges célja a bürokrácia csökkentése, az ügyfélbarát közigazgatás megteremtése, a társadalom cselekvési szabadságának biztosítása a közérdek érvényesítése mellett.

A területi államigazgatási szervek integrációjával jöttek létre 2011. január 1-jével a fővárosi és megyei kormányhivatalok. Mindez jelentősen csökkentette a korábbi időszakra jellemző területi széttagoltságot, a bürokráciát, ugyanakkor a funkcionális feladatellátás egységesült, az integrálásra kerülő szakigazgatási szervek szakmai autonómiája és az ágazati szakmai irányítás érintetlenül hagyásával. Az egységesített funkcionális működés eredményeképpen megvalósulhatott a kormányhivatali elhelyezés racionalizálása, az egységes beszerzések vagy a központi gépjárműkezelés, amely számottevő megtakarítást jelentett a központi költségvetésnek. Mindezek mellett egy - a korábbi széttagolt szervezeti rendszerhez illeszkedő széttagolt költségvetés helyett - egységes és átlátható költségvetés került kialakításra, biztosítva a takarékos kormányhivatali gazdálkodás megvalósítását. Az állampolgárok számára a kormányhivatalok - és különösen a járási (fővárosi kerületi) hivatalok - kialakításával számos hatósági eljárás intézése vált sokkal gyorsabbá és egyszerűbbé, különös tekintettel a kormányablakok először megyei, majd fokozatosan történő járási szintű kiépítésével. A kormányablakok kialakításával biztosítható, hogy az állampolgárnak valóban csak helyen kelljen találkoznia az állammal, onnan minden eljárási cselekményt az állam szervei bonyolítanak le maguk között.

Ugyanakkor továbbra is számos területi államigazgatási szerv működik önállóan, a fővárosi és megyei kormányhivatalok szervezeti keretein kívül. A területi államigazgatási szervek továbbra is rendkívül különböző szervezeti struktúrában (regionális, megyei vagy ezektől eltérő, atipikus illetékességgel) működnek, valamint egyenlőtlen az ágazati megoszlásuk is. A Kormány - szervezetalakítási szabadságával élve - határozatban döntött az egyes területi államigazgatási szerveknek a fővárosi és megyei kormányhivatalokba történő 2015. március 1-jével történő integrálásáról. Ennek alapján integrálásra kerülnek a környezetvédelmi és természetvédelmi felügyelőségek, a bányakapitányságok, továbbá átkerülnek a Magyar Államkincstárból a családtámogatási eljárások, amelyek a megyeszékhelyekről a járási (fővárosi kerületi) hivatalok feladatkörébe kerülnek, biztosítva az állampolgárok számára a szolgáltatások még könnyebb elérhetőségét. Átveszik a kormányhivatalok továbbá a Bevándorlási és Állampolgársági Hivatal és az Országos Egészségbiztosítási Pénztár területi szinten ellátott feladatainak egy részét is.

Ezzel együtt a Kormány területi feladatai ellátása hatékonyságának és eredményességének növelése érdekében szükséges a fővárosi és megyei kormányhivatalok belső integrációja is. A kormányhivatalokban a szakigazgatási szervre és törzshivatalra történő felosztása megszűnik. A belső integráció jelentős szervezeti módosulást okoz, mert a vezetői szintek számának csökkentése és a szorosabb szakmai együttműködés érdekében az önálló szakigazgatási szervek és a törzshivatali szervezeti egységek integrált funkcionális és szakmai szervezeti egységekbe olvadnak össze. Mindezzel biztosítható a kormányhivatalok részéről az egységes feladatellátás, a vezetői szintek csökkentése, a gyorsabb döntéshozatal és az olcsóbb működés. A törvénymódosítással biztosításra kerül, hogy a törvényi szinten meglévő szervezeti megnevezések, valamint a jelenleg még szakigazgatási szervekre telepített hatáskörök illeszkedjenek a területi államigazgatás átalakításához, az egységes fővárosi és megyei kormányhivatali szervezethez.

Az átalakításoknak köszönhetően egy hatékonyabban működő, gyorsabb reagálású kormányhivatali rendszer jön létre, amely biztosítja, hogy akár váratlan események esetén azonnal átcsoportosíthatók a kormányhivatali erőforrások, és kiemelten kezelhetők a sürgős feladatok.

-----STARTING---POINT---RESZLETES---

Az 1. §-hoz

A területi államigazgatás jelenlegi rendszerében a kormányhivatal szervezetén belül megyei és járási szinten működő szakigazgatási szervek önálló feladat- és hatáskörrel rendelkeznek. A megyei és járási (fővárosi kerületi) szinteken a szakigazgatási szervek önálló feladat- és hatáskörgyakorlása, valamint az ezzel együtt járó jelenlegi szervezeti tagozódás megszűnik, és egy egységes kormányhivatali rendszer jön létre (a továbbiakban: belső integráció). Ezzel egyidejűleg a szakmai és funkcionális feladat- és hatáskörök címzettje a kormánymegbízott és a járási hivatalvezető lesz.

Fentiek alapján szükséges a belső integráció megvalósulása révén létrejövő új feladat- és hatáskörgyakorlás átvezetése. Ennek során indokolttá válik a törvényi szinten kijelölésre kerülő szakigazgatási szervi, valamint a kormányhivatal korábbi osztott szervezetéből (törzshivatal - szakigazgatási szervek, járási (fővárosi kerületi) törzshivatal - járási szakigazgatási szervek) fakadó megnevezések átvezetése a vonatkozó törvényi szabályokon a jogállamiság követelményeinek való megfelelés érdekében.

A belső integráció kialakítása révén a földhivatal helyett a fővárosi és megyei kormányhivatal kerül megjelölésre.

A 2. §-hoz

Az új szabályozásnak megfelelően a nyugdíjbiztosítási igazgatóság, valamint a népegészségügyi szakigazgatási szerv helyett a fővárosi és megyei kormányhivatal kerül megjelölésre.

Felhatalmazást kap a Kormány, hogy a járási hivatalnak, mint állam foglalkoztatási szervnek a speciális illetékességét kormányrendeletben állapítsa meg.

A foglalkoztatás elősegítéséről és a munkanélküliek ellátásáról szóló törvény 58. § (7) bekezdésének hatályon kívül helyezése szükséges, tekintve hogy a szervezeti átalakítás következtében a megyei és járási szakigazgatási szervek önálló feladat- és hatáskörgyakorlása megszűnik, és egy egységes kormányhivatali rendszer jön létre.

A 3. §-hoz

A területi államigazgatási szerveknek a fővárosi és megyei kormányhivatalokba történő integrálásának biztosítása érdekében a csődeljárásról és a felszámolási eljárásról szóló 1991. évi XLIX. törvényben általános jelleggel a környezetvédelmi felügyelőség helyett a környezetvédelmi és természetvédelmi hatóság kerül megjelölésre.

A 4. §-hoz

A megyei kormányhivatalok belső integrációjának megvalósulása révén a szakigazgatási szervek megszűnéséből eredő új feladat- és hatáskörgyakorlás biztosítása érdekében a fővárosi, megyei kormányhivatalok szakigazgatási szerveiként működő társadalombiztosítási igazgatási szervek helyett a fővárosi és megyei kormányhivatalok kerülnek megjelölésre.

Az 5. §-hoz

A rendelkezésben megadott határidő már elmúlt, így a szakasz hatályon kívül helyezése szükséges.

A 6. §-hoz

A területi államigazgatási szerveknek a fővárosi és megyei kormányhivatalokba történő integrálásának biztosítása érdekében a törvényben általános jelleggel a bányakapitányság helyett a bányafelügyelet kerül megjelölésre a bányászatról szóló 1993. évi XLVIII. törvényben. A kártalanítási összeg megfizetésére köteles hatóság a kormányhivatal szervezetén belül szakkérdésként fogja vizsgálni a természeti, környezeti, műemléki vagy régészeti érték meglétét vagy valószínűsíthetőségét, illetve ugyanez igaz a földvédelmi kérdéseket vizsgáló hatóságra. Meghatározásra kerül továbbá, hogy a bányavállalkozó által fizetendő igazgatási szolgáltatási díjra - a felügyeleti díj mértékéig - a felügyeleti díj fedezetet biztosít, biztosítva ezzel, hogy az integrációval összefüggésben se az ügyfelek, se a hatóságok oldalán ne kerüljön sor adminisztratív tehernövekedésre.

A 7. §-hoz

A belső integráció kialakítása következtében a munkaügyi központ helyett a fővárosi és megyei kormányhivatal kerül megjelölésre.

A 8. §-hoz

A területi államigazgatási szerveknek a fővárosi és megyei kormányhivatalokba történő integrálásának biztosítása érdekében a törvényben általános jelleggel a környezetvédelmi felügyelőség helyett a környezetvédelmi és természetvédelmi hatóság kerül megjelölésre.

A 9. §-hoz

A természet védelméről szóló 1996. évi LIII. törvény módosításával rendezésre kerül, hogy kormányrendelet határozza mega azokat az eseteket, amikor a természetvédelmi hatóság szakhatóságként jár el. Egyértelműen meghatározza a rendelkezés, hogy ha a szakhatósági eljárás törvényi feltételei fennállnak (azaz pl. kormányhivatalon kívüli szerv eljárásában), akkor a természetvédelmi hatóság szakhatóságként működik közre a 39. § (1) bekezdése szerinti eljárásokban. Továbbá a természetvédelmi hatósági eljárásokban a szakkérdések vizsgálatának szabályozására megfelelő ad felhatalmazást.

A 10. §-hoz

A területi államigazgatási szerveknek a fővárosi és megyei kormányhivatalokba történő integrálásának biztosítása érdekében a lakástakarékpénztárakról szóló törvényben általános jelleggel a kincstár kérelmező lakóhelye szerinti illetékes területi igazgatósága szövegrész helyébe a fővárosi és megyei kormányhivatal járási (fővárosi kerületi) hivatala kerül megjelölésre. A fővárosi és megyei kormányhivatal fizetési könnyítésre vonatkozó döntésével szemben kifogást lehet benyújtani a kincstárhoz.

A 11. §-hoz

A belső integráció következtében a szakigazgatási szerv elnevezésre történő hivatkozás nem indokolt, ezért szükséges annak elhagyása, valamint a munkaügyi központ helyett a fővárosi és megyei kormányhivatal kerül megjelölésre.

A 12. §-hoz

A belső integráció következtében a szakigazgatási szerv elnevezésre történő hivatkozás nem indokolt, ezért szükséges annak elhagyása.

A 13. §-hoz

A megyei kormányhivatalok belső integrációja révén a földhivatal helyett általános jelleggel a fővárosi és megyei kormányhivatal, illetve az ingatlanügyi hatóság kerül megjelölésre. A fővárosi és megyei kormányhivatal elnevezés pontosításra kerül.

A 14. §-hoz

Az egységes hivatali szervezet kialakítása okán az egészségügyről szóló törvény hivatkozott szövegrészének hatályon kívül helyezése szükséges, tekintve hogy a térségi egészségügyi tanács tagjai között a fővárosi és megyei kormányhivatal egy-egy képviselője már szerepel.

Az egészségügyi államigazgatási szerv kerül kijelölésre azon feladatokra, amelyekben korábban a megyei tisztifőorvos járt el.

A 15. §-hoz

A fogyatékossági támogatás iránti eljárásban az eljáró szerv a fővárosi és megyei kormányhivatal járási (fővárosi kerületi) hivatala lesz a Magyar Államkincstár helyett.

A 16. §-hoz

A szervezet-átalakítások következtében szükséges a hivatkozott költségvetési rendelkezés módosítása.

A 17. §-hoz

A családok támogatásáról szóló törvény módosításával meghatározásra kerül, hogy a családtámogatási eljárásokkal összefüggő feladat- és hatáskörök tekintetében a fővárosi és megyei kormányhivatal kerül meghatározásra eljáró hatóságként. Módosulnak továbbá a törvényben a családtámogatási ellátásokkal és a fogyatékossági támogatással kapcsolatos egységes szociális nyilvántartás vezetésének szabályai is.

A 18. §-hoz

A területi államigazgatási szerveknek a fővárosi és megyei kormányhivatalokba történő integrálásának biztosítása érdekében a közúti közlekedési nyilvántartásról szóló törvényben általános jelleggel a környezetvédelmi felügyelőség helyett a környezetvédelmi és természetvédelmi hatóság kerül megjelölésre.

A 19. §-hoz

Az adózás rendjéről szóló törvény hivatkozott rendelkezéseinek jogtechnikai szempontból történő pontosítása volt szükséges. A módosítás alapján a lakáscélú állami támogatásokkal összefüggő követelések érvényesítésére a kincstár helyett a fővárosi és megyei kormányhivatal kap hatáskört.

A 20. §-hoz

A területi államigazgatási szerveknek a fővárosi és megyei kormányhivatalokba történő integrálásának biztosítása érdekében a törvényben általános jelleggel a bányakapitányság helyett a bányászati hatáskörben eljáró illetékes kormányhivatal kerül megjelölésre.

A 21. §-hoz

Tekintettel arra, hogy a lakásszövetkezetekről szóló törvény hivatkozott rendelkezésében megjelölt határidő már elmúlt, ezért annak hatályon kívül helyezése indokolttá vált.

A 22. §-hoz

Az egységes kormányhivatali rendszer következtében a szakhatósági eljárások felülvizsgálatra szorulnak. Kormányrendelet a szakkérdés vizsgálata esetén a közigazgatási hatósági eljárás és szolgáltatás általános szabályairól szóló 2004. évi CXL. törvény szakhatósági eljárására vonatkozó szabályainak az alkalmazását írhatja elő, ha a fővárosi és megyei kormányhivatal az eljáró hatóság.

A 23. §-hoz

A belső integráció következtében a gyámhivatal helyett a fővárosi és megyei kormányhivatal kerül megjelölésre.

A 24. §-hoz

A területi államigazgatási szerveknek a fővárosi és megyei kormányhivatalokba történő integrálásának biztosítása érdekében a cégtörvényben általános jelleggel a környezetvédelmi felügyelőség helyett a környezetvédelmi és természetvédelmi hatóság kerül megjelölésre.

A 25. §-hoz

Az állami vagyonról szóló 2007. évi CVI. törvényben a lakáscélú állami támogatásokkal összefüggésben a más személy tulajdonában lévő ingatlanon az állam javára fennálló jelzálogjog, valamint elidegenítési és terhelési tilalom érvényesítésével, kapcsolatos jognyilatkozat megtételére a fővárosi és megyei kormányhivatal kap felhatalmazást.

A belső integráció következtében a földhivatali nyilvántartás helyett az ingatlan-nyilvántartás kerül megjelölésre.

A 26. §-hoz

A belső integráció következtében a megyei, fővárosi kormányhivatal földművelésügyi igazgatósága helyett a fővárosi és megyei kormányhivatal kerül megjelölésre.

A 27. §-hoz

A belső integráció megvalósulásával valamennyi szakmai és funkcionális feladat (ennek keretében az ágazati szakmai irányítással való megfelelő együttműködés) fő felelősévé a kormánymegbízott és a járási hivatalvezető válik. Ennek megfelelően a feladat- és hatáskör hozzájuk kerül anélkül, hogy a kormányhivatalt szakmai megosztottság jellemezné. A belső integrációval együtt járó szervezeti átalakítások, vagyis a törzshivatal - szakigazgatási szervi és a járási (fővárosi kerületi) törzshivatal - járási szakigazgatási szervi felosztás felszámolásra kerül, egységes hivatalok jönnek létre. Ezzel összefüggésben kerül rendezésre a kormányhivatal irányításának és szakmai irányításának kérdése. A jelenlegi szakigazgatási szervek szakmai irányító szerve elnevezés az egységes hivatal kialakítása miatt már nem alkalmazható. Az integrációt követően az adott ágazatért felelős miniszter szakmai irányítói jogköre a hatáskörrel rendelkező kormánymegbízottra fog vonatkozni, az adott ágazathoz tartozó feladatok ellátása tekintetében. Mindezzel összefüggésben szükséges az értelmező rendelkezések között szerepeltetni, hogy a szakmai irányítási jogosultságok konkrétan meghatározott feladatokra vonatkozhatnak. Figyelemmel arra, hogy az ágazati feladatok tekintetében a szakmai irányító miniszter rendelkezik irányítási jogkörrel, a „jogszabályban meghatározott szakigazgatási feladat” kifejezés helyett indokolt a „szakmai miniszter által irányított feladat” kifejezés alkalmazása, mivel bizonytalanságot okozna ugyanannak a szónak a használata, mint amely a korábbi rendszert jellemezte.

Annak érdekében, hogy a fővárosi és megyei kormányhivatalokról, valamint a fővárosi és megyei kormányhivatalok kialakításával és a területi integrációval összefüggő törvénymódosításokról szóló 2010. évi CXXVI. törvény (a továbbiakban: Khtv.) egységesen szabályozza a kormányhivatali vezetőkre vonatkozó egyes közszolgálati rendelkezéseket, a közszolgálati tisztviselőkről szóló 2011. évi CXCIX. törvény (a továbbiakban Kttv.) által szabályozott, Khtv.-ben már egyes vezetőkre vonatkozó rendelkezésekhez szorosan kapcsolódó szabályozások beemelése szükséges. Ennek eredményeképpen az eddig a főigazgató és az igazgató besorolására vonatkozó általános szabályok a Kttv.-ből átkerülnek a Khtv.-be, ezzel megvalósítva az egységes szabályozást. Ezen szakasz rendezi a kormánymegbízott jogállásának részletes szabályozását.

A 28. §-hoz

A fővárosi és megyei kormányhivatalok belső integrációjának megvalósulása révén egységes kormányhivatali rendszer jön létre. Ennek következtében a szükséges szövegcserés módosítások kerülnek végrehajtásra jelen szakaszban.

A 29. §-hoz

Az egységes hivatali szervezet kialakítása okán a Khtv. egyes szakaszainak hatályon kívül helyezése vált szükségessé.

A 30. §-hoz

A belső integráció következtében a népegészségügyi szakigazgatási szerv kifejezés elhagyása szükséges.

A 31. §-hoz

A honvédelemről és a Magyar Honvédségről, valamint a különleges jogrendben bevezethető intézkedésekről szóló törvény hivatkozott szövegrészének hatályon kívül helyezése szükséges, tekintve hogy a helyi védelmi bizottság tagjai között a fővárosi és megyei kormányhivatal egy-egy képviselője már szerepel.

A 32. §-hoz

A belső integráció következtében a munkaügyi központ helyett a fővárosi és megyei kormányhivatal kerül kijelölésre.

A 33. §-hoz

A fővárosi és megyei kormányhivatalok belső integrációjának megvalósulása révén a földhivatali nyilvántartásra történő hivatkozás helyett az ingatlan-nyilvántartásra szükséges hivatkozni.

A 34. §-hoz

A területi államigazgatási szerveknek a fővárosi és megyei kormányhivatalokba történő integrálásának biztosítása érdekében az egyesülési jogról, a közhasznú jogállásról, valamint a civil szervezetek működéséről és támogatásáról szóló törvényben általános jelleggel a környezetvédelmi felügyelőség helyett a környezetvédelmi és természetvédelmi hatóság kerül megjelölésre.

A 35. §-hoz

Az államháztartásról szóló törvényben a gyámhivatalra történő hivatkozás elhagyása, valamint a szociális és gyámhivatal együttes megjelölése esetben annak hatályon kívül helyezése szükséges.

A kincstár feladatai közül kikerül az egységes szociális nyilvántartás vezetésére vonatkozó kötelezettség, miután a feladat ellátása más hatósághoz kerül. Meghatározza ugyanakkor a törvény a lakáscélú állami támogatásokkal összefüggő nyilvántartás vezetésére, az adattovábbításra és a támogatások igénybevétele ellen őrzésére vonatkozó szabályokat. Pontosítja a rendelkezés továbbá az államháztartási törvény visszakövetelésre, számlavezetésre, támogatások elszámolására és a központosított illetményszámfejtésre vonatkozó rendelkezéseit.

A 36. §-hoz

Annak érdekében, hogy a Khtv. egységesen szabályozza a kormányhivatali vezetőkre vonatkozó egyes közszolgálati rendelkezéseket, a Kttv.-ben szükséges hatályon kívül helyezni az egyes vezetőkre vonatkozó rendelkezésekhez szorosan kapcsolódó szabályozásokat.

A 37. §-hoz

Tekintettel a belső szervezeti átalakításra, a nemzeti felsőoktatásról szóló törvényben a munkaügyi központok és kirendeltségeik kifejezés helyébe az állami foglalkoztatási szerv megjelölés lép.

A 38. §-hoz

Az új szabályozásnak megfelelően az érintett szakigazgatási szervezet helyett a fővárosi és megyei kormányhivatal kerül megjelölésre.

A 39. §-hoz

Az új szabályozásnak megfelelően a mezőgazdasági szakigazgatási szerv helyett a fővárosi és megyei kormányhivatal kerül megjelölésre.

A 40. §-hoz

Az új szabályozásnak megfelelően a földhivatal helyett a fővárosi és megyei kormányhivatal kerül megjelölésre, valamint rendezésre kerülnek a törvényben a szakhatósági eljárással összefüggő szabályok.

A 41. §-hoz

Hatályát veszti a mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény szakhatósági eljárásra vonatkozó rendelkezése.

-----STARTING---POINT---VEGE---

A 42. §-hoz

Hatályba léptető rendelkezés.

A 43. §-hoz

Sarkalatossági záradék.