1993. évi XCII. törvény indokolása

a Polgári Törvénykönyv egyes rendelkezéseinek módosításáról

-----STARTING---POINT---ALTALANOS--- 

I.

A Magyar Köztársaság Polgári Törvénykönyvéről szóló 1959. évi IV. törvény (a továbbiakban: Ptk.) felülvizsgálatára és részletekben történő újrakodifikálására irányuló, előreláthatólag több évet is igénylő törvényalkotói munka második szakaszához érkezett. Ezt megelőzően 1991-ben került sor a Ptk. számos rendelkezését érintő - és ebben az értelemben átfogó jellegű - módosításra. Az 1991. évi XIV. törvény fő céljaként azt tűzte ki, hogy a Ptk. rendelkezéseit összhangba hozza a módosított Alkotmány vagyoni viszonyokat érintő legalapvetőbb előírásaival. A szélesebb körű felülvizsgálatot megalapozó gazdasági és jogi elképzelések jelentős része azonban a korábbi módosításkor még nem volt kellően - a szabályozáshoz szükséges mértékben - kiforrott.

A törvényjavaslat a Ptk. újrakodifikálására irányuló folyamatban - az előzetesen kialakított módszertani elveknek megfelelően - új szakaszt jelent (szakaszosság elve). A módosítás tárgya és iránya ezúttal is jól körülhatárolható (tematikusság elve), a módosítás ugyanis a non-profit terület szervezeti és a nyereségorientált gazdálkodók szerződési szabályaira koncentrál. Az új szabályozás az ún. non-profit intézményrendszer kialakítása során - egyebek mellett - megteremti az állami és a civil szféra köztes, változó mozgásterében létesülő új közjogi jogi személyek (köztestület, közalapítvány) magánjogi jogviszonyokban való részvételének lehetőségét. A szerződési jog körében javasolt módosítások pedig a korábbiakhoz képest a csak valóban indokolt mértékre csökkentik a magánszemélyek, illetőleg a gazdálkodó szervezetek megkülönböztetésén alapuló szabályozási kettősséget, amely a hatályos jogban több vonatkozásban mind a vállalkozás (szerződéskötés) szabadságának, mind pedig a vállalkozók (szerződő felek) egyenjogúságának - Alkotmányban is támogatott - elveivel ellentétes jogi megoldásokat eredményezett.

II.

Az államhatalom az elmúlt évtizedekben uralma alá hajtotta a civil társadalom erőforrásait. Részben „államosította” a klasszikus értelemben vett non-profit szférát is (az ilyen tevékenységeket és az azokat végző intézményeket), és ennek megfelelően e téren is a központi elosztás módszere érvényesült, részben pedig nem biztosította azokat a feltételeket, amelyek - a hazánkban egyébként is fejletlen - ún. öntevékeny vagy harmadik szektor kibontakozásához szükségesek lettek volna.

A bekövetkezett társadalmi változások, a szociális piacgazdaság kiépítése irányában tett lépések, a közélet fokozatos demokratizálódása ismét megteremtették a civil társadalom kialakulásának és autonóm fejlődésének lehetőségét. Ezzel párhuzamosan nyilvánvalóvá vált az is, hogy a közfeladatok jelentős része nem vagy nem kellő hatékonysággal látható el az állami vagy az önkormányzati szervek útján. A közfeladatok természetével ugyanakkor nem egyeztethető össze, hogy ellátásuk biztosítását a jogi szabályozás közvetlenül és kizárólag üzleti alapokra helyezze.

A közfeladatokkal kapcsolatos állami szerepvállalás jellegének megváltozása feltétlenül igényli az olyan közcélokat szolgáló, alapvetően non-profit jelleggel működő, közhasznú szervezetek alaptípusainak kialakítását, amelyek - az állami és a civil szféra közé beépülve - hosszabb távon is meghatározó szerepet tölthetnek be a közszolgáltatások nyújtásában, illetve folyamatos biztosításuk megszervezésében, továbbá a közfeladatok egy részének az államtól függetlenül történő ellátásában. Ezek a szervezetek a civil társadalom hagyományos szervezeteivel egységes rendszert alkotva az állami és magánszféra hatékony - kölcsönös egymásra utaltságon alapuló - kapcsolatának intézményes lehetőségeit biztosítják. Ezáltal úgy segíthetik elő a non-profit intézményrendszer állami formáinak lebontását és a civil társadalom fokozottabb szerepvállalását, hogy eközben - az állam anyagi forrásainak szűkülése ellenére is - kedvezőbb lehetőségek nyílhatnak a közfeladatok magasabb színvonalú ellátására.

A szabályozás - a jogrendszer történetileg kialakult struktúráját és hagyományait követve - nem valósulhat meg egyetlen törvény keretében. Az intézmények alapvető fogalmi jegyei és szervezeti jogi, ún. statutumszabályai - amelyek az esetek egy részében (pl. a köztestületnél) csupán keretszabályok - elhelyezhetők a Ptk. VI. fejezetének a jogi személyek egyes típusaira vonatkozó rendelkezései között. Itt azonban - a Ptk. szabályozási módszeréből adódóan - e szervezetek működését, gazdálkodását illetően csak a legalapvetőbb rendelkezések kaphatnak helyet. Nyilvánvaló, hogy pl. a Ptk. nem adhat kimerítő jellegű - taxatív - felsorolást a közhasznú tevékenységekről, nem állapíthat meg gazdálkodási szabályokat, legfeljebb ezek irányát szabhatja meg.

Ahol a szervezeti szabályok - pontosan meghatározott vonatkozásokban - külön törvény alkalmazására utalnak, így pl. a köztestület esetén, ott azokat a törvényeket kell érteni, amelyek a köztestületek egyes fajtáinak (pl. az egyes kamarák, a Magyar Tudományos Akadémia) szervezetére és működésére vonatkozó részletszabályokat tartalmazzák.

Végül e szervezetek adózásával kapcsolatos szabályokat az adótörvényeknek (a társasági adóról, illetve a személyi jövedelemadóról szóló törvényeknek) kell megállapítaniuk. Ennek megfelelően az 1994. évi költségvetési törvény előkészítése során, az abban foglaltakkal összhangban ki kell alakítani a törvényjavaslatban szabályozott szervezetek létesítésének és gazdálkodásának adójogi szabályait. A polgári jogi és az adójogi, pénzügyi jogi szabályozás elkülönítését elsősorban az indokolja, hogy csak e szétválasztással lehetséges a non-profit szervezetek adójogi szabályainak az 1994. évre kialakított adójogi koncepcióval összhangban, ahhoz szervesen kapcsolódó módon történő megállapítása. A polgári jogi szabályozásnak, a statutumszabályok meghatározásának továbbá logikailag is meg kell előznie az érintett szervezetekre vonatkozó adójogi és más pénzügyi jogi rendelkezések megállapítását; nyilvánvalóan nem lenne ugyanakkor kívánatos, hogy a Ptk. perspektivikus, hosszabb távra szóló szabályai adópolitikai aktualitásokhoz igazodjanak.

A non-profit szférára vonatkozó szabályozásnak az előbbiekben ismertetett - a szabályozás által érintett életviszonyok tárgya, illetőleg a szabályozás általánosítási szintje szerint elkülönülő - három területét (a Ptk., a sajátos intézménytípusokat szabályozó törvények és az adó-, illetve a számviteli jogszabályok regulációs megoldásait) természetesen mindemellett komplex módon kell kezelni, biztosítani kell e szabályozási törekvések összhangját.

A törvényjavaslat a Ptk. módosításával megalkotható szabályozást tartalmazza. Vállalt célja azonban, hogy a szabályozási folyamat egészét meghatározó intézményi szabályok megfogalmazásával a non-profit szabályozás alapköveit rakja le.

III.

A gazdálkodó szervezetekre vonatkozó egyes polgári jogi - ezen belül főként szerződési - szabályoknak a törvényjavaslatban foglalt módosítása a szakmai közvélemény, az elméleti és a gyakorlati szakemberek nagymértékű bevonásával folytatott előkészületeken alapul.

Az előkészítő munka eredményeként kiformálódtak azok az általános vezérlő elvek, amelyek a módosítás irányait megszabták, s amelyek érvényesítése szükséges a gazdasági dereguláció következetes végigviteléhez. Ezek az elvek a következőkben foglalhatók össze.

A szerződési szabadság egyik vetülete az, hogy a felek a szerződés tartalmát szabadon állapíthatják meg. Ez az elv a polgári jog szabályozási technikájában, a diszpozitivitásban is kifejeződik: a szerződésekre vonatkozó szabályok szerződést, szerződési rendelkezést pótló jellegűek, s csak a felek eltérő megállapodása hiányában alkalmazhatók.

A szerződési szabadság elvét sérti, a felek magánautonómiáját kezdi ki ezért minden olyan norma, amely - megfelelő jogpolitikai indok (mint pl. a fogyasztó védelmének vagy a gazdasági verseny szabadságának biztosítása) nélkül - kogens jelleggel, eltérést nem engedően fogalmazódik meg, s ezáltal a szerződés tartalmát - akár a felek akarata ellenére is - közvetlenül, kötelező jelleggel megállapítja. Az ilyen típusú szabályozás a szerződési szabadság elvével ütközve közvetve a vállalkozás szabadságának és a piacgazdaságnak az Alkotmányban rögzített alaptételeit is sérti.

A törvényjavaslat ezért feloldja a szállítási, illetőleg a vállalkozási szerződésekre vonatkozó rendelkezések kogenciáját, a Ptk. 386. §-ának hatályon kívül helyezésével, valamint 401. §-ának más rendelkezéssel való felváltásával. A gazdálkodó szervezetek szállítási és vállalkozási szerződéseiről szóló 7/1978. (II. 1.) MT rendelet (a továbbiakban: Szvr.) hatályon kívül helyezésének is az az egyik indoka, hogy e rendelet túlnyomórészt kogens rendelkezéseket tartalmaz (pl. a kötelező kötbérről).

A szerződési szabadságot korlátozza a bíróságok indokolatlanul szélesre szabott szerződésalakító jogköre is. A javaslat ezért csak a legszükségesebb esetekre szorítja a bíróság lehetőségét arra, hogy a felek közt - akaratuk ellenére is - szerződést hozzon létre, azt hatályában fenntartsa vagy annak tartalmát megállapítsa. Ennek megfelelően kerül sor a Ptk. 206. §-a (3) bekezdésének és 300. §-a (3) bekezdésének hatályon kívül helyezésére, illetve 239. §-ának, 380. §-ának és 393. §-a (2) bekezdésének módosítására.

Az egyenjogúság - többek közt - azt is jelenti, hogy minden egyes jogalany ugyanazon jog uralma alatt áll. Az egyenjogúság eszméje a polgári jog egységességét feltételezi, s nem engedi meg a joganyag felszabdalását a különböző jogalanyok szerint, külön jogrend, partikuláris szabályok kialakulását egyes személyekre. A Ptk. 1977. évi novelláris szintű módosítása a gazdálkodó szervezetek és a magánszemélyek „törésvonala” mentén kívánta megkettőzni a polgári jogot, kimondatlanul is az előbbiek közti viszonyokat tekintve alapmodellnek.

A törvényjavaslat a gazdálkodó szervezetekre vonatkozó különös szabályokat a Ptk.-ban csak azokban az esetekben tartja meg, amelyekben megállapítható, hogy a különböző jogalanyok közti eltérő szabályozásnak olyan gazdasági indokai vannak, mint pl. az üzemszerű termelés sajátosságai vagy a tőke forgási sebessége, a forgalom biztonsága, az ügyletek tömegessége, a pénzviszonyok gyors lebonyolódásának követelménye.

Minden más esetben azonban a törvényjavaslat megszünteti a gazdálkodó szervezetek és a magánszemélyek közti szabályozásbeli különbségtételt, általában az utóbbiak közti viszonyokra vonatkozó rendelkezéseket véve alapul az egységes szabályozás megteremtésekor. A törvényjavaslat erre tekintettel módosítja a Ptk. 239. §-át, illetve helyezi hatályon kívül a Ptk. 290. §-ának a gazdálkodó szervezetek egymás közti viszonyaira utaló fordulatait, 300. §-ának (3) bekezdését, 316. §-a (1) bekezdésének második mondatát, valamint e §-ának (2) bekezdését, 324. §-a (1) bekezdésének második mondatát, 377. §-át, 391. §-a (2) bekezdésének második mondatát, 406. §át, 411. §-át, 530. §-a második mondatát, a Ptké. 52. §-át, valamint az Szvr.-t.

A hiánygazdaság körülményeire szabottak azok a ma még hatályban lévő rendelkezések, amelyek a megrendelő védelmére s ezáltal a szükségletkielégítés elvének érvényesítésére irányulnak. A törvényjavaslat e tekintetben is irányváltásra vállalkozik, előtérbe helyezve a forgalombiztonság, a hitelezővédelem szempontjait - a piacgazdaság követelményeinek megfelelően. E szemléleti fordulatnak az összes - pl. a szerződésszegés szabályait érintő - konzekvenciáját a törvényjavaslat még nem vonja le, csak előre vetíti, jelezve az ilyen irányú további elméleti és gyakorlati előkészítő munka szükségességét.

A törvényjavaslat elsősorban a felek közötti egyensúlyt a megrendelő javára megbontó szabályokat nagy számban tartalmazó Szvr. hatályon kívül helyezésével, valamint a Ptk. 281. §-ának és 410. §-ának módosításával kíván hozzájárulni a vázolt szemléleti fordulat bekövetkezéséhez.

A törvényjavaslat figyelembe veszi, hogy az Szvr. számos olyan rendelkezést tartalmaz, amelyek kötelmi jogi természetűek és a Ptk. jelenlegi szabályaihoz képest lényeges többletet jelentenek, s ezért e normákat beépíti a Ptk. megfelelő fejezeteibe. (Ugyanez áll a mezőgazdasági termékértékesítési szerződésről szóló 14/1978. (III. 1.) MT rendeletre is, amelyet a törvényjavaslat szintén hatályon kívül helyez.) Ugyanakkor a törvényjavaslat a polgári jogi természetű és a más jogágak területére tartozó (munkavédelmi, rendészeti, kereskedelmi stb.) rendelkezések elkülönítésére is törekszik.

A törvényjavaslat nemcsak a gazdálkodó szervezetekre vonatkozó rendelkezéseket korszerűsíti, hanem - részben az Alkotmánybíróság 54/1992. (X. 29.) AB határozata alapján - a gazdálkodó szervezet fogalmát is, módosítva a Ptk. 685. §-ának c) pontját. E rendelkezést egyébként az Alkotmánybíróság a jövőre nézve, 1993. szeptember 30-i hatállyal semmisítette meg.

A gazdálkodó szervezetekre vonatkozó szabályok módosításához kapcsolódóan a törvényjavaslat megváltoztatja, illetve hatályon kívül helyezi a Ptk.-nak azokat a rendelkezéseit (260. §-ának (2) bekezdését, 493. §-ának (4) bekezdését, 499. §-ának (4) bekezdését, 519. §-ának (3) bekezdését, 534. §-ának utolsó mondatát, valamint 674. §-a (2) bekezdésének a) pontját), amelyek a köztulajdon és a magántulajdon közti különbségtétel révén sértik a polgári jogi jogviszonyok alanyainak egyenjogúságát. Az 534. § utolsó mondatának újrafogalmazásával a törvényjavaslat eleget kíván tenni az Alkotmánybíróság 59/1992. (XI. 6.) AB határozatának is.

-----STARTING---POINT---RESZLETES---

Az 1. §-hoz

Elvi súlyánál fogva kiemelt figyelmet érdemel a Ptk. 1. §-át érintő módosítás. A Magyar Köztársaság Polgári Törvénykönyve a vagyoni és egyes személyi viszonyok jogi kódexeként a magyar polgári jog alapvető fontosságú törvénye. Említett jellegénél fogva a törvénykönyv alapelvei, alapvető intézményei és tételei csak akkor érvényesülhetnek megfelelően, ha nemcsak a kódex keretei között, hanem az azon túli, de tematikailag vele összefüggő szabályozási területeken is kifejthetik hatásukat. A törvényjavaslat 1. §-a ennek megfelelően mondja ki, hogy a törvénykönyv által érintett vagyoni és személyi viszonyokat szabályozó más jogszabályokat - ha azok eltérően nem rendelkeznek - a Ptk.-val összhangban, a Ptk. rendelkezéseire figyelemmel kell értelmezni. Ez az értelmezési szabály a Ptk. értelmezési alapelvének új elemeként nemcsak a jogalkalmazás számára ad fontos útmutatást, de bizonyos értelemben kihat a jövőbeli jogalkotás jogdogmatikai módszereire is. Ha ugyanis a jogalkotó az előbbiekben említett valamely viszonyt kíván szabályozni, úgy tekintettel kell lennie a Ptk. intézményrendszerére, fogalmi apparátusára, rendelkezéseinek a Ptk. 1. §-a (2) bekezdése szerint megállapított tartalmára és értelmére. Amennyiben a jogszabály egyes fogalmaknak, a hozzájuk tartozó jogi tényeknek a Ptk.-ban foglaltaktól eltérő tartalmat, jelentést, illetőleg értelmezést kíván tulajdonítani, vagy az említett tényekhez, aktusokhoz a Ptk.-ban rögzítettekhez képest más jogkövetkezményt fűz, úgy ezt csak kifejezetten eltérő rendelkezéssel teheti meg.

Magától értetődik, de a Ptk. 1. §-ának (2) bekezdésében foglalt rendelkezésből is értelemszerűen következik, hogy az Alkotmány, illetőleg annak a vagyoni és személyi viszonyokat érintő része kivételt képez azoknak a jogszabályoknak a sorában, amelyeket a javasolt új rendelkezés alapján a Ptk.-val összhangban kellene értelmezni, hiszen az Alkotmány a Ptk. normáinak értelmezésében és megítélésében is meghatározó.

A 2. §-hoz

A Polgári Perrendtartás 360. §-a (1) bekezdésének c) pontja értelmében gazdálkodó szervezetek közötti jogviszonyból származó vitás ügyben - az egyéb feltételek megléte esetén - választottbírósági eljárásnak akkor van helye, ha törvény vagy kormányrendelet azt lehetővé teszi. E rendelkezéssel összhangban tette lehetővé az Szvr. 111. §-a a gazdálkodó szervezetek számára, hogy - meghatározott viták eldöntésére - választottbírósághoz forduljanak.

Miközben az Szvr.-t hatályon kívül helyezi, a törvényjavaslat változatlanul fenn kívánja tartani a lehetőséget arra, hogy a gazdálkodó szervezetek bizonyos vitás ügyek eldöntésére választottbírósághoz forduljanak. Ennél azonban többre is törekszik: az említett lehetőség határainak bővítésére, a választottbírósági hatáskör kiszélesítésére. A törvényjavaslat e tekintetben összhangban van a választottbírósági eljárásról készülő törvénytervezet sarkalatos elveivel is.

Mindezek alapján a törvényjavaslat a Ptk.-nak a törvényben biztosított jogok védelmére - főszabályként - bírósági utat megjelölő rendelkezését (7. §-át) kiegészíti a gazdálkodó szervezetek közti jogviták választottbírósági eldöntésének lehetőségével. E lehetőség nem annyira a bírói út főszabálya alóli kivételt jelenti, mint inkább a rendes bírósághoz való fordulás alternatíváját.

A választottbírósághoz fordulás lehetősége azonban a törvényjavaslat szerint sem válna korlátlanná: alanyi korlátozást jelent, hogy csak gazdálkodó szervezetek közti jogvitákban ad módot a törvényjavaslat a választottbírósági hatáskör kikötésére; tárgyi korlátot állít fel a törvényjavaslat annak megkövetelésével, hogy az eldöntendő jogvita szerződéssel kapcsolatos legyen; s végül alaki feltétel a választottbírósági eljárás írásbeli kikötése.

E korlátok közt és feltételek mellett is csak akkor nyílik meg a választottbírósági út lehetősége, ha a Polgári Perrendtartásban megszabott, illetve a választottbírósági eljárásról szóló - a közeli jövőben megalkotandó - törvényben előírt feltételek (pl. hogy a felek az eljárás tárgyáról szabadon rendelkezhetnek) megléte is megállapítható.

A törvényjavaslat összességében - az említett követelmények előírása mellett is - jelentősen bővíti azt a kört, amelyben mód van választottbírósági hatáskör kikötésére. Ez egyrészt a rendes bíróságok terhelését csökkentheti, másrészt igényli a választottbíráskodásra vonatkozó szabályozás átfogó - hatásköri, szervezeti és eljárási kérdésekre egyaránt kiterjedő - felülvizsgálatát.

A 3. §-hoz

Tekintettel arra, hogy az alapítvány - elsősorban hitelezővédelmi, forgalombiztonsági szempontból - kevéssé alkalmas arra, hogy üzletszerű gazdasági tevékenység szervezeti keretéül szolgáljon (s ennek megfelelően a törvényjavaslat szerint elsődlegesen gazdasági tevékenység folytatására nem is alapítható), ki kell elégíteni a köz hasznát szolgáló, ám üzletszerű gazdasági tevékenységet is végző szervezetek iránti igényt.

E szervezeteknek rendelkezniük kell mindazokkal a - gazdálkodásuk, illetve a vagyoni forgalomban való részvételük szempontjából garanciális jelentőségű - jegyekkel, amelyek hiánya folytán célszerű az alapítványok (továbbá az egyesületek, a köztestületek) üzletszerű gazdasági tevékenységét korlátok közé szorítani.

Szükség van tehát egy olyan szervezettípusra, amely ugyan tevékenységét döntő részben non-profit jelleggel, nem nyereségre orientáltan végzi, azonban a rá vonatkozó szabályok egyúttal megteremtik - a gazdasági társaságokhoz hasonlóan - a működéséhez, a vagyoni forgalomban való részvételéhez, a hitelezők védelméhez elengedhetetlen biztonságot és kiszámíthatóságot. A törvényjavaslat ilyen jogi személyként nevesíti a közhasznú társaságot.

A közhasznú társaság közhasznú tevékenységet rendszeresen végző jogi személy. Valamely tevékenység a törvényjavaslat szerint akkor minősül közhasznúnak, ha egyrészt a társadalom közös szükségleteinek kielégítését szolgálja, másrészt nem irányul nyereség- vagy vagyonszerzésre.

A társadalom közös szükségleteiről kimerítő jelleggel nem adható felsorolás. Az oktatással, a művelődéssel, a tudományos kutatással, az egészségüggyel, a szociális gondozással, a környezetvédelemmel összefüggő szükségletek említhetők meg példaként. (Fontos továbbá emlékeztetni arra, hogy a társadalmi közös szükségletek közül azoknak a kielégítésére, amelyekkel kapcsolatban jogszabály állami feladatot állapít meg, a költségvetési szervek alaptevékenysége szolgálhat. Ez természetesen nem zárja ki annak a lehetőségét, hogy azokon a nem közhatalmi jellegű területeken, amelyeken az állami feladatellátás nem kizárólagos, a szükségleteket mind költségvetési szervek, mind közhasznú társaságok kielégíthessék.)

A társadalom közös szükségletei természetesen üzleti alapon, üzletszerűen folytatott tevékenységgel is kielégíthetők. A társadalmi közös szükségletek kielégítése azonban csak akkor minősül közhasznúnak, ha nem üzletszerűen, azaz nyereség- és vagyonszerzési cél nélkül végzik. Természetesen nemcsak közhasznú társaság, hanem más személy is folytathat közhasznú tevékenységet, a közhasznú társaság esetében azonban az ilyen tevékenység rendszeres végzése a társaság fogalmának egyik eleme.

A közhasznú társaság üzletszerű gazdasági tevékenységet is folytathat. Erre azonban - a törvényjavaslat szerint - csak a közhasznú tevékenység elősegítése érdekében jogosult, azaz a társaság üzletszerű gazdasági tevékenysége csupán a közhasznú tevékenység anyagi feltételeinek biztosítására szorítkozhat, öncélúvá, a társaság fő „profiljává” nem válhat.

E kétféle - közhasznú vagy üzletszerű - tevékenység elkülönülésének, szétválaszthatóságának garanciája a javaslatban az a rendelkezés, amely szerint a társasági szerződésben meg kell határozni a közhasznú társaság által végzett közhasznú tevékenységet és - szükség szerint - az általa folytatott üzletszerű gazdasági tevékenységet.

A közhasznú társaság fogalmának további lényegadó eleme az, hogy a társaság tevékenységéből eredő nyereség nem osztható fel a tagok közt. A társaságnak elsősorban üzletszerű gazdasági tevékenységéből származhat nyeresége, e nyereséget pedig - mivel az üzletszerű gazdasági tevékenység csak a közhasznú tevékenység elősegítésére folytatható - a közhasznú tevékenység finanszírozására kell fordítani. Nem zárható ki annak lehetősége sem, hogy a közhasznú tevékenységből is - bár nem annak szerzésére irányul - származik valamelyes nyereség, amelyet szintén e tevékenység finanszírozására kell fordítani.

A közhasznú társaság fogalmához tartozik az is, hogy e társaság szervezeti modelljéül a korlátolt felelősségű társaság szolgál. A korlátolt felelősségű társaságra irányadó szabályokat - ideértve a gazdasági társaságokra vonatkozó közös rendelkezéseket, valamint a gazdasági társaságok átalakulását szabályozó előírásokat - annyiban kell alkalmazni, amennyiben a javasolt, Ptk.-beli rendelkezések eltérést nem állapítanak meg.

A részvénytársaság szabályainak a közhasznú társaságra való alkalmazhatóságát a törvényjavaslat azért nem írja elő, mert a nyereség felosztásának tilalma folytán a közhasznú társaság nem fizethetne osztalékot „részvényeseinek”, a közhasznú társaság „részvényei” gyakorlatilag forgalomképtelenek lennének és nem tölthetnék be értékpapír-funkciójukat. Ezáltal a részvénytársaságnak épp a lényegadó, a kft.-től leginkább eltérő jellemzői nem érvényesülhetnének.

A társaság közhasznú célja ugyanakkor igényli, hogy a tőke bevonására minél szélesebb körből legyen mód. Mivel a közhasznú társaság tevékenységét alapvetően nem üzletszerűen folytatja, s a nyereségét sem oszthatja fel, nincs indoka annak, hogy a törvény a tagok nyilvános felhívás útján való gyűjtését megtiltsa. Minderre figyelemmel a törvényjavaslat - a korlátolt felelőségű társaságra irányadó szabályoktól való eltérésként - úgy rendelkezik, hogy a közhasznú társaság tagjait nyilvános felhívás útján is lehet gyűjteni (57. § és 58. § (6) bek.).

Míg közalapítványt vagy költségvetési szervet csak meghatározott személyek, szervek hozhatnak létre, addig közhasznú társaságot bármely természetes és jogi személy, valamint jogi személyiséggel nem rendelkező gazdasági társaság alapíthat, illetve működő ilyen társaságba tagként beléphet.

A törvényjavaslat szerint a közhasznú társaság alapításának két módja van.

Egyrészt - természetesen - lehetséges a közhasznú társaság „eredeti”, jogelőd nélküli létrehozása, amikor a tagok szándéka eleve ilyen társaság alapítására irányul, s ennek megfelelően kötik meg társasági szerződésüket.

Másrészt közhasznú társaság alapítható úgy is, hogy a korlátolt felelősségű társaság szerződését a közhasznú társaság fogalmának megfelelően módosítja. Ebben az esetben a közhasznú társaság a korlátolt felelősségű társaság általános jogutódja.

A közhasznú társaság ez utóbbi módon történő alapítása mind a jogelőd társaság tagjainak, mind pedig hitelezőinek az alapvető érdekeit érintheti, ezért van szükség arra a rendelkezésre, hogy erre az esetre is - noha formai értelemben csupán a társasági szerződést módosítják - alkalmazni kell a gazdasági társaságok átalakulására vonatkozó közös - garanciális jelentőségű - szabályokat (a gazdasági társaságokról szóló 1988. évi VI. törvény, azaz a Gt. VIII. fejezetének 1. címét).

A közhasznú társaság a cégjegyzékbe való bejegyzéssel - a társasági szerződés megkötésének, illetve a közhasznú társaság fogalmi elemeinek való megfelelés érdekében történő módosításának időpontjára visszaható hatállyal - jön létre (58. § (1)-(5) bek.).

Számos olyan társadalmi közös szükséglet van, amelynek folyamatos, zavartalan, szervezett kielégítéséért jogszabályban meghatározott szervek - többnyire közjogi, illetve politikai - felelősséget viselnek. E szervek érdekében áll, hogy az adott szükséglet materiális kielégítését végző szervezetekkel kiszámíthatóságot biztosító, rendezett, tartós, az ellenőrzést is lehetővé tevő kapcsolatrendszert alakítsanak ki.

Mivel a közhasznú társaságnak az a rendeltetése, hogy közhasznú tevékenységet végezzen, nyilvánvalóan kiemelkedő jelentőségű a társaság életében az olyan szerződés, amelyet a közhasznú tevékenység folytatásának feltételeiről köt a társaság a társadalmi közös szükséglet kielégítéséért felelős szervvel. A szerződésben meghatározható feltételekről természetesen nem adható taxatív felsorolás. Csupán példaként említhető meg, hogy kiköthető az az időtartam, amelyre a társaság a szükséglet kielégítését vállalja, vagy megállapítható az a fogyasztói kör, amely számára a közhasznú tevékenység végzését nem tagadhatja meg. Az érintett szervek továbbá nyilván törekedni fognak olyan szerződési feltételek megállapítására, amelyek számukra lehetővé teszik a közhasznú tevékenység szerződésszerűségének ellenőrzését.

A törvényjavaslat e szerződések jelentőségére tekintettel rendelkezik úgy, hogy jóváhagyásuk a közhasznú társaság legfőbb szervének kizárólagos hatáskörébe tartozik, s hogy megszegésük észlelése esetén a felügyelő bizottság köteles haladéktalanul összehívni a taggyűlést.

Ez utóbbi szabállyal függ össze az az előírás, amely felügyelő bizottság létrehozását és könyvvizsgáló választását - a korlátolt felelősségű társaság szabályaitól eltérve - minden esetben kötelezővé teszi.

Fontos rendelkezése a törvényjavaslatnak az, amelyik a szóban forgó szerződésekbe való betekintés jogát - a szerződéskötő feleken kívül - a szerződés tárgya, a közhasznú társaság tevékenységével szolgált közszükséglet fajtája szerint érintett személyek, „fogyasztók” számára is biztosítja. Az érdekeltséget a betekintést megelőzően legalább valószínűsíteni kell. A betekintési jog csak az üzleti titok védelmére vonatkozó rendelkezések tiszteletben tartásával gyakorolható (59. §).

A törvényjavaslat módot ad arra, hogy a közhasznú társaság más közhasznú társasággal, illetve korlátolt felelősségű társasággal vagy részvénytársasággal egyesüljön, valamint, hogy a felsorolt típusú társaságokká váljon szét. Az egyesülésre és a szétválásra a gazdasági társaságok egyesülésére és szétválására vonatkozó szabályokat kell alkalmazni.

A közhasznú társaság elhatározhatja továbbá, hogy társasági szerződése megfelelő módosításával, a gazdasági társaságok átalakulására vonatkozó közös, garanciális jelentőségű szabályok mutatis mutandis alkalmazásával gazdasági társaságként folytatja tovább működését.

A társasági szerződésnek a társaság közhasznúságát biztosító rendelkezéseit módosítva a közhasznú társaság korlátolt felelősségű társasággá „alakulhat át”. Nincs továbbá a közhasznú társaság elzárva attól sem, hogy más gazdasági társasággá alakuljon át. Ez utóbbi esetben a közhasznú társaság a korlátolt felelősségű társaság más gazdasági társasággá történő átalakulására a Gt. VIII. fejezetében megállapított szabályok szerint alakulhat át, azzal a többletként jelentkező feltétellel, hogy a társaság közhasznúságára vonatkozó társasági szerződési rendelkezéseket is megfelelően módosítania kell.

A cégbíróság a közhasznú társaságot - megszűnése esetén - törli a cégjegyzékből, a társaság a törléssel szűnik meg (60. §).

A törvényjavaslat a Ptk.-nak az egyesületre vonatkozó szabályait - a szövegezés helyenkénti pontosításával - lényegében változatlanul veszi át (61-64. §).

Meg kell ugyanakkor említeni három érdemi változást is.

Egyrészt a törvényjavaslat az egyesület nyilvántartásba vételéhez eltérő jogkövetkezményt fűz, mint a Ptk. hatályos 58. §-ának (2) bekezdése. Ez utóbbi szerint ugyanis az egyesület a nyilvántartásba vételével a jogi személyiségét nyeri el, ami arra a következtetésre adhatna alapot, hogy létrejöhet egyesület nyilvántartásba vétel - azaz az egyesület jogszerűségének elismerése - nélkül is, vagyis, hogy létezhetnek jogi személyiség nélküli egyesületek is. Az ilyen - ún. nem jogképes - egyesületek lehetőségének elismerése azonban a magyar magánjog rendszerétől idegen lenne, s a hatályos rendelkezés értelmezése is e lehetőség tagadása irányában alakult mind a joggyakorlatban, mind a jogirodalomban.

Ezért a törvényjavaslat azzal, hogy az egyesület létrejöttét köti az egyesület nyilvántartásba vételéhez, lényegében nem tesz mást, minthogy ennek az általánosnak tekinthető felfogásnak a tételes jogban is kifejezést ad (62. § (2) bek.).

A második érdemi módosítás az egyesület gazdálkodási jogosultságát érinti. A törvényjavaslat - a hatályos normaszöveg kiegészítésével - rögzíti, hogy az egyesület a vagyonával önállóan gazdálkodik, de egyúttal kifejezi az egyesület non-profit jellegét is, annak a - egyesülési jogról szóló 1989. évi II. törvényben foglalt rendelkezéssel összhangban álló - szabálynak a kimondásával, hogy az egyesület elsődlegesen gazdasági tevékenység folytatására nem alakítható (62. § (3) bek.).

A harmadik említésre méltó változtatás a Ptk. és az egyesülési jogról szóló 1989. évi II. törvény, illetve az előbbiben szabályozott egyesület és az utóbbiban meghatározott társadalmi szervezet viszonyát hivatott rendezni. A Ptk. jelenlegi 60. §-ának fogalmazása - hűen tükrözve egyébként az 1989. évi II. törvény elfogadása előtti Ptk.-beli helyzetet - ugyanis azt a látszatot kelti, mintha magánjogi szempontból az egyesület és a társadalmi szervezet két különböző jogi személyi típust jelentenének. Valójában azonban a polgári jog az egyesülés alkotmányos alapjogának gyakorlása útján létrejött, tagsággal rendelkező társadalmi szervezetekre mint egyesületekre tekint. Amit a közjog társadalmi szervezetként ismer, azt a magánjog egyesületnek nevezi. Ezt az álláspontot tükrözi a törvényjavaslat is, kimondva, hogy az egyesülési jog alapján létrehozott társadalmi szervezetekre a Ptk. alkalmazásakor az egyesületre vonatkozó szabályok az irányadók (64. §).

Számos közfeladat hatékonyabban látható el az érintettek önigazgatása, mint állami vagy helyi önkormányzati szervek útján. Ezért - a társadalom és a gazdaság életében való állami szerepvállalás csökkenésével, illetőleg e szerepvállalás jellegének megváltozásával párhuzamosan - szükség van olyan személyegyesülésekre, amelyek közfeladat ellátására jönnek létre, s amelyek az államtól és a helyi önkormányzattól függetlenül működnek. E személyegyesülések a köztestületek, amelyek a korábbi magyar jogból, valamint számos külföldi jogrendszerből egyaránt jól ismertek.

A köztestületi rendszer mai létrejötte és a korabeli magyarországi, illetőleg külföldi kialakulása közt ugyanakkor van egy lényeges különbség, amelyet a szabályozásban is figyelembe kell venni.

A szerves társadalmi és gazdasági fejlődés viszonyai közt a köztestületi rendszer kiépült, azaz a közcélú szerveződések az érintettek kezdeményezésére alakultak ki, s az állam a már így létrejött szervezeteket ismerte el - közcélúságukra tekintettel - köztestületeknek; a köztestületek és az állam közti feladat- és hatáskörmegosztás is fokozatosan öltött testet, s a jogszabályok feladata csak a már kiépült köztestületi rendszer és a köztestületekre delegált feladat- és hatáskörök rögzítése volt.

A jelenlegi hazai körülmények a köztestületi rendszer bevezetését, kiépítését igénylik. A korábban szükségtelenül és túlzott mértékben államosított közfeladatok önigazgató személyegyesülésekre való delegálása iránti sürgető igény, illetve önmagában a közfeladatok államosítottságának foka nem teszi lehetővé azt, hogy a jogalkotás bevárja a köztestületi rendszer kiépülését. A jogszabályoknak kell megteremteniük a köztestületeket, mintegy megelőlegezve és valamelyest erősítve is az irántuk való igényt. A köztestületek kialakítását követően pedig végbemehet az állam és a köztestületek közti feladat- és hatáskörmegosztás.

A köztestületnek a Ptk.-ban szereplő jogi személyek közti elhelyezése csak az első lépést jelenti ezen az úton: az egyes köztestületi fajtákra vonatkozó részletes szabályok meghatározása külön törvényekre tartozik.

A Ptk. javasolt módosítása a köztestületek egyik leglényegesebbikeként a kamarát külön megemlíti. E kiemelést elsősorban a különböző szakmai (ügyvédi, közjegyzői, orvosi, mérnöki, stb.), illetve gazdasági (ipari és kereskedelmi, kézműves-, agrár-) kamarák társadalmi súlya, illetve az indokolja, hogy több kamarai törvény van már hatályban, illetve áll előkészítés alatt. A kamarák nevesítését indokolja továbbá az a széles körben megfigyelhető jelenség, hogy számos egyesület (társadalmi szervezet) nevezi magát - vélhetően presztízsének, elfogadottságának erősítése érdekében - „kamarának”, anélkül, hogy a köztestületiség jegyeit mutatná. Alapelv ugyanakkor, hogy a jogi személy nevének szervezeti formáját is ki kell fejeznie: egy egyesület nem utalhat elnevezésében valamely köztestületre. Ezért tartalmazza a törvényjavaslat 40. §-ának (7) bekezdése azt az átmeneti rendelkezést, hogy az ilyen nevet használó egyesületek kötelesek elnevezésüket 1995. december 31-ig megfelelően megváltoztatni. E szabály megtartását az ügyészség ellenőrizheti a törvényességi felügyelet keretében.

A kamarák mellett a köztestületek hagyományos típusait jelentik a közbirtokosságok, a hegyközségek, a tőzsde, valamint a Magyar Tudományos Akadémia, amelyet a törvényjavaslat szintén a köztestület egyik fajtájaként nevesít.

A köztestületek minden esetben közfeladatot látnak el; mégpedig általában olyan feladatot, amelyet egyébként az államnak vagy a helyi önkormányzatnak kellene megvalósítania. A köztestületi rendszer kialakulásának tehát együtt kell járnia az állami és helyi önkormányzati feladatok újragondolásával, áttekintésével, s ehhez kapcsolódóan az államháztartás bevételi és kiadási oldalának felülvizsgálatával.

A közalapítvány esetében a közfeladat ellátása az állam, illetőleg a helyi önkormányzat kötelessége marad; ez tükröződik abban is, hogy a közfeladat közalapítvány útján való teljesítése a közfeladat kötelezettjének fakultatív lehetősége, továbbá, hogy a közalapítványi feladatellátásról vissza lehet térni az államira, illetve a helyi önkormányzatira.

Ezzel szemben a köztestületnek átadott közfeladatok delegálásuknál fogva, attól kezdődően nem minősülnek állami vagy helyi önkormányzati feladatnak, e feladatok magának a köztestületnek a közfeladatai lesznek. A köztestület tehát a ráruházott közfeladat ellátásának elsődleges kötelezettjévé válik.

A köztestületi közfeladatok - szemben a közérdekű szolgáltató tevékenység folyamatos biztosítására hivatott közalapítvány esetével - egy adott (szakmai, gazdasági vagy egyéb) közösség életével, tevékenységével kapcsolatosak. A köztestület valamely szakmai, gazdasági vagy egyéb tevékenység feltételeinek megteremtésével, folyamatos biztosításával és az ehhez szükséges igazgatás megvalósításával lát el közfeladatot. Rendeltetését általában akkor tudja betölteni, ha az általa átfogott tevékenységet, illetve annak gyakorlóit illetően igazgatási, hatósági természetű jogosítványokkal is rendelkezik. A köztestületi igazgatás nem államigazgatás vagy helyi önkormányzati igazgatás, hanem a közigazgatás harmadik válfaja; a köztestület nem része az állami igazgatás szervezeti rendszerének.

Feladatainak jellege feltételezi azt, hogy a köztestület - ellentétben a dologegyesítő vagyonrendelés alapján működő közalapítvánnyal - személyegyesülés legyen, tagsággal rendelkezzen. Ez a vonása, valamint önigazgató mivolta az egyesülettel rokonítja a köztestületet, szabályai ezért kerülnek a Ptk.-ban egy pont alá az egyesületre vonatkozó rendelkezésekkel, s ezért utal - törvény eltérő rendelkezése hiányában - a Ptk. javasolt módosítása a köztestületet (annak létrejöttét, működését, megszűnését, felügyeletét, gazdálkodását és tartozásaiért viselt felelősségét) illetően az egyesületre vonatkozó rendelkezésekre.

A köztestület ugyanakkor - rendeltetéséből is következően - számos lényeges kérdésben különbözik az egyesülettől, nem tekinthető az egyesületek egyik sajátos fajtájának. A köztestület az egyesülettől gyökeresen eltérő jegyekkel rendelkező, önálló jogi személy típus.

Az egyesület magánjogi alapon, önkéntesen szerveződik, míg a köztestület - mint közjogi jogi személy - létrehozását törvény rendeli el. Az egyesület létrehozása alanyi jog, a köztestület alapítása törvényben előírt kötelezettség.

Az egyesület alapszabályában szabadon állapítja meg célját, feladatait. E szabadságának egyetlen korlátja, hogy célja nem ütközhet jogszabályba. A köztestület esetében fogalmi elem az, hogy e jogi személy közfeladatot lásson el, tehát tevékenységének meghatározó része nem lehet akármilyen jogilag megengedett céllal kapcsolatos, hanem csakis - tagságával, annak tevékenységével összefüggő - közcélt szolgálhat. Ezen túlmenően is azonban törvény megállapíthat olyan közfeladatokat, amelyeket a köztestület köteles ellátni, kizárva ezzel - mind pozitív, mind pedig negatív értelemben - a köztestületi személyegyesülés céljának szabad meghatározását. (Törvény továbbá azt is előírhatja, hogy meghatározott közfeladatot kizárólag valamely köztestület láthat el, más személy - ideértve akár az állam vagy a helyi önkormányzat szerveit is - nem.)

Az egyesület nem - vagy csak véletlenszerűen - foglalja magában valamely szakma, tevékenység gyakorlóinak összességét. Számos köztestületnél azonban a teljeskörű reprezentativitás fogalmi elem. A törvényjavaslat erre figyelemmel ad lehetőséget annak törvényi előírására, hogy meghatározott tevékenység csak köztestület tagjaként folytatható. Vannak ugyanis olyan köztestületi funkciók (pl. etikai, fegyelmi ügyekben), amelyek hatékonyan csak akkor láthatók el, ha az adott területen csak egyetlen és az érintett tevékenységet gyakorlók összességét magában foglaló köztestület jön létre és működik.

A köztestületek Ptk.-n belüli szabályozása szükségképpen keretjellegű és részleges.

Keretjellegű abban az értelemben, hogy a Ptk. alapján egyetlen köztestület sem jön - nem jöhet - létre. A köztestületek létrehozását külön törvények rendelik el, és e külön törvények állapítják meg az egyes köztestületekre vonatkozó speciális szabályokat.

Részleges a köztestületek polgári jogi szabályozása, mert a Ptk. természetszerűleg csak e szervezetek polgári jogi jogalanyiságát alapozhatja meg; a magánjogi, vagyonjogi jogi személyiséggel összehangban kell kiépülnie a köztestületek közjogi jogalanyiságának, amelyet az egyes köztestületekről szóló külön törvények teremthetnek meg.

A köztestület önkormányzati alapon működő, önigazgató szervezet. Az önigazgatás az a módszer, amellyel a köztestületi feladatok megvalósíthatók, a köztestületi önkormányzat adja az alapot a köztestületet megillető jogosítványok gyakorlására.

A köztestület közfeladatait nemcsak önigazgatással, esetenként hatósági jellegű jogosítványok gyakorlásával látja el, hanem azzal is, hogy a tagjai számára vagy érdekében szolgáltatásokat nyújt. (Egyes köztestületek fő funkciója is lehet a széles értelemben vett szolgáltató tevékenység.)

A köztestület e szolgáltatásaira is vonatkoznak azok a korlátozások, amelyeket a külön törvények az egyes köztestületek üzletszerű gazdasági tevékenységére megállapítanak. A korlátlanul folytatható üzletszerű gazdasági tevékenység ugyanis nem egyeztethető össze a köztestület közcélú jellegével és hatósági természetű, önigazgatási jogosítványaival. Nyilvánvalóan visszás helyzetet eredményezne az, ha a köztestület privilegizált helyzetét kihasználva léphetne fel a gazdaságban, s válna akár a saját tagjainak versenytársává.

A köztestület - a gazdálkodására vonatkozó egyes korlátozásoktól eltekintve - csak közjogi aktussal történő létrejöttében, illetve közjogi felhatalmazottságában különbözik a jogi személyek egyéb típusaitól, a vagyoni viszonyoknak egyebekben ugyanolyan szereplője, mint a többi jogi személy.

Hangsúlyozni kell azt, hogy a köztestületek megjelenése nem érinti a magánjogi alapon álló egyesületek helyzetét; szerepüket, önkéntességüket, sokféleségüket nem korlátozza. Mivel a köztestület részérdekek megjelenítésére nem alkalmas, a társadalmi szervezetek érdekvédelmi tevékenysége - a jelenlegi quasi köztestületi funkciók leválásával - tisztábban, egyértelműbben bontakozhat ki (65. §).

A 4. §-hoz

A hatályos alapítványi szabályozás szerint alapítványt csak tartós és közérdekű célra lehet létrehozni. Az alapítványi cél közérdekűségének megítélése számos problémát okozott a bírósági gyakorlatban. Az utóbbi időszakban azonban, nem utolsó sorban a Legfelsőbb Bíróság eseti döntései és iránymutató állásfoglalása (a KK 7. sz. állásfoglalással módosított KK 2. sz. állásfoglalás) alapján a közérdekűség fogalmának normatív tartalma - az igényeknek megfelelően - fokozatosan kitapinthatóvá vált, és ma már kellően körülhatároltnak tekinthető. Vannak azonban az alapítói ügylettel szemben a bírósági gyakorlat által támasztott olyan követelmények, amelyeknek törvényi szabályozása - azok egyértelmű jogi megalapozása érdekében - szükségesnek mutatkozik.

Ilyen mindenekelőtt az a követelmény, hogy alapítvány - akárcsak az egyesület (az egyesülési jogról szóló 1989. évi II. törvény 2. §-ának (3) bekezdésében és a javaslat 62. § (3) bekezdésében foglalt rendelkezés folytán) - elsődlegesen gazdasági-vállalkozási tevékenység folytatására nem alapítható. A gazdasági, kereskedelmi vagy üzleti célra irányuló vagyonrendelésnek (tőkebefektetésnek) ugyanis megvannak a maga sajátos szervezeti és jogi formái, az alapítvány intézménye azonban ilyen célra nem használható fel. Más kérdés, hogy az alapítvány a céljainak megvalósítása, a megvalósítás lehetőségeinek bővítése, színvonalának emelése érdekében folytathat-e gazdasági tevékenységet, ideértve akár az üzletszerű gazdasági tevékenységet is. E vonatkozásban a törvényjavaslat a kategorikus tiltás merev szabálya helyett a rugalmas, az adójogi szabályozás keretei között megvalósuló reguláció lehetőségét választotta.

A pénzügyi jogi, és ezen belül különösen az adójogi szabályozásnak kell ugyanis az alapítványt - hasonlóan az egyesülethez - arra ösztönöznie, hogy az alapcélja elérése érdekében, annak veszélyeztetése nélkül végezhető gazdasági tevékenysége a feltétlenül szükséges mértéket ne haladja meg. Ha ez mégis indokolt lenne, úgy e célra - a cél szerinti működéshez szükséges vagyonrész veszélyeztetése nélkül - gazdálkodó szervezetet (gazdasági társaságot vagy a törvényjavaslatban szabályozott közhasznú társaságot) hozhat létre.

A törvényjavaslat az említetteken túlmenően pontosítja, illetőleg szabatosabbá teszi az alapítvány, mint jogi személy létrejöttére és megszűnésére vonatkozó rendelkezéseket. Eszerint az alapítvány a nyilvántartásba vétellel jön létre és - ebből következően - a nyilvántartásból való törléssel szűnik meg.

Azokat az eljárási szabályokat, amelyek az alapítvány nyilvántartásba vétele során irányadók, a törlés esetében is - annak jellegéből adódó értelemszerű eltérésekkel - alkalmazni kell.

Az ügyészt megillető jogorvoslati jog megfelelő gyakorlásának lehetősége érdekében a törvényjavaslat a bíróság számára előírja, hogy a nyilvántartásba vételről szóló határozatát ne csak megküldje (esetleg csupán annak jogerőre emelkedése után), hanem - a bírósági határozatok kézbesítésére vonatkozó szabályok alapján - kézbesítse is az ügyészségnek.

Az 5. §-hoz

A Ptk. 30. §-ának (1) bekezdése szerint a jogi személy szervezeti egysége - hacsak jogszabály vagy annak felhatalmazása alapján az alapító határozat (okirat) másként nem rendelkezik - nem jogi személy. Ebből következően jogszabály felhatalmazása alapján az alapító okirat úgy is rendelkezhet, hogy az említett szervezeti egység maga is jogi személynek minősül. Az egyesület esetében ezt a felhatalmazást az egyesülési jogról szóló 1989. évi II. törvény 2. §-ának (4) bekezdése tartalmazza, az alapítványt illetően azonban ilyen jogszabályi rendelkezés mindezidáig nem volt.

A törvényjavaslat ezért az alapítvány esetében is lehetővé teszi, hogy annak szervezeti egysége jogi személlyé válhasson. Erre akkor kerülhet sor, ha az alapító az alapító okiratban így rendelkezik, valamint, ha a szervezeti egységnek önálló ügyintéző és képviseleti szerve, továbbá a szervezeti egység működéséhez szükséges - az alapítvány vagyonából elkülönített - vagyona van.

A törvényjavaslat nem érinti azt a jelenlegi szabályozási módot, amely alapesetnek - a Ptk. 74/B. §-ának (2) bekezdése szerint - a zárt alapítványt tekinti; nyílt alapítványról tehát csak akkor lehet szó, ha a csatlakozás lehetőségét az alapító az alapító okiratban megengedi. Ez utóbbi esetben azonban - a kialakult bírósági gyakorlatnak megfelelően - a törvényjavaslat csak azt követeli meg az alapítótól, hogy legalább olyan mértékű vagyont bocsásson az alapítvány rendelkezésére, amely a működése megkezdéséhez feltétlenül szükséges. Ilyen esetben a törvény vélelmezi, hogy az alapítvány a működése során a csatlakozók felajánlásaiból tesz szert a célja megvalósításához szükséges vagyonra.

A hatályos szabályozás nem rendezi azt a kérdést, hogy az alapító jogosult-e, és ha igen, milyen körben jogosult az alapító okirat módosítására. Ebben a vonatkozásban a bírósági gyakorlat sem egyöntetű, egyaránt találkozhatunk a módosítás lehetőségét kategorikusan elutasító, illetőleg azt bizonyos körben megengedő bírói döntésekkel. A törvényjavaslat az alapító okirat alapító általi módosítását indokolt esetben, azzal a korlátozással teszi lehetővé, hogy a módosítás nem irányulhat az alapítvány nevének megváltoztatására, az alapítványi cél szűkítésére, vagy az alapító által juttatott vagyon csökkentésére. Ez a szabály természetesen nem érinti azokat a rendelkezéseket (pl. a Ptk. 74/C. §-ának (3) bekezdését), amelyek az alapítói jogoknak - az alapító okirat módosítását is igénylő - gyakorlását meghatározott feltételekhez kötik. Ögy például, ha a kezelő szerv (szervezet) kijelölésének visszavonásáról és más kezelő kijelöléséről az alapító - értelemszerűen - csak az alapító okirat módosításával egyidejűleg dönthet, e körben a módosításnak nyilvánvalóan az is feltétele, hogy az alapító által kijelölt kezelő szerv (szervezet) tevékenysége az alapítány célját veszélyeztesse. Az alapító okirat módosításával kapcsolatosan a törvényjavaslat a nyilvántartásba vételre vonatkozó szabályok megfelelő alkalmazását írja elő. Ha a módosítás regisztrálását az alapító elmulasztja vagy azt a bíróság megtagadja, ahhoz joghatály nem fűződhet.

A 6. §-hoz

A Ptk. 74./C. §-ának (1) bekezdése szerint az alapító kijelölheti a kezelő szervet, illetőleg ilyen célra külön szervezetet is létrehozhat. A kezelő szerv (szervezet) az alapítvány képviselője.

Az alapítványok alapítótól való függetlenségének biztosítása érdekében - a bírói gyakorlattal összhangban - a törvényjavaslat megfogalmazza azokat a kereteket, amelyekre az alapítónak a kezelő szerv kijelölése vagy a kezelő szervezet létrehozása során tekintettel kell lennie. ěgy mindenekelőtt kimondja, hogy az alapító csak olyan kezelő szervet jelölhet ki, illetőleg hozhat létre, amelyben az alapítványi vagyon felhasználására - akár közvetlen, akár pedig közvetett módon - meghatározó befolyást nem gyakorolhat. E szabályból következik, hogy az alapító az alapító okiratban nem határozhat meg olyan szervezeti és eljárási szabályokat sem, amelyek a maga, vagy vele érdekeltségi viszonyban álló személyek számára meghatározó szerepet biztosítanak az alapítványi vagyon felhasználása körében hozandó döntések során.

A törvényjavaslat - a bírósági gyakorlatban kiformálódott elveknek megfelelően - a Ptk. hatályos rendelkezéseihez képest további, elsősorban a képviseletre jogosultság egyértelmű meghatározását elősegítő szabályokat állapít meg. Ha az alapító az alapítvány kezelésére külön szervezetet hoz létre - tehát nem csupán egy már létező szervet jelöl ki kezelőként -, az alapító okiratban rendelkeznie kell a szervezet összetételéről és meg kell jelölnie az alapítvány képviseletére jogosult személyt. Ha pedig a képviseletre többen jogosultak, úgy a képviseleti jog gyakorlásának módját, illetőleg terjedelmét is meg kell határozni. A képviseleti jog korlátozása jóhiszemű harmadik személy irányában hatálytalan.

A hatályos szabályozás nem rendezi, hogy a kezelő szerv (szervezet) vagy annak tisztségviselője (tagja) által a feladatkörének ellátása során kívülállónak, illetőleg a tisztségviselő (tag) által e minőségében az alapítványnak okozott kárért ki, illetve milyen szabályok szerint tartozik felelősséggel. A törvényjavaslat a kívülállónak okozott kárért minden esetben az alapítványt teszi felelőssé (akkor is, ha az alapító - jogképességgel rendelkező - kezelő szervet jelölt ki), a tisztségviselő (tag) által e minőségében az alapítványnak okozott kárért való felelősségére pedig a polgári jogi kártérítési felelősség általános szabályainak (a Ptk. XXIX. és XXXI. fejezeteinek) alkalmazását írja elő. Ha a kuratórium tagja nem e minőségében eljárva, hanem az alapítvánnyal létesített munkaviszonyával összefüggésben okozza a kárt, akkor és ebben a körben természetesen a felelőssége is a munkajogi szabályok szerint áll fenn. Ezek a szabályok nemcsak a Ptk. rendelkezéseivel, de a szervezeti jogi felelősség más esetekben alkalmazott szabályaival is összhangban állnak.

A 7. §-hoz

Figyelemmel arra a változásra, amely szerint az alapítvány a törléssel szűnik meg, a törvényjavaslat - értelemszerűen - nem a megszűnés, hanem a törlés alapvető eseteit szabályozza, lényegében a jelenleg hatályos rendelkezéseknek megfelelően.

Gyakorlati problémaként merült fel az azonos vagy hasonló célú alapítványok egybeolvasztásának lehetősége. Több esetben előfordult, hogy egy régebben vagy csupán egy adott területi egységben létrehozott alapítvány csatlakozott volna egy hasonló célú újabb, illetőleg más területi egységben létrejött alapítványhoz, mert az - megítélése szerint - vagyonánál vagy akár szervezeténél fogva hatékonyabban tudta volna szolgálni az alapítványi célokat. Az alapítványok egyesítésére vagy a régebbi alapítvány megszüntetésére és vagyonának egy új alapítvány javára történő felajánlására jelenleg nincs törvényes lehetőség.

Ezért a törvényjavaslat - e hiányosságot is pótolva - megteremti az alapítványok egyesítésének, illetőleg az alapítványi vagyon más alapítványba történő bevitelének jogi kereteit. Eszerint az érdekelt alapítók közös kérelmére a bíróság rendelheti el az alapítványok egyesítését, ha ez az egyesítéssel érintett alapítványok céljainak megvalósításával összhangban van. A bíróság természetesen nem jogosult az egyesített alapítvány új, vagy módosított alapító okiratának megállapítására, ezért a törvényjavaslat előírja, hogy az alapítványok egyesítésére irányuló kérelemhez az új, illetőleg a megfelelően módosított alapító okiratot is csatolni kell.

A törvényjavaslat szerint az eljárásra egyebekben az alapítvány nyilvántartásba vételére vonatkozó szabályok az irányadók, tehát a bíróság az egyesítés kérdésében is nemperes eljárásban és soron kívül határoz. A szabályok ugyan kifejezetten nem említik, de magától értetődik, hogy ilyen esetben az egyesítéssel, illetőleg a vagyona felajánlásával érintett alapítvány megszűnik, és általános jogutódja az újonnan létrejött vagy a felajánlott vagyont befogadó alapítvány.

A 8. §-hoz

A törvényjavaslat a közalapítványt az alapítvány speciális fajtájaként szabályozza, ennek megfelelően a közalapítványra vonatkozó rendelkezések között csak az általánostól eltérő szabályok megállapítására került sor, de erre is csak abban a körben, ahol az feltétlenül indokolt. E konstrukció nem igényli a részletező szabályozást, ezért - a Ptk. adta lehetőségekre figyelemmel - csupán néhány karakterisztikus szabály megfogalmazására van szükség. A közalapítvány - fogalmi meghatározása szerint - maga is alapítvány, céljában, az alapítására jogosultak körében és működésének nyilvánossága tekintetében azonban jelentősen eltér az alapítványok általános típusától.

Közalapítványt közfeladat folyamatos ellátásának biztosítása céljából lehet létrehozni. Ebből következik, hogy a közalapítvány esetében a közérdekű és tartós cél kizárólag olyan állami vagy helyi önkormányzati feladat ellátásának biztosítása lehet, amelyről a jogszabály szerint az államnak vagy a helyi önkormányzatnak kell gondoskodnia. A szabályozás szerint a közalapítvány nem saját maga látna el közfeladatot vagy végezne közszolgáltatást, tevékenysége ugyanis csak a közfeladat ellátásának, illetve a közszolgáltatás végzésének megszervezésére, az ellátás és a szolgáltatás folyamatosságának biztosítására, a szükséges szerződések megkötésére, a finanszírozás lebonyolítására irányulna. A közalapítvány - szemben a köztestülettel - nem lép az állam vagy a helyi önkormányzat helyébe, a közfeladat ellátásának biztosítását az állam vagy az önkormányzat érdekében - mintegy az őket terhelő kötelezettség teljesítéseként - de a saját nevében szervezi.

Közalapítványt az Országgyűlés, a Kormány, valamint a helyi önkormányzat képviselő testülete létesíthet. Más szervnek, illetőleg szervezetnek ilyen jogosultsága nincs, a közalapítvány létrehozására jogosult - előbbiekben említett - közjogi jogi személyek azonban - garanciális okokból - csak közalapítványt hozhatnak létre.

Továbbra sem kizárt azonban, hogy a közalapítvány létesítésére jogosultak a más által alapított - hagyományos értelemben vett - alapítványhoz csatlakozzanak. Éppen e csatlakozási lehetőségre tekintettel joggal merülhet fel olyan igény, hogy - meghatározott feltételek mellett - az ilyen alapítványok is közalapítványként működhessenek.

Ebben az esetben az érintett alapítványnak, alapítójának, valamint a közalapítvány alapítására jogosultnak az együttes aktusára van szükség ahhoz, hogy a közalapítvány létrejöjjön. Mindenekelőtt az alapítványnak a teljes vagyonát a céljával egyező közalapítványi célra kell felajánlania, és ehhez az alapítónak is hozzá kell járulnia. Ezt követően a közalapítvány alapítására jogosultnak az ajánlatot magáévá kell tennie, majd az alapítóval közösen, az alapítványból származó és a közalapítvány alapítására jogosult által a közalapítványi célra szánt vagyon felhasználásával létre kell hoznia a közalapítványt. A közalapítvány létesítésének ezt a módját természetesen bármelyik érintett kezdeményezheti.

Az ismertetett szabályok egyben arra is alkalmasak, hogy ezek megfelelő alkalmazásával a törvény hatálybalépésekor már működő alapítványok is közalapítvánnyá válhassanak, ha ennek szükségessége felmerül. A törvényjavaslat a záró rendelkezései között megállapított átmeneti szabállyal azonban nemcsak ennek lehetőségét biztosítja, hanem azt is, hogy a közalapítvány alapítására jogosult a törvény hatálybalépését megelőzően általa létrehozott alapítványból az alapító okirat megfelelő módosításával közalapítványt hozhasson létre. Azok az alapítványok pedig - amelyek a közalapítványra irányadó legalapvetőbb szabályoknak megfelelnek - a törvény rendelkezésénél fogva (ex lege) közalapítványnak minősülnek (40. § (6) bek.).

Közalapítvány létesítése esetén a kezelő szerv alapító okiratban való megjelölése, illetőleg ilyen szervezet létrehozása - beleértve a kezelő szervezet ellenőrzésére jogosult szervezeti egység létesítését is - kötelező. Az olyan közalapítvány, amelynek alapító okirata e tartalmi többletkellékkel nem rendelkezik, nem vehető nyilvántartásba; a bíróság tehát ilyen esetben a kezelő szerv kijelölésére nem jogosult.

A közalapítvány - a törvény eltérő rendelkezése hiányában - nyílt, ahhoz tehát bárki (bármely jogalany) csatlakozhat, feltételeket azonban nem szabhat. E szabály természetesen nem zárja ki, hogy a kezelő szerv valamely feltételhez kötött csatlakozást is elfogadjon, ha az egyébként ilymódon is megfelelően szolgálná a közalapítvány célját. Az alapító okirat ugyanis előírhatja, hogy a csatlakozás elfogadásához a kezelő szerv hozzájárulása szükséges.

Bár az alapító az alapítvány ügyeinek intézésébe meghatározó módon nem avatkozhat be, törvényes lehetősége van az alapítvány működésének ellenőrzésére. A közalapítvány kezelője ugyanis köteles az alapítónak a működéséről évente beszámolni, sőt gazdálkodásának legfontosabb adatait a nyilvánosság elé kell tárnia. A közalapítvány legfőbb „ellenőre” a társadalmi nyilvánosság. Ezért a törvényjavaslat kiemeli, hogy közalapítvány alapításakor az alapító okiratot a hivatalos lapban közzé kell tenni. Ez a szabály - értelemszerűen - a közalapítvány alapító okiratának módosítása esetén is irányadó. A törvényességi felügyeletet ugyan a közalapítvány felett is az ügyészség látja el, gazdálkodásának törvényességét és célszerűségét azonban - az önkormányzati alapítású közalapítványok kivételével - az Állami Számvevőszék ellenőrzi.

Lényeges eltérést jelent az alapítvány általános típusához képest az a szabály, amely - meghatározott feltételek esetén - lehetővé teszi, hogy az alapító a közalapítvány megszüntetését is kérhesse a bíróságtól. Erre akkor kerülhet sor, ha a közfeladat iránti szükséglet megszűnt vagy a közfeladat ellátásának biztosítása más formában hatékonyabban valósítható meg. A közalapítvány megszüntetését eredményező ez a lehetőség a közalapítványnak azzal a sajátosságával áll összhangban, hogy olyan közfeladat ellátását kell biztosítania, amelynek a mindenkori leghatékonyabb megoldása az állam, illetőleg a helyi önkormányzat jogszabályon alapuló kötelezettsége. A megszüntetésről ebben az esetben a bíróság nemperes eljárásban határoz.

A közalapítvány megszűnésének esetére a törvényjavaslat kifejezetten kimondja, hogy a hitelezők kielégítése után megmaradt vagyon az alapítóra száll. Figyelemmel azonban arra a körülményre, hogy a közalapítványhoz - vagyoni felajánlásaikkal - mások is csatlakozhattak, garanciális rendelkezésként írja elő, hogy az alapítónak a vagyont a megszűnt közalapítványéhoz hasonló célra kell fordítania, amelyről a nyilvánosságot megfelelő módon (pl.tömegkommunikációs eszközök útján) tájékoztatnia kell.

A 9. §-hoz

A szerződés részbeni érvénytelensége esetére a hatályos szabályozás főszabályként az egész szerződés megdőléséről rendelkezik; a gazdálkodó szervezetek egymás közti szerződései esetében - e szerződések lehetőség szerinti fennmaradása érdekében - e főszabályhoz képest kivételt tesz; az érvénytelenség jogkövetkezményei csupán az érvénytelen kikötésre vonatkozóan állnak be.

A törvényjavaslat - a gazdálkodó szervezetekre vonatkozó megkülönböztetés eltörlése mellett - abból indul ki, hogy a forgalmi folyamatok zavartalanságát, a szerződést kötő felek autonómiájának érvényesülését jobban szolgálja az, ha a Ptk. a felek által a szerződéssel elérni kívánt joghatás beállását csak az érvénytelen kikötésre nézve akadályozza meg.

Ezért a törvényjavaslat a Ptk. 239. §-át akként módosítja, hogy a hatályos rendelkezések szerint a gazdálkodó szervezetek egymás közötti szerződéseire vonatkozó kivételes szabályt teszi általánosan érvényesülő főszabállyá: a szerződés részbeni érvénytelensége esetén az egész szerződés csak akkor dől meg, ha a felek a szerződést az érvénytelen rész nélkül nem kötötték volna meg, vagyis, ha az érvénytelen részhez fűződő joghatás bekövetkezte olyan lényeges a felek számára, hogy annak elmaradása esetén a szerződés létrejötte, illetve fennmaradása nem áll érdekükben.

A szerződés részbeni érvénytelensége esetén tehát az érvénytelenség jogkövetkezményei csupán az érvénytelen kikötésre vonatkozóan állnak be.

A gazdálkodó szervezetek közötti szerződésekre vonatkozó megkülönböztetés elhagyásával együtt jár az, hogy a törvényjavaslat megszünteti a bíróságnak a szerződés részbeni érvénytelensége esetén a felek jogviszonyába való beavatkozásra e körben biztosított lehetőségét.

A 10. §-hoz

A törvényjavaslat korszerűsíti a kézizálogjog jogosultjának bírósági eljárás nélkül, a zálogtárgy értékesítésével történő kielégítésére vonatkozó, a Ptk. 260. §-ának (2) bekezdésében foglalt rendelkezéseket annyiban, amennyiben nemcsak az állami vagy szövetkezeti kereskedelem útján teszi lehetővé a zálogtárgy értékesítését, hanem általában a kereskedelmi forgalomban, illetve annyiban, hogy a zálogtárgy értékesítését a záloghitel nyújtásával üzletszerűen foglalkozó valamennyi jogosult számára megengedi, s nem csupán azok számára, amelyek állami vagy szövetkezeti szervek.

A kötelezett, a jogosult és a zálogtárgyat megvásárló számára egyaránt biztonságot nyújtó, garanciális szabály az, hogy a kézizálogjog jogosultjának a zálogtárgy értékesítésével - bírósági eljárás nélkül - történő kielégítésére vonatkozó megállapodást írásba kell foglalni.

Az általános részi szabály megváltoztatásával áll összhangban a fuvarozással, illetve a szállítmányozással kapcsolatos hasonló szabályok (a Ptk. 499. §-a (4) bekezdésének és 519. §-a (3) bekezdésének) megfelelő módosítása a törvényjavaslat 40. §-ának (5) bekezdésében.

A 11. §-hoz

A törvényjavaslat az Szvr. 10. §-ának fontos és a gyakorlatban bevált rendelkezéseire építve egészíti ki a Ptk. 277. §-át. A modern piacgazdaságban a szolgáltatott dolog megfelelő azonosítása, a dologról történő tájékoztatás, a felhasználáshoz szükséges útmutatás, a minőség tanúsítása egyaránt fokozott jelentőségű. A felsoroltakkal kapcsolatban a kötelezettnek - nemcsak szállítási, hanem dolog szolgáltatására irányuló bármilyen szerződés esetén - mellékkötelezettségei állhatnak fenn.

Ezért a törvényjavaslat előírja, hogy a kötelezett, dolog szolgáltatására irányuló szerződés esetén, köteles a dolgot - a jogszabályok rendelkezéseinek és a szakmai szokásoknak megfelelően - azonosításra alkalmas jelzéssel ellátni és a dologról a rendeltetésszerű használathoz, a felhasználáshoz szükséges tájékoztatást megadni. Ha a kötelezett gazdálkodó szervezet, a dolog minőségének tanúsítására is köteles, ugyancsak a jogszabályok rendelkezéseinek és a szakmai szokásoknak megfelelően.

A szakmai szokásoknak megfelelően természetesen a legegyszerűbbtől a legbonyolultabbig váltakozhatnak azok a módszerek, eljárások, amelyekkel a kötelezett eleget tehet említett mellékkötelezettségeinek.

A 277. § új, (4) bekezdése e § (3) bekezdésével mind az érintett szerződések, mind a szabályozott kötelezettségek tekintetében az általános és a különös viszonyában áll. A (4) bekezdés csak a dolog szolgáltatására irányuló szerződésekre vonatkozik, s a szerződés teljesítését érintő lényeges körülményekről való tájékoztatás általános kötelezettségéhez képest nevesíti a szolgáltatás tárgyára, a dologra irányuló azonosítási, minőségtanúsítási, tájékoztatási kötelezettségeket.

A 12. §-hoz

A törvényjavaslat a gazdálkodó szervezetek egymás közötti szerződései körében a teljesítés helyére vonatkozó rendelkezéseket (a Ptk. 278. §-ának (4) bekezdését) kiegészíti azzal, hogy fuvarozó közbenjöttével történő teljesítés esetén a teljesítés helye a rendeltetési állomás. Ez fontos és bevált rendelkezése az Szvr.-nek; a Ptk.-ba illesztésére - a teljesítési helyre vonatkozó Ptk.-beli szabályok teljeskörűsége érdekében is - feltétlenül szükség van.

A 13. §-hoz

A törvényjavaslat a Ptk. 281. §-át három lényeges kérdésben módosítja, a szükségletkielégítés idejétmúlt elve helyett a hitelezővédelmi szempontokra helyezve a hangsúlyt.

Egyrészt az a szerződő fél, akinek a teljesítéssel elöl kell járnia, a szolgáltatást - biztosíték hiányában - a törvényjavaslat alapján nem csupán visszatarthatja, hanem meg is tagadhatja. A szolgáltatás visszatartása feltételezi a szolgáltatás elő- vagy elkészítését; a szolgáltatás megtagadása általánosabb fogalom: miközben magában foglalja az elővagy elkészített szolgáltatás visszatartását is, egyúttal felöleli a teljesítés megkezdésétől való elzárkózást is, tehát például azt a lehetőséget is, hogy vállalkozási szerződés esetén a vállalkozó a munkát mindaddig ne kezdje meg vagy ne folytassa, amíg a megrendelő az ellenszolgáltatás fedezetére megfelelő biztosítékot nem ad.

Természetesen a teljesítés megtagadása ilyen esetben a Ptk. 313. §-ának alkalmazása szempontjából jogos okból történik.

Másrészt a törvényjavaslat a biztosíték követelésére és a szolgáltatás megtagadására alapot adó tényállások körét kiegészíti azzal az esettel, amikor a teljesítéssel elöljárni tartozó féllel szemben a másik félnek pénzügyi fedezethiány miatt kiegyenlítetlen tartozása áll fenn. Ez lényegében az Szvr. 9. §-a (1) bekezdése a) pontjának - mint szükséges és a gyakorlatban jól bevált rendelkezésnek - a Ptk.-ba illesztését jelenti.

Harmadrészt a törvényjavaslat megállapítja a biztosítékadás elmulasztásának jogkövetkezményét: arról ugyan a Ptk. - hatályos - 281. §-a is rendelkezik, hogy a szolgáltatás mindaddig megtagadható (illetve: visszatartható), amíg a másik fél nem ad biztosítékot; arról azonban nem, hogy a biztosíték adására szabott megfelelő határidő eredménytelen elteltét követően a szolgáltatás megtagadására jogosult fél elállhat a szerződéstől. A törvényjavaslat e hiányt pótolva, rendelkezik az elállás jogáról is, mint a biztosítékadás elmulasztásának jogkövetkezményéről.

Mindhárom módosítás azt célozza, hogy a gazdaságban meglévő likviditási problémákra, a gazdálkodó szervezetek fizetési nehézségeire, illetve esetleges fizetésképtelenségére tekintettel erősödjön annak a félnek a helyzete, akinek valamilyen (legtöbbször nem pénzbeni) szolgáltatással elöl kell járnia, s így e fél mindaddig ne legyen köteles a teljesítés érdekében jelentős ráfordításokat eszközölni, ameddig nem látja biztosítottnak az ellenszolgáltatást, illetve végső esetben, biztosíték hiányában szabadulhasson - a szerződéstől való elállással - kötelezettségétől.

A 14. §-hoz

A törvényjavaslat - ezúttal is az Szvr. egyik lényeges, a minőségtanúsítás és a jótállás természetét tükröző szabályát alapul véve - a Ptk. 283. §-át kiegészíti azzal a rendelkezéssel, hogy a dolog átvétele során nem kell vizsgálni azokat a tulajdonságokat, amelyeknek a minőségét tanúsítják, illetőleg, amelyekre jótállás vonatkozik. Ha a jogosult nem vizsgálja azokat a tulajdonságokat, amelyekre jótállás vonatkozik, illetőleg amelyeknek a minőségét tanúsítják, ebből reá hátrányos következmények nem származhatnak. Ez a rendelkezés tehát egyrészt fokozza a kötelezettnek a minőség tanúsítása, illetőleg a jótállás folytán fennálló felelősségét, másrészt mentesíti a megrendelőt a szükséges vizsgálatok elvégzése alól.

A 15. §-hoz

Az Alkotmánybíróság 34/1992. (VI.1.) AB határozatával megsemmisítette a Polgári Törvénykönyv 354. §-ában azt a szövegrészt, amely szerint a károkozó akkor köteles megtéríteni a károsult nem vagyoni kárát, „ha a károkozás a károsultnak a társadalmi életben való részvételét, vagy egyébként életét tartósan vagy súlyosan megnehezíti, illetőleg a jogi személynek a gazdasági forgalomban való részvételét hátrányosan befolyásolja.” A 354. § hatályos szövege ezért a következő: „A károkozó köteles megtéríteni a károsult nem vagyoni kárát.”

Az Alkotmánybíróság határozata ugyanakkor nem oldhatta fel azt az ellentmondást, amely a nem vagyoni kárra vonatkozó rendelkezésnek a Ptk.-n belüli helytelen elhelyezéséből adódik. A nem vagyoni kár ugyanis nem a felelősség egyes esetei körébe tartozik - ahová a Ptk. jelenleg sorolja -, hanem a kár fogalmának egyik eleme. Ez a helyzet az Alkotmánybíróság határozata folytán még nyilvánvalóbbá vált, hiszen a nem vagyoni kárigény érvényesítésének azok a különleges törvényi előfeltételei - amelyek gyakorlati megfontolásokból még indokolttá tehették, hogy a nem vagyoni kártérítés intézménye a speciális felelősségi alakzatok között kapjon helyet - megszüntek. A törvényjavaslat 40. §-ának (4) bekezdése ennek megfelelően a 354. §-t hatályon kívül helyezi és a Ptk. 355. §-ának (1) bekezdését egészíti ki a kár vagyoni és nem vagyoni elemeire való utalással. A károkozó tehát köteles a károsult vagyoni és nem vagyoni kárát egyaránt megtéríteni.

E módosítás szerkezeti jelentőségű, s nem érinti az Alkotmánybíróság határozatában elvi éllel kifejtett megfontolások érvényét, sőt, egyértelműbbé teszi, hogy a nem vagyoni kártérítés követelhetősége nem tehető függővé a jogsértés következményeitől, azaz a személyhez fűződő jogok a jogsértés hatásaitól független vagyoni védelemben részesülnek. E módosítás a nem vagyoni kártérítést megtartja a személyiséget ért sérelmek esetére rendelt polgári jogi jogvédelmi eszköznek, s fenntartja az alkotmánybírósági határozattal elért állapotot, amelyben kizárt a természetes és a jogi személyek, továbbá az egyes jogi személyek közti, illetve az alapjogok védelmét illetően érvényesülő különbségtétel.

A 16. §-hoz

Mivel a törvényjavaslat megszünteti a szállítási szerződésre vonatkozó, Ptk.-beli rendelkezések kogenciáját, diszpozitívvá, szerződés eltérő rendelkezése hiányában érvényesülővé téve azokat, a Ptk. 380. §-ának jelenlegi (1) bekezdése figyelemfelhívó, tájékoztató szabállyá alakul át. A piacgazdaság követelményeihez igazodó szerződéskötési gyakorlat kialakulatlansága folytán azonban ilyen orientáló szabályokra is szükség van.

A törvényjavaslat ki is egészíti a Ptk. 380. §-ának jelenlegi (1) bekezdését, kiterjesztve a mennyiség megvizsgálásának módjára, illetve a minőségi és a mennyiségi kifogásolás rendjére is azt a lehetőséget, hogy rájuk vonatkozóan a felek utalással egyes előírásokat, normákat szerződésük részévé tegyenek. A szokványok, illetve a mintaszabályzatok kialakításában a köztestületi jelleggel működő, az érintett gazdálkodói kör teljes reprezentációját megvalósító gazdasági kamaráknak várhatóan egyre nagyobb szerepe lesz.

A törvényjavaslat elhagyja a Ptk. - hatályos - 380. §-ának (2)-(4) bekezdéseiben foglalt rendelkezéseket, mert azok szükségtelenül és indokolatlanul adnak módot a bíróság számára arra, hogy a felek jogviszonyába beavatkozzon.

A 17. §-hoz

A törvényjavaslat - az Szvr. 14. §-ára alapozva - a Ptk.-t egy új, 383/A. §-sal egészíti ki, megállapítva a megrendelő kötelességeit fuvarozó közbenjöttével történő szállítás esetén. E kötelességek elmulasztása azzal jár, hogy a megrendelő nem követelheti azoknak a károknak a megtérítését, illetőleg felel azokért a károkért, amelyek a fuvarozóval szemben érvényesíthetők lettek volna.

A 18. §-hoz

A törvényjavaslat egyik lényeges célja a kötelezően kikötendő kötbér intézményének eltörlése. Ezzel összhangban van szükség arra, hogy a Ptk. 393. §-ának (2) bekezdéséből elmaradjon a kötbér követelésére való utalás. Ellenkező esetben ugyanis - a diszpozitivitásból következően - a vállalkozó csak akkor nem követelhetne kötbért, ha azt a felek a szerződésben kifejezetten kizárnák. A törvényjavaslat ezért - a Ptk. 246. §-ának (1) bekezdésével összhangban - abból indul ki, hogy a vállalkozó kötbért csak akkor követelhet, ha a megrendelőnek a Ptk. 393. §-a (1) bekezdésével megszabott kötelezettsége elmulasztása esetére a szerződésben e jogát kikötötte.

A szerződési szabadsággal ellentétes a bíróságnak az a lehetősége, hogy a szerződést a felek akarata ellenére is fenntarthatja hatályában, ezért e rendelkezés elhagyására is szükség van.

A 19. §-hoz

A törvényjavaslat a Ptk. 394. §-a (1) bekezdésének módosításával egyértelművé kívánja tenni, hogy az a rendelkezés, amely szerint a vállalkozó nem mentesül a felelősség alól, ha a megrendelő a munkát és a felhasználásra kerülő anyagot nem vagy nem megfelelően ellenőrzi, nem csak arra az esetre vonatkozik, amikor a megrendelő az ellenőrzésre jogszabálynál fogva köteles, hanem arra az esetre is, amikor az ellenőrzésre a megrendelőt szerződés kötelezi.

A 20. §-hoz

A vállalkozási szerződés teljesítésében nemcsak alvállalkozó működhet közre, hanem - többek közt - szállító is, hiszen a vállalkozó kötelezettsége teljesítéséhez gyakran különböző termékeket (gépeket, anyagokat, alkatrészeket, stb.-t) kénytelen beszerezni, amelyeket azután felhasznál, beépít, s ezek révén jut el a vállalt eredményhez. Ezért lehetséges, hogy a szolgáltatás hibája egészen vagy részben nem az alvállalkozó, hanem más közreműködő, például a szállító hibás teljesítésének a következménye, vagy azzal összefügg. Nem indokolt tehát, hogy csak az alvállalkozóként közreműködő felelőssége hosszabbodjék meg, a szállítóé vagy az egyéb közreműködőé azonban nem. Erre tekintettel egészíti ki a törvényjavaslat a Ptk. 398. §-át a más közreműködőre való utalással.

A 21. §-hoz

A törvényjavaslat - figyelemmel a gazdaságban betöltött egyre növekvő szerepére - szabályozza az ún. fővállalkozást is.

A fővállalkozás önálló feladat ellátására alkalmas, összetett gazdasági, illetve műszaki egység megvalósítására irányul úgy, hogy a vállalkozó a munka gazdaságos és gyors, az ugyanazon a létesítményen dolgozó többi vállalkozóval összehangolt elvégzéséhez szükséges feltételek megteremtésére, valamint a többi vállalkozóval az együttműködés módjának és feltételeinek meghatározásához szükséges szerződések megkötésére köteles.

Fővállalkozás esetén a vállalkozó felelőssége a szerződésben kikötött műszaki, gazdasági és egyéb feltételek teljesítéséért akkor is fennáll, ha a teljesítéshez szükséges tervet a vállalkozó egészben vagy részben nem maga készítette.

A törvényjavaslat a fővállalkozás szabályainak a Ptk.-n belüli elhelyezésével kívánja kifejezni azt, hogy a fővállalkozás nem sorolható be a vállalkozási szerződésnek a szolgáltatás tárgya, természete, „ágazati” hovatartozása szerint megállapított altípusai közé, hanem a vállalkozás sajátos - szolgáltatási és felelősségi többletet hordozó - alakzataként kezelendő.

A felek megállapodásán múlik, hogy e szolgáltatásbeli és felelősségi többletet a vállalkozót megillető díjazásban miként fejezik ki.

A 22-26. §-okhoz

A törvényjavaslat a Ptk. 402. §-ának, 407. §-a (1) bekezdésének módosításával, illetve 406. §-ának és 411. §-ának hatályon kívül helyezésével az építési, a szerelési és a tervezési szerződések szabályait valamennyi jogalany viszonyában alkalmazhatóvá és - szerződés eltérő rendelkezése hiányában - alkalmazandóvá teszi. Nem indokolt, hogy az azonos tevékenységet folytatókra eltérő szabályok vonatkozzanak attól függően, hogy a jogalanyok mely csoportjához tartoznak. A gazdálkodó szervezet fogalmának az egyéni vállalkozókra történő kiterjesztésével egyébként is csak a „kontárok”, az építési, szerelési tevékenységet vállalkozói igazolvány nélkül végzők „húznának hasznot” abból, ha az említett szerződések Ptk.-ban foglalt szabályai - akár csak vállalkozói oldalon - csupán a gazdálkodó szervezeteket kötnék.

E szemléleti változás igényli ugyanakkor azoknak a rendelkezéseknek a korrigálását, amelyek - a hatályos szabályozás alanyi hatálya folytán - csupán gazdálkodó szervezetek egymás közti viszonyában értelmezhetők. A törvényjavaslat ennek megfelelően váltja fel a Ptk. 404. §-ának (1) bekezdését egy új, más tárgyú rendelkezéssel, illetve módosítja - egyes szövegrészek hatályon kívül helyezésével - e § (2) és (3) bekezdését.

A Ptk. 404. §-ának (1) bekezdését módosítva a törvényjavaslat az építési szerződés sajátosságainak megfelelően meghatározza azt, hogy a munkahely mikor alkalmas az építésiszerelési munka végzésére, egyértelművé téve e körben azt, hogy a megrendelő mikor tesz eleget a Ptk. 393. §-ának (1) bekezdésében előírt kötelességének.

A törvényjavaslat a Ptk.-nak az építési szerződésre vonatkozó 405. §-át lényegében két új, az Szvr. 56-57. §-ain alapuló rendelkezéssel egészíti ki.

Az átadás-átvételi eljárás általában hosszabb időt vesz igénybe, ami a vállalkozó szempontjából - különösen nagy és bonyolult építkezések esetén - azt a veszélyt rejti magában, hogy hiába tűzi ki az átadás-átvételt a szerződésben megjelölt teljesítési határidőn belüli időpontra, mire az ténylegesen lezajlik, a határidő lejárt és így késedelembe esik. A vállalkozó ezt csak úgy háríthatná el, ha az átadás-átvételre olyan időpontot jelölne meg, amely biztosítaná azt, hogy az eljárás befejeződik a teljesítési határidő lejártáig. Ez azonban azt jelentené, hogy a munkáját nem a megállapított határidőig, hanem jóval előbb kellene befejeznie. Ennek elkerülése érdekében rendelkezik úgy a törvényjavaslat, hogy a vállalkozó határidőben teljesít, ha az átadás-átvétel a szerződésben előírt határidőn belül, illetőleg határnapon megkezdődött, kivéve, ha a megrendelő a szolgáltatást nem vette át. Ez utóbbi kivételt az indokolja, hogy az átadás-átvételi eljárás kitűzésének nyilvánvalóan nem lehet semmilyen hatálya, ha az építmény - hibái és hiányosságai folytán - nem volt átvehető; ilyen esetben a vállalkozó késedelme éppúgy bekövetkezik, mintha kísérletet sem tett volna a be nem fejezett építmény átadására.

Ezzel a rendelkezéssel függ össze a 405. § másik új szabálya, amely szerint nem tagadható meg az átvétel a szolgáltatás olyan jelentéktelen hibái, hiányai miatt, amelyek más hibákkal, hiányokkal összefüggésben, illetve a kijavításukkal, pótlásukkal járó munkák folytán sem akadályozzák a rendeltetésszerű használatot; időben megkezdett átadás-átvétel esetén tehát az ilyen hibák, hiányok észlelése önmagában nem okozhatja a vállalkozó késedelembe esését.

A törvényjavaslat - 407/A. §-sal egészítve ki a Ptk.-t - a szerelési szerződések sajátos átadás-átvételi módjaként szabályozza a próbaüzemet, diszpozitív rendelkezésekben állapítva meg a feleknek a próbaüzemmel kapcsolatos egyes kötelességeit, s kizárva azt, hogy a megrendelő a próbaüzem során észlelt jelentéktelen, a rendeltetésszerű üzemet nem akadályozó hibák miatt megtagadja a szolgáltatás átvételét.

A 27. §-hoz

A tervező a szerződéses kötelezettségét akkor teljesíti, amikor a tervet a megrendelőnek átadja; ugyanakkor a tervezési munka természetéből adódik, hogy a szolgáltatás minőségének, alkalmasságának megvizsgálása az átadáskor általában még nem lehetséges, arra csak a terv alapján kivitelezett építmény, berendezés elkészültekor kerülhet sor. Ezért a terv hibája miatt érvényesíthető szavatossági jogok elévülési idejét - eltérően a Ptk. 308. §-ának (1) bekezdésében foglalt rendelkezéstől - nem a terv átadásától, azaz a tervezési szerződés szerinti szolgáltatás teljesítésétől, hanem a terv alapján kivitelezett szolgáltatás teljesítésének időpontjától kezdődően kell számítani. A törvényjavaslat a hatályos jog e szabályának átvétele mellett a Ptk. 410. §-át akként módosítja, hogy a szavatossági jogok elévülési idejének az előzőek szerinti számítására - a Szvr. 87. §-ának (1) bekezdéséhez hasonlóan - csak akkor ad módot, ha a kivitelezés a terv szolgáltatásától számított három éven belül megkezdődött. Ha a kivitelezés időben megkezdődik, akkor annak tartama a megrendelő szavatossági jogainak elévülését nem befolyásolja.

Ha a kivitelezés a terv szolgáltatásától számított három év után kezdődik meg, a felek korszerűségi felülvizsgálat lefolytatásában állapodhatnak meg. A vállalkozó a tervet felülvizsgálja és nyilatkozik a terv kivitelezésre való alkalmasságáról vagy megváltoztatásának szükségességéről, illetve a tervet áttervezi, a megrendelő pedig ennek fejében díjat fizet. A korszerűségi felülvizsgálat alkalmas mindazoknak a körülményeknek (technikai fejlődés, változó előírások stb.) a figyelembevételére, amelyek miatt indokolt a kivitelezés megkezdésének időpontjától függővé tenni a terv hibája miatt érvényesíthető szavatossági jogok elévülési idejének a kezdetét.

A szabályozás diszpozitivitása folytán korszerűségi felülvizsgálatra csak akkor kerülhet sor, ha abban, annak feltételeiben (pl. a felülvizsgálatért járó díjazásban) a felek megállapodnak.

Ha a korszerűségi felülvizsgálatot lefolytatják és a terv alkalmassá nyilvánításától vagy az áttervezett terv szolgáltatásától számított három éven belül a kivitelezés megkezdődik, a terv hibája miatt érvényesíthető szavatossági jogok elévülési idejének kezdetét továbbra is a terv alapján kivitelezett szolgáltatás teljesítésének időpontjától kell számítani.

A 28-30. §-okhoz

A törvényjavaslat a kutatási szerződés szabályait - a Ptk. 412. §-ának és 414. §-ának módosításával - kiegészíti a szerződés írásba foglalására, határozatlan időre történő megkötésének lehetőségére és az ilyen szerződés felmondására, valamint a szerződéssel kapcsolatban rendelkezésre bocsátott, jogi oltalomban részesíthető szellemi alkotásokkal való rendelkezés jogára vonatkozó - az Szvr. XI. fejezetének egyes szabályain alapuló - rendelkezésekkel.

A törvényjavaslat megállapítja továbbá a kutatási szerződések „háttérszabályait”. Mivel a kutatási szerződés a megbízás sajátosságait éppúgy mutathatja, mint a vállalkozás eredménykötelmi jegyeit, a törvényjavaslat - 414/A. §-sal egészítve ki a Ptk.-t - kimondja, hogy a kutatási szerződésre a külön nem szabályozott kérdésekben a vállalkozási szerződés általános szabályait, illetőleg a megbízási szerződésre vonatkozó rendelkezéseket kell megfelelően alkalmazni. E rendelkezés Ptk.-ba illesztése az első lépés azon az úton, amely a kutatási szerződés önálló szerződéstípussá válásához vezethet.

A 31-34. §-okhoz

A törvényjavaslat a Ptk. 422. §-ának (1) bekezdését, valamint a mezőgazdasági termékértékesítési szerződésről szóló 14/1978. (III. 1.) MT rendeletet (a továbbiakban: Vr.) hatályon kívül helyezi; a Ptk. 417. §-át pedig ezzel összefüggésben kiegészíti egy olyan rendelkezéssel, amely lehetővé teszi a gazdálkodó szervezetek számára, hogy a nem maguk termelte termény, termék és a nem saját nevelésű, illetve hízlalású állat továbbadására is mezőgazdasági termékértékesítési szerződést kössenek. Ezzel összefüggésben szükséges felhívni a figyelmet arra, hogy a törvényjavaslat a Ptk. 685. §-ának c) pontját módosítva az egyéni vállalkozót is a gazdálkodó szervezet fogalma alá vonja. A hatályos joghoz képest további újdonsága a törvényjavaslatnak az, hogy az említett lehetőséget a mezőgazdasági termékértékesítési szerződés valamennyi lehetséges tárgyával (termékkel, terménnyel, állattal) kapcsolatban biztosítja.

A törvényjavaslat a szállítási szerződéssel kapcsolatban említett indokok alapján egészíti ki a Ptk. 418. §-át a mezőgazdasági termékértékesítési szerződés egyes kérdéseiben való megállapodás módjára vonatkozó tájékoztató, figyelemfelhívó rendelkezésekkel.

A törvényjavaslat a Vr. 5. §-ában foglalt lényeges szabályok átvételével a Ptk.-t egy új, 418./A. §-sal egészíti ki.

Ennnek értelmében a szerződő felek a mezőgazdasági termékértékesítési szerződésben kötelezettséget vállalhatnak arra, hogy a megrendelő a termelő - illetve a termelő a megrendelő - részére a teljesítést elősegítő szolgáltatást nyújt és ezzel kapcsolatban tájékoztatást ad, a másik fél pedig a szolgáltatást az adott útmutatásnak megfelelően igénybe veszi.

Ha a vetőmagot vagy más szaporítóanyagot a megrendelő szolgáltatja, a törvényjavaslat szerint a termelő csak ezt használhatja fel. Nem használható fel azonban az a vetőmag, szaporítóanyag, amellyel kapcsolatban a termelő minőségi kifogással élt, és azt a megrendelő elfogadta, vagy a minőség meghatározására jogosult szerv a minőségi hibát megállapította.

A törvényjavaslat a mezőgazdasági termékértékesítési szerződés teljesítésével kapcsolatos rendelkezésekkel egészíti ki a Ptk. 421. §-át.

A törvényjavaslat - a mezőgazdasági termelés sajátosságainak megfelelően - lehetővé teszi a termelő számára, hogy a szerződésben kikötött mennyiségnél tíz százalékkal kevesebbet teljesítsen. Ha a termelő kevesebbet teljesít a szerződésben kikötött mennyiségnél, az eltérés azonban nem haladja meg a tíz százalékot, a termelő nem követ el szerződésszegést. A felek - különösen a termék, a termény, az állatfajta sajátosságaira tekintettel - természetesen tíz százalékosnál kisebb vagy nagyobb eltérés lehetőségében vagy annak kizárásában is megállapodhatnak.

A törvényjavaslat egységesen határozza meg a mezőgazdasági termékértékesítési szerződés teljesítésének helyét. A Vr. 6. §-ának (1) bekezdése a gazdálkodó szervezetként működő és az egyéb termelőkre nézve eltérően - a teljesítés helyére vonatkozó, a Ptk. 278. §-ában foglalt általános rendelkezések visszájukra fordításával - szabályozta a teljesítés helyét; a törvényjavaslat a Ptk. 278. §-ának (1) bekezdését veszi alapul, s a teljesítés helyéül - magánszemélyek és gazdálkodó szervezetek esetében egyaránt - a termelő telephelyét határozza meg. A felek természetesen ettől eltérően is rendelkezhetnek.

A törvényjavaslat - a korábbiakban a szállítási szerződéssel kapcsolatban említett megfontolások alapján - a fuvarozó közbenjöttével történő szállítás esetére vonatkozó rendelkezésekkel is kiegészíti a Ptk. 421. §-át, tekintettel arra, hogy a felek megállapodásukban a teljesítés helyeként a termelő telephelyétől eltérő helyet is megjelölhetnek.

A 35. §-hoz

Az Alkotmánybíróság 59/1992. (XI.6.) AB határozatával 1993. augusztus 31-i hatállyal megsemmisítette a Ptk. 534. §-ának utolsó mondatát, hangsúlyozva, hogy a hatályon kívül helyezett rendelkezést nem találja egészében alkotmányellenesnek, s szükségesnek ítéli az alkotmányos követelményeknek megfelelő új szabályok megalkotását.

A törvényjavaslat megszünteti azt a megkülönböztetést, amely szerint a takarékbetét titkossága alól csupán az állam javára kártérítési kötelezettséget megállapító ítélet esetén volt helye kivételnek, más károsult jogi személy vagy magánszemély esetében azonban a titkosság érvényesült. Ez a szabályozás az érintett károsulti körben indokolatlan megkülönböztetést tartalmaz, mivel az állami tulajdon védelmét minden alkotmányos indok nélkül preferálja mások tulajdonának védelmével szemben.

A törvényjavaslat ugyanakkor a megkülönböztetést nem azzal szünteti meg, hogy a kártérítési kötelezettséget megállapító valamennyi ítélet esetén lehetőséget ad a titkosság alóli felmentésre, hanem azzal, hogy csak a szándékos bűncselekményekkel okozott károk megtérítésére kötelező ítéletek alapján teszi feloldhatóvá a takarékbetétek titkosságát.

A 36. §-hoz

Részben az ún. non-profit szervezetek szabályozásához kapcsolódik a törvényjavaslatnak a polgári jogi társaságra vonatkozó rendelkezéseket - a Ptk. 568. §-ának (2)-(4) bekezdéseit - módosító része. A non-profit szervezetek esetében a törvényjavaslat abból indul ki, hogy e szervezetek üzletszerű gazdasági tevékenységet csak korlátozott mértékben folytathatnak. A polgári jogi társaság esetében pedig a törvényjavaslat a legjelentősebb lépést éppen azzal teszi meg, hogy az ilyen társaságok számára az üzletszerű gazdasági tevékenység folytatását megtiltó rendelkezést más, nagyobb mozgásteret biztosító szabállyal váltja fel.

A hazai polgári jogi, társasági jogi joggyakorlat tapasztalatai azt mutatják, hogy jogunkból hiányzik az olyan „lazább” társulási forma, amely üzletszerű gazdasági tevékenység folytatására jogalanyiság nélkül, pusztán kötelmi jogi alapon biztosíthatna lehetőséget. Egy ilyen társaság természetszerűleg a céljára rendelt vagyon elkülönült tulajdonlása nélkül, a tagoknak a társaság tevékenységéből eredő tartozásokért viselt közvetlen, korlátlan és egyetemleges felelőssége mellett jöhetne létre.

Az említett tapasztalatokra figyelemmel a törvényjavaslat - miközben a polgári jogi társaság alaptípusának meghagyja az üzletszerű gazdasági tevékenységet nem folytató vagyonegyesítő vagy koordinatív társaságot - lehetőséget kíván adni arra, hogy polgári jogi társaság közös gazdasági tevékenység üzletszerű folytatására is alapítható legyen.

A forgalombiztonság, a hitelezővédelem szempontjaira tekintettel a törvényjavaslat e lehetőséget két korlátozással biztosítja.

Egyrészt - ellentétben a polgári jogi társaság alapesete tekintetében érvényesülő formai szabadsággal, „formátlansággal” - a törvényjavaslat alakisághoz köti a társasági szerződés érvényességét, előírva, hogy a közös gazdasági tevékenységet üzletszerűen folytató polgári jogi társaság létesítésére irányuló szerződést közokiratba vagy ügyvéd (jogtanácsos) által ellenjegyzett magánokiratba kell foglalni. A társaság létrejöttét azonban - szemben a Gt. 24. §-ával - a törvényjavaslat nem köti a cégjegyzékbe való bejegyzéshez.

Másrészt a törvényjavaslat csak a gazdálkodó szervezetek közt létrejött polgári jogi társaságot jogosítja fel üzletszerű gazdasági tevékenység folytatására. Ennek oka az, hogy a társaság közhitelű nyilvántartásba vételének vagy hatósági engedélyen alapuló működésének hiányában csak a tagok személyére vonatkozó korlátozással teremthető meg a polgári jogi társasággal a vagyoni forgalomban érintkezésbe kerülő személyek - a hitelezők, a fogyasztók - biztonsága. Mivel a polgári jogi társaságnak nincs a tagjaitól elkülönült jogalanyisága, nincs indoka annak, hogy azokat a személyeket, akik üzletszerű gazdasági tevékenység folytatására amúgy is jogosultak - és tevékenységüket nyilvántartásba vétel mellett vagy hatósági engedéllyel végzik -, elzárjuk attól a lehetőségtől, hogy a tevékenységüket közösen, polgári jogi társaság keretében folytassák.

Annak megkövetelése pedig, hogy ilyen esetben a tagok mindegyike gazdálkodó szervezet legyen, csak látszólag számottevő megszorítás.

A gazdálkodó szervezet fogalmát ugyanis a törvényjavaslat módosítja - így többek közt az egyéni vállalkozót is gazdálkodó szervezetnek minősíti -, ami a szóban forgó polgári jogi társasági altípus esetében azzal a következménnyel jár, hogy lényegében csak az egyéni vállalkozást nem folytató természetes személyek maradnak ki abból a körből, amelynek tagjai polgári jogi társaság keretében üzletszerű gazdasági tevékenységet közösen is folytathatnak. Azok számára a természetes személyek számára pedig, akik üzletszerű gazdasági tevékenység folytatására létesített polgári jogi társaság tagjaivá kívánnak válni, nyitva áll a lehetőség, hogy vállalkozói igazolványt váltsanak ki, s egyéni vállalkozói minőségükben kössék meg a társasági szerződést.

Természetesen az üzletszerűség megkövetel bizonyos huzamosságot, rendszerességet, nyereségességre törekvést. Semmi nem zárja ki azonban, hogy egy polgári jogi társaság rendszeres, hosszabb ideig tartó, profitorientált tevékenység keretéül is szolgálhasson.

A törvényjavaslat - az egyéni vállalkozó cégtábláján szereplő üzleti elnevezés analógiájával élve - lehetővé teszi, hogy a közös gazdasági tevékenységet üzletszerűen folytató polgári jogi társaság a társaság tagjainak vagy a tagok egy részének nevét tartalmazó üzleti elnevezést használjon. Ez a név nem cégnév, nem olyan közös név, amely alatt a társaság jogokat szerezhetne vagy kötelezettségeket vállalhatna. A gazdasági forgalomban ugyanakkor az ilyen elnevezés is üzletjelzőként működik, ezért erre az üzleti elnevezésre is alkalmazni kell a bírósági cégnyilvántartásról szóló jogszabálynak - az 1989. évi 23. törvényerejű rendeletnek - a cégek elnevezésére vonatkozó előírásait (3-5. §-ait). A polgári jogi társaság jogalanyiságának hiánya indokolja a társaság üzleti elnevezésére vonatkozó megszorítást, amelynek értelmében az elnevezésnek tartalmaznia kell a társaság tagjainak vagy legalább azok egy részének - akár csak egyik tagjának - nevét.

Eltörli a törvényjavaslat azt a tilalmat is, amely kizárta, hogy hatósági engedélyhez kötött tevékenységet polgári jogi társaság keretében folytassanak. A hatósági engedély megadásának meghatározott anyagi jogi feltételektől kell függnie, s ebből a szempontból közömbös az, hogy az adott tevékenységet polgári jogi társaságban kívánják-e végezni.

A vagyonegyesítő polgári jogi társaság esetében a törvényjavaslat nem ismeri el annak lehetőségét, hogy valamely tag vagyoni hozzájárulás nélkül vegyen részt a társaságban. A polgári jogi társaság koordinatív formáját ugyanakkor változatlanul létre lehet hozni vagyoni hozzájárulás nélkül is.

A törvényjavaslat csak az üzletszerű gazdasági tevékenységet nem folytató polgári jogi társaságokra tartja fenn a személyes tevékenység alóli mentesítés tilalmát, s e tilalom megszegésének következményét, a semmisséget. Ez utóbbi azonban - a hatályos rendelkezéstől eltérően - csupán az érintett kikötés, s nem az egész szerződés vonatkozásában áll be. Továbbá e tilalom alól nemcsak a jogi személy tagok, hanem a jogi személyiséggel nem rendelkező gazdasági társaságok esetében is kivételt tesz a törvényjavaslat.

A személyes közreműködési kötelezettséget érintő változtatások megkönnyítik a csendes társasági konstrukcióhoz közelítő polgári jogi társaságok létrehozását.

A 37-38. §-okhoz

A törvényjavaslat egyszerűsíti a közérdekű kötelezettségvállalás szabályait. A módosítás lényege, hogy a törvény a közérdekű kötelezettségvállalás érvényességéhez a továbbiakban már nem kívánja meg az állami felügyelő szerv jóváhagyását, annál is inkább, mert az állami felügyelő szerv fogalma az alapítványi szabályozás 1990. évi szabályozásával, a helyi önkormányzatok létrejöttével és a közigazgatási rendszer megváltozásával teljes egészében talajtalanná és értelmezhetetlenné vált.

A közérdekű kötelezettségvállalás érvényességéhez a jövőben elegendő a törvény által előírt alakszerűség, az írásbeli forma betartása.

A törvényjavaslat szerint az állami felügyelő szerv részére biztosított jogok - az alapítványi szabályokhoz hasonlóan - a bíróságot illetik meg, a közérdekű kötelezettségvállalással kapcsolatos igényeket pedig - egyezően az alapítvány esetében követendő eljárással - az ügyész érvényesítheti.

Végül a törvényjavaslat a jogi személyiséggel nem rendelkező gazdasági társaságok számára is lehetővé teszi a közérdekű kötelezettségvállalást.

A 39. §-hoz

A törvényjavaslat - részben az 54/1992. (X.29.) AB határozat teljesítése, részben a törvényjavaslatban szereplő új jogi személy típusok elhelyezése, részben pedig a fogalom korszerűsítése, helyesbítése érdekében - módosítja a Ptk.-nak a gazdálkodó szervezet fogalmát definiáló rendelkezését, a 685. § c) pontját.

Az Alkotmánybíróság határozatára figyelemmel - az abban foglalt indokok alapján - egészíti ki a törvényjavaslat a gazdálkodó szervezet fogalma alá tartozó jogalanyok sorát az egyéni vállalkozó kategóriájával.

A törvényjavaslatban szabályozott új jogi személyek közül a törvényjavaslat a közhasznú társaságot - tekintettel arra a lehetőségre, hogy a társaság üzletszerű gazdasági tevékenységet is folytathat - szintén gazdálkodó szervezetnek minősíti.

A köztestületet a törvényjavaslat azok közé a jogi személyek közé sorolja, amelyek gazdálkodó tevékenységével összefüggő polgári jogi kapcsolataira - főszabályként - a gazdálkodó szervezetekre vonatkozó rendelkezéseket kell alkalmazni. E körbe tartozónak minősíti a javasolt módosítás az alapítványt - és ebből eredően az alapítvány egyik típusát képező közalapítványt - is, valamint (szintén újdonságként) a helyi önkormányzatot.

A Ptk. VI. fejezete 4. címének párhuzamos módosítása mellett a törvényjavaslat a 685. § c) pontjának második mondatában csupán költségvetési szervről tesz említést, s nem nevesíti külön az állami költségvetési szervet. (Hiszen a helyi önkormányzatnak is lehetnek az államháztartásról szóló 1992. évi XXXVIII. törvény 87-88. §-ai értelmében kötségvetési szervei.)

Szükségtelen továbbá a társadalmi szervezetet e definíció keretében megemlíteni. Egyrészt azért, mert a Ptk. VI. fejezetének 8. pontját - amely a társadalmi szervezetek szabályait tartalmazta - az 1989. évi II. törvény 27. §-a hatályon kívül helyezte. Másrészt azért, mert a törvényjavaslat szerint a Ptk. 65. §-a egyértelművé tenné, hogy az egyesülési jog alapján létrehozott - az 1989. évi II. törvényben szabályozott - társadalmi szervezetekre (feltéve, hogy ennek értelme, helye van) a Ptk. alkalmazásakor az egyesületre vonatkozó szabályok az irányadók.

Végül a gazdálkodó szervezetek közt a törvényjavaslat nem említi meg külön a pénzintézeteket, mivel a pénzintézet nem minősül külön jogi személy fajtának. A pénzintézeti tevékenység csak valamely nevesített és a gazdálkodó szervezet fogalma alá sorolt jogi személy típus keretében folytatható. A pénzintézetek tehát - ide értve a Magyar Nemzeti Bankot is - gazdálkodó szervezetek, külön nevesítés nélkül is.

-----STARTING---POINT---VEGE---

A 40. §-hoz

A törvényjavaslat a hatálybalépés időpontját osztottan határozza meg. Az ún. non-profit szervezetekre vonatkozó szabályok hatálybalépésének időpontját 1994. január 1-jében jelöli meg, figyelemmel arra, hogy csak így biztosítható az e szervezetekre vonatkozó adójogi, pénzügyi jogi szabályok és a polgári jogi szabályok egyidejű hatálybalépése.

A törvényjavaslat egyéb rendelkezései 1993. november 1-jén lépnek hatályba. A gazdálkodó szervezet fogalmának új definícióját megadó 39. § pedig a törvény kihírdetése napján lép hatályba. Ez utóbbi időpont megállapításakor a törvényjavaslat elsősorban arra volt tekintettel, hogy az Alkotmánybíróság 54/1992. (X.29.) AB határozatában az érintett rendelkezés megsemmisítésére megállapított időpont folytán az új szabályozásnak a lehető leghamarabb hatályba kell lépnie.

A törvényjavaslat a korábbiakban kifejtett indokok alapján, illetve egyes rendelkezések módosításához kapcsolódóan hatályon kívül helyezi a Polgári Törvénykönyv számos rendelkezését, az Szvr.-t, a Vr.-t, valamint a Ptk. hatálybalépéséről és végrehajtásáról szóló 1960. évi 11. törvényerejű rendelet és a Ptk. módosításáról és egységes szövegéről szóló 1977. évi IV. törvény hatálybalépéséről és végrehajtásáról szóló 1978. évi 2. törvényerejű rendelet egyes szabályait, továbbá elvégez a Ptk. szövegében szükséges egyes változtatásokat.

A gazdálkodó szervezetekre vonatkozó szerződési jogi rendelkezések korszerűsítése szempontjából a törvényjavaslat három átmeneti rendelkezése érdemel külön figyelmet.

Egyrészt a törvényjavaslat kimondja, hogy a szerződésekre vonatkozó rendelkezéseit csak a törvény hatálybalépését követően kötött szerződésekre kell alkalmazni, kivéve, ha a korábban hatályos rendelkezések alkalmazása olyan szerződés érvénytelenségét eredményezné, amely e törvény alapján érvényesnek minősülne.

Másrészt a törvényjavaslat - a Ptk. 324. §-a (1) bekezdésének második mondatát hatályon kívül helyező rendelkezésre figyelemmel - átmeneti szabályokat állapít meg az elévülés vonatkozásában. A gazdálkodó szervezetek egymás közötti jogviszonyában a pénzkövetelések elévülési ideje akkor változik a törvényjavaslat alapján öt évre, ha e követelések a törvény hatálybalépésekor még nem évültek el. Ebből az is következik, hogy abban az esetben, ha az elévülés nyugvása (Ptk. 326.§ (2) bek.) a törvény hatálybalépése előtt következik be, az akadály azonban csak a hatálybalépést követően szűnik meg, akkor a követelés érvényesítésére az akadály megszűnését követően nyitva álló idő számításakor a törvényjavaslatban megállapított elévülési idő az irányadó.

Harmadrészt a törvényjavaslat lehetővé teszi - mindkét fél által ismert szokvány vagy mintaszabályzat hiányában -, hogy a felek a Ptk. 380. §-a, illetve 418. §-ának (1) bekezdése alapján a minőségi és a mennyiségi kifogásolás rendjét az Szvr.-nek vagy a Vr.-nek a mennyiségi és minőségi kifogásolásra vonatkozó - hatályon kívül helyezett - rendelkezéseire történő utalással határozzák meg.

A törvényjavaslat továbbá - a köztestület bevezetésével, illetve a közalapítvány intézményesítésével kapcsolatos indokolásban ismertetett szempontok alapján - átmeneti szabályokat állapít meg egyrészt a „kamara” elnevezést használó egyesületek nevének megváltoztatására, másrészt a törvény hatálybalépésekor működő egyes alapítványok közalapítvánnyá minősítésére.

A 41. §-hoz

A törvényjavaslat a Ptk. újonnan megállapított 62. §-a (2) bekezdésével, 64. §-ával és 74/A. §-a (5) bekezdésével összhangban módosítja az egyesülési jogról szóló 1989. évi II. törvényt.

A számvitelről szóló 1991. évi XVIII. törvény módosításai az új jogi személyeknek a számvitel rendjében történő elhelyezéséhez szükségesek.

A törvényjavaslat a közhasznú társaság bevezetésére figyelemmel a csődeljárásról, a felszámolási eljárásról és a végelszámolásról szóló 1991. évi IL. törvény 3. §-át is módosítja, kiterjesztve e törvény hatályát a közhasznú társaságokra is; elhelyezi továbbá ezt az új szervezeti formát az időlegesen állami tulajdonban levő vagyon védelmére vonatkozó törvényi rendelkezések rendszerében (az 1992. évi LIV. törvény megfelelő kiegészítésével).

A Ptk. 534. §-a utolsó mondatának módosítása továbbá szükségessé teszi a takarékbetétről szóló 1989. évi 2. törvényerejű rendelet 6. §-a (2) bekezdésének módosítását is.

A törvényjavaslat végül - egyes kérdésekben - a rendeletalkotás érdekében szükséges felhatalmazásokat adja meg a Kormány részére.