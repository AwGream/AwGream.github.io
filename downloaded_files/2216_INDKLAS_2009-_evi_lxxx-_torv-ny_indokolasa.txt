2009. évi LXXX. törvény indokolása

a Büntető Törvénykönyvről szóló 1978. évi IV. törvény módosításáról

-----STARTING---POINT---ALTALANOS--- 

A törvénynek a Büntető Törvénykönyvről szóló 1978. évi IV. törvényt (a továbbiakban: Btk.) érintő módosításai az alábbi három főbb csoportra oszthatók.

I. A Btk. Általános és Különös Részét is érintő szigorító rendelkezések

A törvény módosításainak első csoportjába azok a rendelkezések tartoznak, amelyek a súlyos, erőszakos bűncselekmények elleni hatékony és szigorú fellépést kívánják elősegíteni. Ezek a rendelkezések, annak érdekében, hogy minél előbb alkalmazhatók legyenek, a kihirdetést követő 30. napon hatályba lépnek.

1. A törvény szigorú és határozott büntetőjogi választ ad a bűnismétlés súlyos formáira, hiszen a büntetőjogi tilalmak tudatos, többszöri, ismételt megszegése szigorú megítélést érdemel. A hatályos Btk. jelenleg is ismeri a visszaeső (Btk. 137. § 14. pont), a különös visszaeső (Btk. 137. § 15. pont), valamint a többszörös visszaeső (Btk. 137. § 16. pont) fogalmát, és különböző hátrányos jogkövetkezményeket fűz ezen elkövetői körökhöz. A törvény tovább bővíti a hátrányos jogkövetkezményeket.

A visszaesővel szemben jelenleg alkalmazható hátrányos jogkövetkezmény, hogy

- vétség esetén is börtönben kell végrehajtani a szabadságvesztést, tehát visszaeső nem kerülhet fogház fokozatba [Btk. 43. § b) pont], továbbá

- a próbára bocsátás és a felfüggesztett szabadságvesztés esetén is kötelező a pártfogó felügyelet [Btk. 82. § (1) bekezdés].

A törvény emellett kizárja a visszaesőket a próbára bocsátás lehetőségéből (a hatályos szabályok szerint csak a többszörös visszaeső nem bocsátható próbára).

A különös visszaesővel szemben jelenleg alkalmazható hátrányos jogkövetkezmény, hogy

- kizárt a tevékeny megbánás alkalmazhatósága [Btk. 36. § (3) bekezdés a) pont],

- a büntetési tétel felső határa a felével emelkedik [Btk. 97. § (1) bekezdés], valamint

- a büntetés enyhítésére csak különös méltánylást érdemlő esetben van lehetőség [Btk. 97. § (2) bekezdés].

A többszörös visszaesővel szemben jelenleg alkalmazható hátrányos jogkövetkezmény, hogy

- kizárt a tevékeny megbánás alkalmazhatósága [Btk. 36. § (3) bekezdés a) pont],

- már a két évi szabadságvesztést is fegyházban kell végrehajtani [Btk. 42. § (3) bekezdés],

- kizárt annak a lehetősége, hogy a három évi szabadságvesztésnél nem súlyosabb büntetés fele részének a kitöltése után feltételes szabadságra bocsássák [Btk. 47. § (3) bekezdés],

- kizárt a próbára bocsátás alkalmazhatósága [Btk. 72. § (4) bekezdés],

- a büntetési tétel felső határa a felével emelkedik [Btk. 97. § (1) bekezdés], valamint

- a büntetés enyhítésére csak különös méltánylást érdemlő esetben van lehetőség [Btk. 97. § (2) bekezdés].

A törvény mindezek mellett kizárja a többszörös visszaesőket a szabadságvesztés végrehajtása felfüggesztésének és részbeni felfüggesztésének a lehetőségéből.

A törvény ezen túlmenően új elkövetői kategóriát vezet be, az erőszakos többszörös visszaesőt, amely a többszörös visszaesőkön belül speciális csoportot alkot. A törvény értelmében, aki mindhárom alkalommal személy elleni erőszakos bűncselekményt követ el, az újabb (tehát a harmadik) személy elleni erőszakos bűncselekmény elkövetése esetén a büntetési tétel alsó határa is emelkedik a törvényben meghatározott mérték szerint. Emellett a törvény értelmében az erőszakos többszörös visszaesővel szemben kizárt a feltételes szabadságra bocsátás, továbbá a büntetés még különös méltánylást érdemlő esetben sem enyhíthető. Mindezek mellett az erőszakos többszörös visszaesőre természetesen vonatkoznak a többszörös visszaesőkre előírt hátrányos jogkövetkezmények (pl. kizárt a próbára bocsátás alkalmazása, illetve kizárt a szabadságvesztés végrehajtásának felfüggesztése, illetve részbeni felfüggesztése). Eszerint az erőszakos többszörös visszaeső minden esetben végrehajtandó szabadságvesztés büntetésben részesül, aminek hossza az elkövetett bűncselekménytől függ.

2. A törvény a szigorító rendelkezések körében fellép a legsúlyosabb bűncselekményt elkövetőkkel szemben is. Ennek megfelelően a törvény az életfogytig tartó szabadságvesztéssel is büntetendő bűncselekmények elkövetése esetére a jelenlegi tizenöt évről húsz évre emeli a határozott ideig tartó szabadságvesztés lehetséges felső határát.

3. A törvény a Btk. Általános Részét érintő szigorításokkal összhangban, a bűnözés hatékonyabb visszaszorítása érdekében a Btk. Különös Részében is súlyosítja a büntetőjogi jogkövetkezményeket.

A személy elleni bűncselekmények között a fegyverrel, vagy felfegyverkezve elkövetett bűncselekmények, jellegüknél fogva oly mértékben veszélyesek, olyan társadalomellenes beállítottságot tükröznek, ami szükségessé teszi e cselekmények büntetőjogi fenyegetettségének a szigorítását. A törvény a fegyveresen, illetve felfegyverkezve elkövetett támadások visszaszorítása érdekében szigorúbban lép fel ezen elkövetési módok ellen. A törvény szerint a jelenlegi szabályozáshoz képest újabb bűncselekmények esetén lesz büntetendő a fegyveres, illetve felfegyverkezve történő elkövetés, illetve a büntetési tételek is emelkednek egyes esetekben. A fentiek alapján a törvény értelmében súlyosabban minősül a személyi szabadság megsértésének bűntette, a magánlaksértés bűntette, a garázdaság bűntette, az önbíráskodás bűntette és a rablás bűntette, ha fegyveresen vagy felfegyverkezve követik el.

4. A törvény az intézkedést végrehajtó rendőri és pénzügyőri állomány fokozottabb védelme érdekében módosítja a hivatalos személy elleni erőszak tényállását, és emeli az intézkedő rendőrrel vagy pénzügyőrrel szemben történő elkövetés büntetési tételét. Ez a rendelkezés, valamint a fegyveres elkövetés minősített esetként való megfogalmazása hatékony védelmet nyújthat a legnagyobb kockázatnak kitett hivatalos személyek, a rendőrök és a pénzügyőrök számára.

II. A sértettek fokozottabb büntetőjogi védelmét szolgáló rendelkezések

A törvény módosításainak a második csoportjába azok a rendelkezések tartoznak, amelyek következetesen érvényre juttatják az áldozatorientált kriminálpolitika azon törekvését, miszerint a büntetőjognak fokozottan kell védelmeznie a sértettek érdekeit. Ezek a rendelkezések szintén a kihirdetést követő 30. napon lépnek hatályba.

1. A törvény módosítja a jogos védelem szabályait és szélesebb védekezési jogot biztosít a megtámadottnak. A törvény kriminálpolitikai kiindulópontja az, hogy a jogtalan támadás elhárításának kockázatát a jogtalan támadónak kell viselnie, és a megtámadott elhárító cselekményét méltányosan kell megítélni. Erre tekintettel a törvény úgy rendelkezik, hogy a megtámadott nem köteles kitérni a jogtalan támadás elől. Ennek az az indoka, hogy a megváltozott társadalmi viszonyok között - különös tekintettel a családon belül elkövetett erőszakos cselekmények megváltozott megítélésére - nem tartható az a megtámadott védekezési jogát szűkítő korábbi ítélkezési gyakorlat, amely szerint a megtámadott köteles kitérni többek között a felmenő, a testvér, a házastárs, valamint az élettárs támadása elől, feltéve, hogy a kitérés lehetséges és veszélymentes.

A törvény a jogos védelem kriminálpolitikai céljait azzal is érvényre juttatja, hogy annak új, előrehozott alakzataként szabályozza az ún. megelőző jogos védelmet. E szabály a jövőben esetleg bekövetkező bűnelkövetés kockázatát a majdani jogtalan támadóra telepíti. A megelőző jogos védelem keretében a védekező, illetőleg más személye vagy javai elleni esetleges, majdani támadás megelőzése érdekében - a visszaélések elkerülése érdekében megfelelő garanciák mellett - védőberendezés vagy védekező eszköz alkalmazható.

2. A törvény hatékonyabb védelmet nyújt a védekezésre képtelen személyek számára. A törvény egyrészt az Általános Részben értelmező rendelkezésként meghatározza a védekezésre képtelen személy fogalmát, másrészt a Különös Részben minősített esetként súlyosabban rendeli büntetni az emberölés, a személyi szabadság megsértése, valamint az önbíráskodás esetében a védekezésre képtelen személy sérelmére elkövetett cselekményeket. Ezzel párhuzamosan a kifosztás esetében új elkövetési magatartásként határozza meg a törvény a védekezésre képtelen személytől, jogtalan eltulajdonítás végett történő dologelvételt.

3. A törvény - a tevékeny megbánás jelenlegi tárgyi hatályának érintetlenül hagyása mellett - a helyreállító igazságszolgáltatás szempontjaira és a büntetőjogi mediáció elmúlt két évének a gyakorlati tapasztalataira figyelemmel módosítja a tevékeny megbánás szabályozását. A hatályos rendelkezések túlzott mértékben összpontosítanak a bűncselekménnyel a „sértettnek okozott kár” megtérítésére, és emellett csak másodlagos szerepet engednek a bűncselekmény „káros következményei egyéb módon történő jóvátételének”. Ez a megfogalmazás előtérbe állítja a büntetőjogi mediáció pergazdaságossági szempontjait és a gyakorlatban a polgári jogi értelemben vett kártérítésre szorítja a helyreállító igazságszolgáltatás eszközeivel elérhető előnyöket. A büntetőjogi mediáció első évének gyakorlati tapasztalatait összegző hatásvizsgálat azt mutatta ki, hogy a közvetítői eljárásra utalt ügyek mintegy kétharmadában az elkövető által a sértettnek fizetett kártérítés volt a meghatározó elem. Emiatt jelenleg kiaknázatlan a büntetőjogi mediációban rejlő számos jóvátételi lehetőség, így többek között az elkövetői megbánás kifejezésre juttatása, a sértett, illetőleg az áldozat kiengesztelése, az okozott sérelemnek a sértett igényei szerint és a megelégedésére történő jóvátétele. A törvény a hatályos szabályozásnál szélesebb teret biztosít a sértetti érdekek figyelembe vételének. A büntetlenség többé nem az elkövető által a sértettnek teljesített kártérítés jellegű kifizetéshez kötődik. A törvény akkor szünteti meg a megbánást tanúsító és bűnösségét a vádemelésig beismerő elkövető büntethetőségét, ha a sértett által elfogadott módon és mértékben jóváteszi a bűncselekményével okozott sérelmet.

Azzal, hogy a törvény a tevékeny megbánásra vonatkozó rendelkezéseket úgy módosítja, hogy a vádemelésig ad lehetőséget az elkövető számára, hogy a bűncselekmény elkövetését beismerje a jelenlegi jogalkalmazás bizonytalanságát kívánja kiküszöbölni, amely nem egységes abban, hogy a bírói szakban tett beismerő vallomás is megalapozza-e a közvetítői eljárás alkalmazását. A bizonytalanságok megszüntetése érdekében ezért a törvény kifejezetten úgy rendelkezik, hogy csak a vádemelésig tett beismerő vallomás esetében van helye tevékeny megbánásnak.

A törvény a fiatalkorúval szemben alkalmazható tevékeny megbánás szabályozását összhangba hozza a tevékeny megbánás törvény által módosított általános szabályaival. Fiatalkorúak esetében, a hatályos jog megoldásával egyezően, továbbra is az általánosnál kedvezőbb szabályok mellett alkalmazható a büntethetőséget megszüntető tevékeny megbánás: az öt évi szabadságvesztésnél nem súlyosabb büntetéssel fenyegetett személy elleni, közlekedési, valamint vagyon elleni bűncselekmények esetén lehetőség van a büntethetőséget megszüntető tevékeny megbánás alkalmazására.

III. A szankciórendszer reformja

A törvény alapvetően módosítja a Btk. szankciótani rendelkezéseit. Tekintettel arra, hogy ezek a módosítások több más törvény jelentős módosítását is igénylik, így e rendelkezések csak az új büntetés-végrehajtási kódexszel egy időben, 2010. július 1-jén lépnek hatályba. A pénzbüntetésre vonatkozó azon rendelkezések, amelyek nem kapcsolódnak szorosan a szankciórendszer reformjához azonban már 2010. január 1-jén hatályba lépnek.

A törvény csaknem teljesen felszámolja a hatályos Btk.-ban meglévő, a büntetési nemek együttes, illetve egymás mellett történő kiszabására vonatkozó korlátokat. Ezzel a hatályos Btk. által mellékbüntetésként szabályozott szankciók önálló alkalmazásának teljes körű megteremtésén túl a törvény megsokszorozza a büntetések és intézkedések lehetséges kombinációit. Ez egyrészt jelentősen kiterjeszti a bíró büntetéskiszabás során meglévő mérlegelési szabadságát, másrészt jobban szolgálja az elkövetők személyi viszonyait figyelembe vevő egyéniesítés lehetőségét.

A törvény emellett jelentősen emeli a kiszabható pénzbüntetés alsó és felső határát. A hatályos törvény szerint 3.000 és 10.800.000 forint között szabható ki pénzbüntetés, a törvény szerint 75.000 és 108.000.000 forint között. Az összegszerű emelés egyrészt megteremti a fokozatosságot a szabálysértési pénzbírság maximális összege (150.000 forint) és a pénzbüntetés minimuma között, másrészt hozzáigazítja a pénzbüntetés kiszabható összegét a megváltozott társadalmi és piacgazdasági viszonyokhoz. Tekintettel arra, hogy a megemelt pénzbüntetés az elkövetők egy része számára jelentős anyagi terhet jelenthet, a törvény lehetővé teszi azt, hogy a bíróság a pénzbüntetést kiszabó határozatában akként rendelkezzen, hogy az elkövető a pénzbüntetést legfeljebb két éven belül havi részletekben fizesse meg.

A törvény a pártfogó felügyelet magatartási szabályait új, közösségi munka-típusú elemmel bővíti. Az ún. „intenzív” pártfogó felügyelet alatt álló személy a közösség javára munkát teljesít, amit a törvény formailag a pártfogó felügyeletre vonatkozó rendelkezéseken belül, magatartási szabályként határoz meg. Ezzel a szabályozással a törvény ésszerűen és koherensen kapcsolja össze a közösség javára teljesített hasznos munkavégzés kötelezettségét az életvitel szervezésének egyéb, a pártfogás keretében igénybe vehető módozataival.

A törvény érvényesíti azt a korszerű kriminálpolitikai törekvést, hogy a bíróság csak akkor szabjon ki végrehajtandó szabadságvesztés büntetést, ha a büntetés céljai másképpen nem érhetőek el. A nemzetközi tapasztalatok alapján e kriminálpolitikai célkitűzés a leghatékonyabban a szabadságvesztés végrehajtásának részbeni, illetve teljes felfüggesztésének lehetővé tételével valósítható meg. A törvény ezért bevezeti a szabadságvesztés végrehajtása részbeni felfüggesztésének a lehetőségét. Ez nagyobb differenciálást tesz lehetővé az ítélkezés során, és a büntetés jobb egyéniesítését szolgálja.

-----STARTING---POINT---RESZLETES---

Az 1. §-hoz

A törvény úgy módosítja az alkalmatlan kísérlet szabályozását, hogy az alkalmatlan tárgyon, illetve alkalmatlan eszközzel történő elkövetés mellett utal az alkalmatlan módon történő elkövetésre is. A hatályos törvény szerint alkalmatlan kísérlet esetén az elkövető tévesen feltételezi azt, hogy a tárgy vagy az eszköz alkalmas a bűncselekmény megvalósítására, holott az valójában alkalmatlan, illetve lehet, hogy az elkövető a bűncselekmény megvalósítására alkalmas tárgyat, vagy eszközt választ, de ezeket alkalmatlan módon használja fel. A Csemegi-kódex nem rendelkezett kifejezetten az alkalmatlan kísérletről, hanem a „véghezvitel megkezdése” - mai terminológiánk szerint az elkövetési magatartás kifejtése - akadályaként értelmezte az alkalmatlan eszközzel, alkalmatlan, illetőleg nem létező tárgyon elkövetett kísérletet. A Csemegi-kódex sem értékelte tehát külön az alkalmatlan módon elkövetett kísérletet, és ez a szemlélet jut kifejezésre a jelenleg hatályos szabályozásban is, amely csupán az alkalmatlan eszközzel, illetve alkalmatlan tárgyon elkövetett kísérletről szól.

A hatályos törvény alapján kialakult ítélkezési gyakorlat azonban nem egyöntetű az alkalmatlan módon elkövetett kísérlet elbírálásában. A gyakorlat egy része az elkövetés módjának alkalmatlanságát az alkalmatlan eszköz fogalmi körébe vonja, azaz az elkövetés alkalmatlanságát úgy értékeli, mint az egyébként más adottságok, eltérő feltételek mellett alkalmas eszköznek az adott körülmények közötti alkalmatlanságát. Az ítélkezési gyakorlat másik része azonban azt az álláspontot követi, hogy az eszköz alkalmatlanságához fogalmilag elengedhetetlen, hogy azt valamilyen módon alkalmazzák. Ezért az eszköz alkalmazási módja nem állítható szembe az eszköz alkalmatlan voltával. Következésképpen az ítélkezési gyakorlat egy része ilyenkor megállapítja a felelősségét.

A jogalkalmazás bizonytalanságát a törvény azzal küszöböli ki, hogy az alkalmatlan módón elkövetett kísérletet az alkalmatlan kísérlet fogalmi körében önállóan nevesíti.

A 2-3. §-hoz

A közvetett tettes fogalmát a joggyakorlat alakította ki, és évtizedek óta alkalmazza. A jogbiztonság és a normavilágosság azonban megköveteli, hogy a Btk. határozza meg a tettesség alapvető szabályait. A törvény ezért új rendelkezésként meghatározza a közvetett tettesség szabályait.

Közvetett tettesség akkor jön létre, ha a tettes egy másik személyt „eszközként” használ fel a szándékos bűncselekmény elkövetéséhez. A közvetett tettes olyan személyt használ fel a szándékos bűncselekmény tárgyi tényállási elemeinek a megvalósítására, aki e szándékos bűncselekmény miatt azért nem vonható felelősségre, mert nála hiányoznak az elkövetővé váláshoz szükséges alanyi feltételek. Ezen alanyi feltételek a közvetett tettesnél állnak rendelkezésre. A közvetett tettesség különböző változatai közül leggyakoribb az az eset, amikor a tettes gyermekkorú, tehát nem büntethető személyt használ fel a bűncselekmény tárgyi tényállási elemeinek a megvalósításához. Emellett a töretlen ítélkezési gyakorlat a közvetett tettesség körébe vonja azt is, ha a bűncselekményt kóros elmeállapotú, illetve kényszer vagy fenyegetés hatása alatt lévő személlyel valósíttatják meg.

Végezetül a közvetett tettességnek minősül az is, ha a bűncselekményt olyan személlyel valósíttatják meg, aki tévedésben van. Ha a tévedésben levő személy tévedését gondatlansága okozta, és a törvény a gondatlan elkövetést is büntetni rendeli, akkor büntethető lesz mind a közvetett tettes, mind a gondatlansága miatt tévedésben lévő személy. A közvetett tettes azért a szándékos bűncselekményért fog felelni, amit a tévedésben lévő személlyel valósíttatott meg, a tévedésben lévő személy pedig azért a gondatlan bűncselekményért, amit elkövetett. Mindezt a törvény a normaszöveg megfogalmazásában egyértelműen kifejezésre juttatja azon rendelkezés megállapításával, miszerint közvetett tettesség esetén a tévedésben lévő felhasznált személy azért a szándékos bűncselekményért nem büntethető, amit az őt felhasználó személy vele megvalósíttat. Ez azonban a gondatlan bűncselekményért nem zárja ki a tévedésben lévő személy felelősségét.

A 4. §-hoz

1. A törvény a jogos védelem szabályainak módosítása körében abból az alapelvből indul ki, hogy a jogtalan támadás elhárításának kockázatát a jogtalan támadónak kell viselni, és a megtámadott elhárító cselekményét méltányosan kell megítélni.

Ennek a kiindulópontnak megfelelően a törvény újraszabályozza az ijedtség vagy a menthető felindulás okozta túllépés eseteit. A hatályos Btk. szerint, aki az elhárítás szükséges mértékét azért lépi túl, mert azt ijedtségből vagy menthető felindulásból képtelen felismerni, nem büntethető. Ha azonban az ijedtség vagy a menthető felindulás az elkövetőt csupán korlátozza az elhárítás szükséges mértékének felismerésében, akkor büntethető, a büntetése azonban korlátlanul enyhíthető.

Ezt a differenciálást szünteti meg a törvény azzal, hogy nem tesz különbséget aközött, hogy az ijedtség vagy a menthető felindulás kizárta vagy csupán korlátozta a védekezőt abban, hogy felismerje az elhárítás szükséges mértékét. A törvény értelmében tehát nem büntethető, aki ijedtségből vagy a menthető felindulásból lépi túl az elhárítás szükséges mértékét. Az ijedtség vagy menthető felindulás továbbra is szubjektív büntethetőséget kizáró ok, amely azonban a beszámítási képességre gyakorolt tényleges hatásától függetlenül minden esetben kizárja a büntethetőséget.

A korlátlan enyhítésre vonatkozó szabály eltörlésével a törvény azt kívánja előmozdítani, hogy a bírói gyakorlat a büntethetőséget kizáró jogos védelem körébe vonja azokat az eseteket, amelyekért a hatályos rendelkezések alapján csak korlátlan enyhítésre van lehetősége. A törvény alapján tehát a hatályos szabályozással szemben akkor is felmentő ítélet hozható, ha az ijedtség vagy a menthető felindulás az elkövetőt csupán korlátozta az elhárítás szükséges mértékének felismerésében.

2. A törvény - a hatályos Btk.-tól eltérően - kifejezetten leszögezi, hogy a megtámadottnak nincs kitérési kötelezettsége. A korábbi ítélkezési gyakorlat elsősorban a felmenő, a testvér, a házastárs, az élettárs, a gyermekkorú személy, a terhes nő és a láthatóan kóros elmeállapotú személy támadásával szemben kívánta meg a megtámadottól, hogy a támadás elől térjen ki, feltéve, hogy a kitérés lehetséges és veszélymentes. A legújabb ítélkezési gyakorlat azonban egyre szűkítette a kitérési kötelezettség értelmezését, így különösen a lemenőnek a felmenővel szembeni ilyen kötelezettségét nem állapította meg. A mai társadalmi viszonyok között - különös tekintettel a családon belül elkövetett erőszakos cselekmények megváltozott megítélésére - már nem állja meg a helyét a korábbi, a megtámadott védekezési jogát szűkítő ítélkezési gyakorlat. A jövőbeli ítélkezés számára egyértelmű iránymutatást ad a törvény azzal, hogy a továbbiakban nem követeli meg a megtámadottól a támadás előli menekülést.

Az 5. §-hoz

A jelenlegi ítélkezési gyakorlat szerint nem áll fenn jogos védelmi helyzet, ha valaki a saját vagy más személye, vagy javai elleni esetleges jövőbeli támadás megelőzése érdekében olyan védőberendezést alkalmaz, amely a támadónak sérülést okozhat. A törvény a jogos védelem kriminálpolitikai céljának hangsúlyosabb előtérbe állítása érdekében kifejezetten megengedi az ilyen eszköz alkalmazását. A törvény ezért a jogos védelem körében új rendelkezésként szabályozza az ún. megelőző jogos védelmet. A törvény értelmében nem a védekezőnek kell viselnie a jogos védelem jelenlegi szabályai szerint nem, vagy csak aránytalan nehézségek árán védelmezhető javak (például a tulajdonos szokásos tartózkodási helyétől távol lévő ingatlan) elleni jogtalan támadás eshetőségének a kockázatát.

A megelőző jogos védelem olyan jogtalan támadás megelőzésére irányul, amely a jövőben a védekező vagy más személye vagy javai ellen irányulhat. A megelőző jogos védelem szabálya a jogos védelemtől eltérően nem utal a védendő értékek között a saját, illetve mások személye és javai mellett a közérdekre. Ezzel a törvény kifejezi azt, hogy a megelőző jogos védelem csak abban a szűkebb körben értékelhető, ha ténylegesen személyek vagy javak elleni támadás veszélye áll fenn.

A jogtalan támadás ismérveivel kapcsolatban a jogos védelemre vonatkozó általános szabályok itt is irányadóak. A jogos védelmi helyzettől eltérően itt azonban a jogtalan támadással nem elhárító cselekmény áll szemben, hanem megelőző jogos védelmi eszköz alkalmazása.

A megelőző jogos védelem csupán akkor zárja ki a büntetendőséget, ha három feltétel együttesen érvényesül. A megelőző védelmi eszköz alkalmazása egyrészt nem lehet az élet kioltására alkalmas. További feltétel, hogy a megelőző védelmi eszköz alkalmazása folytán a jogtalan támadó szenvedjen sérelmet. A megelőző védelmi eszköz alkalmazójával szemben az is követelmény, hogy az adott helyzetben minden tőle elvárhatót tegyen meg a sérelem elkerülése érdekében.

A törvény ésszerű korlátokat állít a lehetséges védelmi eszközök alkalmazása útjába a szélsőséges esetek elkerülése érdekében. Az élet kioltására alkalmas védelmi eszköz használata (így például szúró, vágó fegyver, lőfegyver automatikus működésbe hozatala, vagy nagy erősségű, illetőleg magas feszültségű áram alkalmazása) nem eredményezhet büntetlenséget. Az élet kioltására alkalmas eszköz fogalma nem ismeretlen a magyar büntetőjogban, a Btk. 137. § 4. pont b) alpontjában szereplő, „felfegyverkezve” fogalom is használja azt.

A megelőző jogos védelem során maga a védekező is kockázatot vállal. Nem zárható ki ugyanis az, hogy a jogtalan támadás végül nem következik be, ám az annak eshetőségére történő védekező felkészülés mégis büntetőjogilag tilalmazott eredményre vezet, így például nem a jogtalan támadót éri sérelem, hanem egy vétlen személyt. Jogtalan támadás hiányában a megelőző jogos védelem kockázatát a védekezőnek kell viselnie, ami azt jelenti, hogy ha a védelmi eszköz vétlen személynek okoz sérelmet, e sérelem gondatlanságból történt okozásáért (például testi sértés, vagy foglalkozás körében elkövetett veszélyeztetés gondatlan vétsége miatt) a védekező felel.

Végezetül a törvény előírja a védekező fél számára azt a kötelezettséget, hogy a sérelem elkerülése érdekében az adott helyzetben minden tőle elvárhatót megtegyen. Ez a kötelezettség teljesíthető például a jogtalan támadás esetleges következményire a figyelmet közvetlen, vagy közvetett módon felhívó valamely jelzés (felirat, ábrázolás, fény-, vagy hangjelzés) alkalmazásával. A „tőle elvárhatóság” fogalma nem ismeretlen a magyar büntetőjogban, a gondatlanság egyik formája, a hanyagság is (Btk. 14. §), valamint a segítségnyújtás elmulasztása tényállása (Btk. 172. §) is használja. A „tőle elvárhatóság” minden esetben az ügy egyedi körülményei szerint állapítható meg. Az „adott helyzetben” elvárhatóság pedig azt fejezi ki, hogy nem csupán a védekező személye, hanem a választott eszköz is befolyásolja, hogy milyen módon kell a védekezőnek a sérelem elkerülése érdekében mindent megtennie. Mindezek alapján tehát a bíróságnak azt is vizsgálnia kell, hogy a védekező minden tőle elvárhatót, és minden tőle az adott helyzetben elvárhatót megtett-e a sérelem elkerülése érdekében.

A 6. §-hoz

A sértetti érdekek hatékonyabb érvényesülése érdekében a törvény a helyreállító igazságszolgáltatás szempontjaira figyelemmel módosítja a tevékeny megbánás szabályait.

1. A törvényben foglaltak szerint tevékeny megbánás alkalmazásának a vádemelésig megtett beismerés esetén van helye. A terhelt beismerésének ki kell terjednie a bűnösség elismerésére is. A ténybeli beismerés önmagában, a bűnösség elismerése hiányában aligha fejezi ki az elkövető őszinte megbánását. A teljes beismerés feltételül szabása azt akadályozza meg, hogy valódi bűntudat és megbánás hiányában, pusztán taktikai megfontolások alapján kezdeményezze a terhelt az ügyének közvetítői eljárására utalását. Amennyiben a terhelt a vádemelésig teljes, a bűnösségre is kiterjedő beismerő vallomást tett, az ügyész dönthet úgy, hogy közvetítői eljárásra utalja az ügyet. A sikeres közvetítés esetén a bűnügy még a vádemelést megelőzően, ügyészi szakban lezárul az eljárás tevékeny megbánás miatti ügyészi megszüntetésével. Ha a vádemelést megelőzően a terhelt beismerő vallomást tett, akkor az ügyet a bíróság is közvetítői eljárásra utalhatja. Ebben az esetben a sikeres mediációt követően a bíróság szünteti meg tevékeny megbánás miatt az eljárást.

Ezzel az új rendelkezéssel a törvény a jelenlegi jogalkalmazás bizonytalanságát kívánja kiküszöbölni, amely a büntetőeljárásról szóló 1998. évi XIX. törvény (a továbbiakban: Be.) 221/A. § (3) bekezdés b) pontjára tekintettel nem egységes annak megítélésében, hogy a vádemelés után, azaz a bírói szakban tett beismerés is megalapozza-e a közvetítői eljárást, illetve a tevékeny megbánás alkalmazását. A Be. 221/A. § (3) bekezdés b) pontja a közvetítői eljárás feltételeivel kapcsolatban kifejezetten úgy rendelkezik, hogy annak csak gyanúsítotti beismerés esetén van helye. Azzal, hogy a Be. gyanúsítottról és nem vádlottról beszél, kifejezésre juttatja azt a jogalkotói szándékot, hogy közvetítői eljárásra csak akkor utalhatják az ügyet, ha az elkövető megbánta cselekményét és ezt az ügy legkorábbi szakaszában a beismerésével ki is fejezte. Ezzel a jogalkotó a Be. szabályain keresztül azt akarja megakadályozni, hogy a beismerés és a közvetítői eljárás pertaktikai eszközzé váljon. A bizonytalanságok megszüntetése érdekében ezért a törvény kifejezetten úgy rendelkezik, hogy csak a vádemelésig tett beismerő vallomás esetében van helye tevékeny megbánásnak.

2. A tevékeny megbánás alkalmazásának feltétele a közvetítői eljárásban való részvétel. A közvetítői eljárás önkéntességen alapul. Közvetítői eljárásra csak akkor kerül sor, ha azt a sértett és az elkövető egyaránt kéri.

3. A tevékeny megbánás további feltétele a bűncselekménnyel okozott sérelemnek a sértett által elfogadott módon és mértékben történő jóvátétele. A törvény ezzel egyértelművé teszi, hogy a tevékeny megbánás elengedhetetlen feltétele a beismerés mellett a jóvátétel módjában való megegyezés és maga a jóvátétel. Jóvátétel alatt bármilyen, a sértett által elfogadott módon és mértékben meghatározott szolgáltatást kell érteni. Így például jóvátétel a bocsánatkérés, az összefirkált házfal lefestése, a feldúlt kert felásása, stb. Természetesen a szélesebb értelemben vett jóvátétel körébe tartozik az okozott kárnak a sértett részére a sértett által elfogadott módon és mértékben történő megtérítése is, ami lehet akár részbeni kártérítés, vagy járadékfizetésben való megegyezés. Fontos azonban rámutatni arra, hogy a tevékeny megbánásnak nem elsődleges célja a pénzbeli kiegyenlítés, ez csupán az egyik lehetséges jóvátételi cselekmény. A törvény akkor szünteti meg a megbánást tanúsító és bűnösségét a vádemelésig beismerő elkövető büntethetőségét, ha a sértett által elfogadott módon és mértékben jóváteszi a bűncselekményével okozott sérelmet

4. A törvény emellett egy ponton bővíti a tevékeny megbánást kizáró okokat. A hatályos szabályozás szerint előfordulhat, hogy az elkövető sorozatos bűnismétlése során több alkalommal is részt vesz közvetítői eljárásban, és vele szemben megszüntetik a büntetőeljárást, vagy a korlátlanul enyhítik a büntetést. Ennek a gyakorlatnak a megakadályozása érdekében a törvény kizárja a tevékeny megbánás alkalmazását arra az esetre, ha az elkövető korábban szándékos bűncselekménye miatt már részt vett közvetítői eljárásban és ennek eredményeként vele szemben az eljárás megszüntetésére vagy a büntetés korlátlan enyhítésére sor került. A törvény azonban arányos időbeli korlátot szab a kizárásnak amikor úgy rendelkezik, hogy csupán akkor kizárt a tevékeny megbánás alkalmazása, ha a korábbi tevékeny megbánás ügyében hozott ügydöntő határozat jogerőre emelkedésétől az újabb szándékos bűncselekmény elkövetéséig még nem telt el két év.

A 7. §-hoz

A törvény a hatályos Btk.-hoz képest differenciáltabb szankcionálási rendszer kialakítására törekszik; az a célja, hogy az alkalmazandó szankciók típusa, súlya, szigora jobban illeszkedjen a bűncselekmény súlyához, jellegéhez és az elkövető személyi körülményeihez. A differenciálás megteremtését szolgálja a büntetések kombinált alkalmazásának rugalmasabbá tétele.

1. A törvény csaknem teljesen felszámolja a hatályos Btk.-ban meglévő, a büntetések együttes, illetve egymás helyett történő kiszabására vonatkozó korlátokat. A törvény ugyan megtartja a büntetéseken belül a hatályos szabályozás szerinti felosztást fő- és mellékbüntetésekre, de a főbüntetések helyett a büntetések elnevezést használja. Erre azért van szükség, mert a főbüntetés elnevezés indokolatlanná válik a büntetések variációs lehetőségeinek szélesítésével.

2. A törvény a következő büntetési nemeket különbözteti meg: szabadságvesztés, közérdekű munka, pénzbüntetés, foglalkozástól eltiltás, járművezetéstől eltiltás, kiutasítás. Eszerint a korábban mellékbüntetésnek számító foglalkozástól eltiltás, járművezetéstől eltiltás és kiutasítás a törvény értelmében büntetésnek minősül, és ekképpen önállóan is kiszabható. Ebből következően felesleges a Btk. 88. §-a szerinti büntetéskiszabási szabály, így a törvény hatályon kívül helyezi a főbüntetés helyett alkalmazott mellékbüntetésre vonatkozó rendelkezéseket.

A jelenlegi mellékbüntetések közül kettő továbbra is mellékbüntetésként marad fenn, a közügyektől eltiltás és a kitiltás. Ezek a hatályos Btk. szerint is, és a törvény alapján is kizárólag járulékos szankciók. A törvény emellett megszünteti a pénzmellékbüntetést tekintettel arra, hogy a pénzbüntetés a törvény értelmében önállóan és más büntetetés mellett is kiszabható.

3. A hatályos Btk. által mellékbüntetésként szabályozott szankciók önálló alkalmazásának teljes körű megteremtésén túl a (3) bekezdés a kisebb tárgyi súlyú bűncselekmények esetében általános jelleggel lehetővé teszi szabadságvesztés helyett más szankciófajta alkalmazását. A törvény értelmében ugyanis, ha a bűncselekmény büntetési tételének felső határa három évi szabadságvesztésnél nem súlyosabb, akkor szabadságvesztés helyett egy vagy több más büntetés is kiszabható. A törvény tehát a különös részi bűncselekmények absztrakt fenyegetettségi fokától függően teszi lehetővé szabadságvesztés helyett más büntetés önálló vagy további büntetéssel, illetve büntetésekkel együtt történő kiszabását.

4. A (4) bekezdés rendelkezik a büntetések - az (5)-(6) bekezdésben foglaltak szerint csak szűk körben korlátozott - egymás mellett történő kiszabásának a lehetőségeiről. A törvény ezzel a büntetések egymás mellett történő kiszabásának szinte korlátlan lehetőségét adja az ítélőbíró kezébe. Lehetővé válik többfajta eltiltást tartalmazó büntetés (például foglalkozástól eltiltás és járművezetéstől eltiltás) együttes kiszabása, sőt, ezek közül bármelyik, de akár a kettő együtt is kiszabható pénzbüntetéssel kombinálva. A törvény ilyen módon megteremti a szabadságvesztés büntetések olyan reális alternatíváit, amelyek adott esetben a szabadságelvonásnál nagyobb mértékű tényleges joghátrányt jelentenek.

Természetesen továbbra is lehetséges lesz bármelyik eltiltást tartalmazó büntetés önállóan, illetve szabadságvesztés, vagy közérdekű munka büntetés mellett történő kiszabása. A törvény a hatályos jog adta lehetőségeket meghaladó mértékben szolgálja az egyéniesítést és a differenciált büntetéskiszabást.

5. Mivel a (3) bekezdés a kizárólag vagy alternatívan szabadságvesztéssel büntetendő cselekmények tekintetében teszi lehetővé más büntetés kiszabását, ezért erre a kizárólag pénzbüntetéssel büntetni rendelt cselekmények esetében nincs lehetőség. Ezt az (5) bekezdés külön rendelkezése kifejezetten ki is mondja.

A Btk. Különös Része nyolc bűncselekményt rendel kizárólag pénzbüntetéssel büntetni. Ezek a cselekmények az alábbiak: sajtórendészeti vétség (213. §); földmérési jel megrongálása (215. §); magántitok megsértésének alapesete [177. § (1) bek.]; levéltitok megsértésének alapesete [178. § (1) bek.]; önkényuralmi jelképek használatának alapesete [269/B. § (1) bek.]; közokirat-hamisítás gondatlan alakzata [274. § (3) bek.]; árdrágítás gondatlan alakzata [301. § (4) bek.]; készpénz-helyettesítő fizetési eszköz hamisítás gondatlan alakzata [313/B. § (3) bek.]. E bűncselekményeknek az elkövetői a (4) bekezdés alapján továbbra is csak pénzbüntetéssel lesznek büntethetőek.

6. A (6) bekezdés állapítja meg a büntetések együttes alkalmazása alóli további kivételeket. Így szabadságvesztés mellett - e büntetés jellegénél fogva - nem lehet közérdekű munkát elrendelni, kiutasítás mellett pedig nem szabható ki közérdekű munka vagy pénzbüntetés.

A 8. §-hoz

A törvény az életfogytig tartó szabadságvesztéssel is büntetendő bűncselekmények elkövetése esetére a jelenlegi tizenöt évről húsz évre emeli a határozott ideig tartó szabadságvesztés lehetséges felső határát.

Ennek az az indoka, hogy problémát jelent az ítélkezés számára a határozott ideig tartó szabadságvesztés jelenleg leghosszabb tizenöt éves tartama és az életfogytig tartó szabadságvesztésből történő feltételes szabadságra bocsátás legkorábbi húsz éves időpontja között a hatályos szabályozás eredményeként kialakult szakadék. A törvény megszünteti ezt a szakadékot azzal, hogy húsz évre emeli az életfogytig tartó szabadságvesztéssel is fenyegetett bűncselekmények miatt kiszabott határozott tartamú szabadságvesztés leghosszabb tartamát.

Ezzel a rendelkezéssel a törvény egyrészt szélesíti a bíróság egyéniesítési lehetőségét, másrészt szigorít is, hiszen a jövőben, amennyiben a bíróság nem látja indokoltnak az életfogytiglani szabadságvesztés kiszabását, az egyes kiemelkedően súlyos bűncselekményt elkövető személyeket a határozott ideig tartó szabadságvesztés jelenlegi generális maximumánál akár öt évvel hosszabb tartamú határozott ideig tartó szabadságvesztésre is ítélheti.

A 9. §-hoz

A törvény szűkíti a feltételes szabadságra bocsátás kedvezményében részesülők körét, ami jelentős szigorítást jelent. A hatályos törvény három esetben zárja ki a feltételes szabadságra bocsátás lehetőségét. Egyrészt akkor, amikor az elítélt a szabadságvesztés büntetésre ítélését követően, a végrehajtás befejezése előtt követette el az újabb szándékos bűncselekményt, másrészt akkor, ha az elítélt a szabadságvesztésből legalább két hónapot még nem töltött ki, harmadrészt akkor, ha az elítélt a bűncselekményt bűnszervezetben követte el.

A törvény két újabb esettel bővíti a kizáró okok körét. A törvény értelmében kizárt a feltételes szabadság kedvezményéből az erőszakos többszörös visszaeső, valamint az az elítélt is, aki nem kezdi meg önként a szabadságvesztés büntetését. Az erőszakos többszörös visszaesőkre vonatkozó szigorúbb szabályok alkotmányosan, jogállami eszközökkel válaszolnak a büntetőjogi tilalmak ismételt, tudatos megszegésére. Az erőszakos többszörös visszaesőknek a feltételes szabadságra bocsátásból történő kizárását az elkövetett bűncselekmények személy ellen irányuló, erőszakos jellege, illetve az elítélt életvezetése indokolja.

Emellett az utóbbi időben jelentősen csökkent a végrehajtandó szabadságvesztést önként megkezdők aránya. Az elítéltek jelentős hányada körözéssel kerül kézre, és azt követően kezdi meg a büntetés letöltését. Az új szabály azt juttatja kifejezésre, hogy a büntetés végrehajtása során tanúsított kifogástalan magatartás magában foglalja a szabadságvesztés önkéntes megkezdését is.

A 10. §-hoz

A törvény bővíti a feltételes szabadság megszüntetésének kötelező eseteit. A Btk. jelenleg arra az esetre rendeli megszüntetni a feltételes szabadságot, ha az elítéltet az annak tartama alatt elkövetett bűncselekménye miatt ítélik végrehajtandó szabadságvesztésre. Ezzel szemben a törvény akként rendelkezik, hogy a feltételes szabadságot meg kell szüntetni minden olyan, a feltételes szabadság tartama alatt végrehajtandó szabadságvesztésre ítélést eredményező bűncselekmény miatt, amit az elítélt akár az ítélet jogerőre emelkedését megelőzően, akár azt követően követetett el. Ilyen lehet a büntetőeljárás ideje alatt elkövetett bűncselekmény, a jogerős elítélés és a büntetés végrehajtásának megkezdése között eltelt időben, illetőleg a büntetés végrehajtásának befejezését megelőzően elkövetett bűncselekmény.

A 11. §-hoz

A törvény fenntartja azt a hatályos szabályt, amely kizárja a feltételes szabadság megkezdését abban az esetben, ha az elítélt folyamatosan tölt összbüntetésbe nem foglalható szabadságvesztéseket, és ezek közül egy vagy több szabadságvesztésből feltételes szabadságra bocsátják, ha eközben még más szabadságvesztés büntetést tölt. A törvény új rendelkezésként rögzíti azonban azt, hogy ezt a szabályt a közérdekű munka, illetve a pénzbüntetés helyébe lépő szabadságvesztés esetén is alkalmazni kell.

A 12. §-hoz

A törvény követi az európai országok többségében már alkalmazott azon megoldást, amely szerint a közérdekű munka tartamát nem napokban, hanem órákban kell meghatározni. Ezzel párhuzamosan a törvény meg is emeli a közérdekű munka mértékét: a jelenleg egy nap és ötven nap közötti tartam helyett 42 órától 300 óráig terjedő tartamú közérdekű munka szabható ki.

Tekintettel arra, hogy a büntetés-végrehajtási szabályok meghatározzák, hogy a közérdekű munkát naponta hány órában kell végezni, így ezt a törvény nem rögzíti. A büntetések és az intézkedések végrehajtásáról szóló 1979. évi 11. törvényerejű rendelet (a továbbiakban: Bv. tvr.) 61. § (2) bekezdése értelmében a közérdekű munka végrehajtása során a napi munkaidő legalább négy óra, legfeljebb nyolc óra.

A 13. §-hoz

Mivel a törvény napok helyett órákban határozza meg a kiszabható közérdekű munka tartamát, így a közérdekű munka el nem végzése esetén szükséges átváltozatás szabályait is ehhez kell igazítani. A törvény értelmében hat órai el nem végzett közérdekű munka felel meg egy napi szabadságvesztésnek, ha pedig az el nem végzett közérdekű munka órákban kifejezett tartama nem osztható hattal, akkor a maradék töredékórák is egy napi szabadságvesztésnek felelnek meg.

A törvény a hatályos Btk.-hoz hasonlóan rögzíti, hogy a közérdekű munka helyébe lépő szabadságvesztés két hónapnál rövidebb is lehet. Ennek a szabálynak az ismételt kimondást mindössze a szakasz szerkezeti átalakítása indokolja.

A 14. §-hoz

1. A törvény jelentős mértékben megemeli a pénzbüntetés egy napi tételének legkisebb és legmagasabb összegét. A hatályos Btk. szerint 3.000 és 10.800.000 forint közötti összegű pénzbüntetés szabható ki. A jelenlegi 3.000 forintos minimum irreális, súlytalan jogkövetkezménye a bűncselekmény elkövetésének. Jelentősebb gazdasági bűncselekmények esetén a pénzbüntetés jelenlegi maximuma sem kielégítő. A törvény értelmében ezért a pénzbüntetés egy napi tételének legkisebb összege 100 forintról 2.500 forintra, a legnagyobb összege pedig 20.000 forintról 200.000 forintra emelkedik. A törvény azonban változatlanul hagyja a napi tételek számát (továbbra is minimum 30, maximum 540 napi tétel szabható ki). Mindezek alapján a törvény szerint a pénzbüntetés kiszabható legkisebb összege 3.000 forintról 75.000 forintra, legmagasabb összege pedig 10.800.000 forintról 108.000.000 forintra nő.

A pénzbüntetés összegének felemelésekor a törvény figyelemmel van egyfelől a megváltozott társadalmi és a piacgazdasági viszonyokra, másfelől a jogrendszeren belüli arányosságra. A törvény a pénzbüntetés alsó határának 75.000 forintra emelésével megteremti a fokozatosságot a szabálysértési pénzbírság maximális összege (150.000 forint) és a pénzbüntetés minimuma között. Emellett a törvény a bíróság mérlegelési jogkörét is szélesíti, és lehetővé teszi, hogy a pénzbüntetés akár a közepes súlyú bűncselekmények esetében a szabadságelvonás valós alternatívájaként működjön. Emellett a törvény lehetővé teszi azt is, hogy amennyiben nem lehet elkerülni (az akár végrehajtásában felfüggesztett, vagy részben felfüggesztett) szabadságvesztés kiszabását (például komolyabb értékre elkövetett pénzügyi, gazdasági bűncselekmények esetén), akkor a szabadságvesztés mellett jelentős összegű pénzbüntetést is ki lehessen szabni.

2. A megemelt összegű pénzbüntetés az elítéltek egy részének jelentős anyagi terhet jelenthet. Ezért a törvény lehetővé teszi a bíró számára a pénzbüntetést kiszabó határozatban annak előírását, hogy - az elkövető vagyoni, jövedelmi viszonyaira tekintettel - a pénzbüntetés legfeljebb két éven belül havi részletekben kerüljön megfizetésre.

Ez a részletfizetés nem azonos a Be. 592. §-ában szabályozott részletfizetés engedélyezésével. A Be. hivatkozott szakasza szerint az elítéltnek magának kell valószínűsíteni, hogy a pénzbüntetés egy összegben való megfizetése magának vagy tartásra szoruló hozzátartozóinak a büntetés célján túlmenő jelentős anyagi nehézséget okozna. Emellett a Be. szabálya szerint a részletfizetés hat hónapig, rendkívüli körülmények esetén is csak maximum egy évig terjedhet.

Ezzel szemben a törvény új szabálya szerint a részletfizetést a bíróság hivatalból maga állapítja meg a terhelt körülményeire tekintettel legfeljebb két évig terjedő időre. Az ügydöntő határozatban engedélyezett részletfizetés csupán lehetőség az elítélt számára, aki dönthet úgy is, hogy a pénzbüntetést egy összegben fizeti meg. A törvény új rendelkezése tehát nem érinti az elítéltnek a Be. 592. §-a szerinti azon jogát, hogy a végrehajtás során a pénzbüntetés részletekben történő megfizetését kérelmezze.

A törvény új, részletfizetésre vonatkozó szabálya azonban nem csupán a kisjövedelműek esetében alkalmazható. Lehetőség lesz arra is, hogy a bíró kifejezetten azért határozzon magasabb összegű pénzbüntetésről, mert ezzel párhuzamosan akár 24 havi részletfizetést is engedélyez. Ez pedig akár a pénzbüntetés hatályos Btk. szerinti maximumát is meghaladó összegű pénzbüntetések kiszabását is lehetővé teszi anélkül, hogy az elkövetőre teljesíthetetlen joghátrányt jelentene.

3. A törvény értelmében a pénzbüntetés önállóan és más büntetés mellett is kiszabható, erre tekintettel a törvény megszünteti a pénzmellékbüntetést. A hatályos jogi szabályozás szerint azonban a bíróságnak a határozott tartamú szabadságvesztés büntetés mellett, a pénzmellékbüntetést kötelezően alkalmaznia kell, ha az elkövető a bűncselekményt haszonszerzés céljából követi el, és megfelelő keresete (jövedelme) vagy vagyona van. Ezt a kötelező törvényi előírást - a pénzmellékbüntetés megszüntetésére tekintettel - a törvény is átveszi, a pénzbüntetés jogintézményébe beépítve, a pénzbüntetés kötelező kiszabásának feltételeként megtartva azt is, hogy az elkövetőt határozott tartamú szabadságvesztésre ítéljék. Azaz, akit határozott tartamú szabadságvesztésre ítélnek, pénzbüntetésre is kell ítélni, ha megfelelő keresete vagy vagyona van.

A törvény a pénzmellékbüntetés kiszabásának azt az opcionális feltételét, amely szerint a pénzmellékbüntetés kötelező kiszabásán túl akkor van lehetőség e mellékbüntetés kiszabására, ha ezzel az elkövetőt az újabb bűncselekmény elkövetésétől hatásosabban lehet visszatartani, nem iktatja be a pénzbüntetésre vonatkozó új rendelkezések közé, mivel ez a büntetés céljából (Btk. 37. §) és a büntetéskiszabási elvekből fakad. A büntetést minden esetben úgy kell kiszabni, hogy a törvény által meghatározott keretek között szükség esetén az egyes büntetési nemek együttes alkalmazásával a lehető leghatásosabban tartsák vissza az elkövetőt újabb bűncselekmény elkövetésétől.

A 15. §-hoz

A törvény két elemében módosítja a pénzbüntetés meg nem fizetése esetén történő szabadságvesztésre való átváltoztatás szabályait.

A törvény egyrészt utal arra, hogy nem csupán a pénzbüntetés meg nem fizetése, hanem részletfizetés engedélyezése esetén az egyhavi részlet megfizetésének elmulasztása is ezzel a következménnyel jár. Ebben az esetben ugyanis a pénzbüntetés vagy annak meg nem fizetett része helyébe szintén szabadságvesztés lép.

Másrészt mivel a törvény értelmében a büntetések korlátlanul alkalmazhatók egymás mellett, és így a pénzbüntetés is kiszabható szabadságvesztés mellett, emiatt rendelkezni kell a szabadságvesztés mellett alkalmazott pénzbüntetés helyébe lépő szabadságvesztés végrehajtási fokozatáról is. A törvény értelmében, ha a pénzbüntetést végrehajtandó, vagy felfüggesztett, de később végrehajtani rendelt szabadságvesztés büntetés mellett szabták ki, akkor a pénzbüntetés helyébe lépő szabadságvesztés végrehajtási fokozata a szabadságvesztés végrehajtási fokozatához igazodik. Egyéb esetben - a hatályos törvénnyel egyezően - fogház fokozatban kell végrehajtani a pénzbüntetés helyébe lépő szabadságvesztést.

A 16. §-hoz

A törvény újraszabályozza a büntetések rendszerét. A törvény értelmében büntetés a szabadságvesztés, a közérdekű munka, a pénzbüntetés, a foglalkozástól eltiltás, a járművezetéstől eltiltás és a kiutasítás, mellékbüntetés pedig a közügyektől eltiltás és a kitiltás. Erre tekintettel a törvény módosítja az egyes szankciók sorrendjét. Előbb szerepelnek a büntetések, és azután a mellékbüntetések. Ennek az a következménye, hogy a közügyektől eltiltás sorrendben a foglalkozástól eltiltás, a járművezetéstől eltiltás és a kiutasítás mögé kerül. Emiatt azonban az eltiltással járó büntetések tartamának számítására vonatkozó szabályokat, amelyeket korábban a közügyektől eltiltás tartalmazott, az első eltiltással járó büntetésnél kell meghatározni.

Erre tekintettel módosul a foglalkozástól eltiltás tartamának számítására vonatkozó szabály. A törvény a hatályos szabályozással egyezően úgy rendelkezik, hogy a foglalkozástól eltiltás tartama az ítélet jogerőre emelkedésével kezdődik. Ezen túl azonban a törvény nem ismétli meg, hanem csupán értelemszerűen átveszi a korábban a közügyektől eltiltásnál szereplő szabályokat. Erre tekintettel külön rendelkezik arról, hogy mely szabályok vonatkoznak arra az estre, ha a foglalkozástól eltiltást nem önállóan, hanem szabadságvesztés mellett szabják ki. Ez esetben a foglalkozástól eltiltás tartamába nem számít bele az az idő, amely alatt az elítélt a szabadságvesztését tölti, illetve amíg kivonja magát a szabadságvesztés végrehajtása alól. Előbbi szabályt a Bv. tvr. 70. § (2) bekezdés a) pontja is rögzíti. A törvény értelmében továbbá, ha a feltételes szabadságot nem szüntetik meg, a feltételes szabadságon töltött időt be kell számítani a foglalkozástól eltiltás tartamába.

A 17. §-hoz

1. A törvény újraszabályozza a büntetések sorrendjét, és erre tekintettel - már nem a sorrendben hátrébb került közügyektől eltiltásnál, hanem - a foglalkozástól eltiltás szabályainál határozza meg első alkalommal azt, hogy az eltiltással járó büntetések esetében milyen szabályok vonatkoznak az eltiltás tartamára.

A törvény erre a sorrendcserére tekintettel a járművezetéstől eltiltás tartamára vonatkozó szabályoknál nem a közügyektől eltiltás, hanem a foglalkozástól eltiltás szabályaira utal vissza.

2. Jelenleg a Bv. tvr. 73. § (1) bekezdése mondja ki, hogy a járművezetéstől eltiltás tartamába be kell számítani azt az időt, amelynek tartamára az elítélt vezetői engedélyét a bűncselekménnyel összefüggésben visszavonták. A törvény ezt a rendelkezést a Btk.-ban is rögzíti, tekintettel arra, hogy a beszámítást az ügydöntő határozat meghozatalakor kell elvégezni.

Amennyiben a beszámításra az ügydöntő határozat meghozatalakor mégsem kerül sor, akkor arról utólag, különeljárás keretében kell rendelkezni. A járművezetéstől eltiltás utólagos beszámításának a szabályait a Be. 564. §-a tartalmazza. Eszerint a bíróság utólag határoz, ha az elítélt vezetői engedélye visszavonásának a járművezetéstől eltiltás időtartamába való beszámításáról a jogerős ítélet nem, vagy nem a törvénynek megfelelően rendelkezett.

A 18. §-hoz

A menedékjogról szóló 2007. évi LXXX. törvény 2. § c) pontja szerint a menedékjog jogcím a Magyar Köztársaság területén való tartózkodásra, egyidejű védelem a visszaküldés, a kiutasítás és a kiadatás ellen. Ugyanezen törvény 3. § (2) bekezdése szerint a Magyar Köztársaság által menekültként, oltalmazottként, valamint menedékesként elismert személy menedékjogot élvez.

A hatályos Btk. 61. § (2) bekezdése szerint nem utasítható ki az, akit a külön törvényben meghatározottak szerint menekültként ismertek el. A menedékjogról szóló 2007. évi LXXX. törvény rendelkezései szerint azonban a menekültek mellett, az oltalmazottként vagy menedékesként elismertek is menedékjogot, és erre tekintettel védelmet élveznek a kiutasítással szemben. Erre figyelemmel a törvény kiterjeszti a kiutasítási tilalmat minden olyan személyre, aki a külön törvényben meghatározottak szerint menedékjogot élvez, megteremtve ezzel az összhangot a Btk. és a menedékjogról szóló 2007. évi LXXX. törvény rendelkezései között.

A 19-20. §-hoz

A törvény újraszabályozza a büntetések rendszerét. A törvény értelmében büntetés a szabadságvesztés, a közérdekű munka, a pénzbüntetés, a foglalkozástól eltiltás, a járművezetéstől eltiltás és kiutasítás, mellékbüntetés pedig a közügyektől eltiltás és a kitiltás. E módosításra tekintettel a törvény módosítja az egyes szankciók sorrendjét, előbb szerepelnek a büntetések, és azután a mellékbüntetések. Ennek megfelelően a közügyektől eltiltás - valamennyi hatályos részletszabályt megtartva - sorrendben hátrébb kerül.

A 21. §-hoz

A törvény újraszabályozza a büntetések rendszerét. A törvény értelmében büntetés a szabadságvesztés, a közérdekű munka, a pénzbüntetés, a foglalkozástól eltiltás, a járművezetéstől eltiltás és kiutasítás, mellékbüntetés pedig a közügyektől eltiltás és a kitiltás. E módosításra tekintettel a törvény módosítja az egyes szankciók sorrendjét, előbb szerepelnek a büntetések, és azután a mellékbüntetések. Ennek megfelelően a kitiltás - valamennyi hatályos részletszabályt megtartva - sorrendben hátrébb kerül.

A 22. §-hoz

A törvény több ponton módosítja a büntetés elévülésének a szabályait. Ennek többek között az az oka, hogy a törvény megszünteti a főbüntetés kategóriáját és egységesen büntetés elnevezés alatt szabályozza a szabadságvesztést, a közérdekű munkát és a pénzbüntetést, továbbá a jelenlegi mellékbüntetések közül a foglalkozástól és a járművezetéstől eltiltást, valamint a kiutasítást. Mellékbüntetés marad továbbra is a kitiltás és a közügyektől eltiltás. A törvény ezért a koherens szabályozás érdekében valamennyi büntetés és mellékbüntetés elévülésről rendelkezik.

A szabadságvesztés és a kiutasítás elévülési ideje nem változik meg a törvény értelmében.

Új rendelkezés azonban a törvényben a foglalkozástól eltiltás, a járművezetéstől eltiltás, a közügyektől eltiltás és kitiltás elévülési idejének a meghatározása. Tekintettel arra, hogy ezek is eltiltással járó szankciók, így az elévülési idejük is a hasonló jellegű kiutasításhoz igazodik. Ennek megfelelően a foglalkozástól eltiltás, a járművezetéstől eltiltás és a közügyektől eltiltás végrehajthatósága öt évi vagy ezt meghaladó tartam esetén tíz év, öt évet el nem érő tartam esetén öt év elteltével évül el. Mivel a kitiltás maximális tartama öt év lehet, így kitiltás esetén a végrehajthatóság is elévül öt év elteltével.

A törvény a közérdekű munka és a pénzbüntetés három éves elévülési idejét öt évre emeli. Ez az elévülési idő összhangban van a szabadságvesztés büntetés, valamint az eltiltó jellegű szankciók (foglalkozástól, járművezetéstől eltiltás, kiutasítás, közügyektől eltiltás, kiutasítás), illetve a szabadságvesztés legrövidebb elévülési idejével. A törvény nem az állami büntetőigény érvényesíthetőségének szélesítése miatt emeli fel az elévülési időt, hanem a szükséges koherencia megteremtése érdekében.

A 23. §-hoz

A törvény csupán annyiban módosítja a büntetés elévülésének számítására vonatkozó szabályokat, amennyiben azt a büntetések és a mellékbüntetések új szabályai megkövetelik. Ennek megfelelően szükségtelen a kiutasításra, illetve a pénzmellékbüntetésre vonatkozó hatályos szabályozás fenntartása, valamint okafogyottá vált a főbüntetés kifejezés használata.

A 24. §-hoz

1. A törvény jelentősen szűkíti a próbára bocsátás alkalmazási körét. Próbára bocsátás esetén a bíróság megállapítja ugyan a bűncselekmény elkövetését és az elkövető büntetőjogi felelősségét, azonban úgy foglal állást, hogy az elkövető újabb bűncselekmény elkövetésétől való visszatartása érdekében nem szükséges büntetést kiszabni, hanem elegendő az ezzel való közvetlen fenyegetés. Ez olyan fokú kedvezmény, amelyet nem indokolt túl széles elkövetői körre lehetővé tenni.

Nem alkalmazható a próbára bocsátás kedvezménye a törvény alapján azzal szemben sem, aki a bűncselekményt bűnszervezetben követte el, illetve aki a szándékos bűncselekményt a szabadságvesztésre ítélése után, a végrehajtás befejezése előtt vagy a felfüggesztett szabadságvesztés próbaideje alatt követte el. Valamennyi esetben az elkövető személyében rejlik olyan fokú veszély, amely kizárja azt, hogy a büntetés célja annak tényleges kiszabás nélkül is elérhető legyen. E személyben rejlő ok egyrészt a bűnismétlés, másrészt a bűnszervezetben való részvétel miatti többletkockázat.

A bűnszervezetben való elkövetést azért indokolt kizárni, mert bűnszervezet létrehozása megállapítható akkor is, ha a tagok öt évi szabadságvesztést el nem érő büntetéssel fenyegetett bűncselekményt követnek el. A bűnszervezet megállapíthatóságának feltétele a Btk. 137. § 8. pontja szerint az, hogy legalább öt évi szabadságvesztéssel büntetendő szándékos bűncselekmények elkövetése céljából hozzák létre a szervezetet. Az értelmező rendelkezés tehát a bűnszervezet célját határozza meg, azt nem, hogy a bűnszervezet megállapításához ténylegesen milyen tartamú szabadságvesztéssel büntetendő bűncselekményt „kell” elkövetni. Ha például terrorcselekmények elkövetése céljából hoznak létre bűnszervezetet, ugyanakkor mielőtt sor kerülne a terrorcselekmények elkövetésére, a bűnszervezet tagjai több vétséget elkövetnek, a vétségek bűnszervezetben elkövetett bűncselekményeknek minősülnek. Ebben az esetben megállapítható a bűnszervezetben történő elkövetés és indokolt kizárni a próbára bocsátás alkalmazásának a lehetőségét.

2. Tekintettel arra, hogy a törvény szerint a visszaeső nem bocsátható próbára, a törvény hatályon kívül helyezi azt a rendelkezést, amely szerint a próbára bocsátott visszaeső pártfogó felügyelet alatt áll.

A 25. §-hoz

1. A büntetőjog-tudomány régóta kifogásolja azt, hogy a kényszergyógykezelés határozatlan tartamú jogkövetkezmény, mivel a hatályos Btk. nem rendelkezik annak felső határáról. Ez a szabályozás sérti a jogkövetkezmények meghatározására irányadó nulla poena sine lege elvét, amely megköveteli a büntetőjogi jogkövetkezmények pontos és egyértelmű meghatározását. Erre tekintettel a törvény felső határt állapít meg a kényszergyógykezelés tartamára. A törvény értelmében a kényszergyógykezelés legfeljebb azon büntetendő cselekmény büntetési tételének felső határáig tarthat, amely az elrendelésének az alapjául szolgált. Életfogytig tartó szabadságvesztéssel is fenyegetett büntetendő cselekmény esetén ez a maximális időtartam húsz év.

Ha a kényszergyógykezelés fenntartását a kezelt egészségi állapota - az egészségügyről szóló 1997. évi CLIV. törvényben meghatározott feltételek fennállása miatt - a maximális tartamot követően továbbra is szükségessé teszi, akkor a kényszergyógykezeltet pszichiátriai intézetben kell elhelyezni.

2. A törvény a hatályos Btk.-val egyezően rögzíti, hogy a kényszergyógykezelés csak addig tarthat, amíg annak szükségessége fennáll. Emellett a törvény a maximális tartam meghatározására tekintettel azt is kimondja, hogy akkor is meg kell szüntetni a már szükségtelen kényszergyógykezelést, ha a felső határra vonatkozó tartam még nem telt el.

A 26. §-hoz

1. A törvény egyéb rendelkezéseire tekintettel módosítja a pártfogó felügyelet alkalmazhatóságára vonatkozó szabályokat. A hatályos törvény szerint a pártfogó felügyelet elrendelése a bíróság mérlegelésétől függ a szabadságvesztésből történő feltételes szabadságra bocsátás, a szabadságvesztés felfüggesztése, valamint a próbára bocsátás esetén. A pártfogó felügyeletet kötelező elrendelni próbára bocsátott vagy a felfüggesztett szabadságvesztésre ítélt visszaesővel szemben, valamint akivel szemben a vádemelést elhalasztották.

A törvény azonban kizárja a próbára bocsátás alkalmazását visszaesővel szemben, így értelemszerűen nem rendelkezik a próbára bocsátott visszaeső kötelező pártfogó felügyeletéről sem. Emellett a törvény új jogintézményként iktatja be a szabadságvesztés végrehajtásának részbeni felfüggesztését. Ezzel összefüggésben a törvény úgy rendelkezik, hogy a szabadságvesztés végrehajtása részbeni felfüggesztésének próbaidejére is elrendelhető a pártfogó felügyelet.

A törvény mindezek mellett megszünteti a vádemelés elhalasztása esetén a pártfogó felügyelet kötelező elrendelését, az a jövőben az ügyész döntésén múlik. Felesleges ugyanis minden elkövetőre nézve, mérlegelés nélkül, automatizmusként előírni a kötelező pártfogó felügyeletet. A törvény az ügyész mérlegelési szabadságára bízza, hogy az elkövető személyét figyelembe véve eldöntse azt, hogy a pártfogó felügyelet elrendelése a vádemelés elhalasztásának eredményes eltelte érdekében szükséges-e vagy sem.

2. A törvény új rendelkezéssel egészíti ki a pártfogó felügyelet tartamára vonatkozó szabályozást. A pártfogó felügyelet végrehajtása során előfordulhat, hogy a pártfogó felügyelet az eredetileg meghatározott tartam leteltét megelőzően meghozza a kívánt eredményt. A gyakorlati tapasztalatok szerint két év elteltével már megállapítható, hogy a pártfogás sikeres volt-e. A szükséges mértéken felüli pártfogás és az elkövető élete indokolatlanul hosszú ellenőrzésének elkerülése érdekében iktatja be a törvény az új rendelkezést. Eszerint a pártfogó felügyelet fele részének, de legalább két évnek az eltelte után a pártfogó felügyelő javasolhatja a pártfogó felügyelet megszüntetését, ha annak szükségessége már nem áll fenn.

3. A törvény két ponton módosítja a pártfogó felügyelet körében elrendelhető magatartási szabályokat. Egyrészt szélesíti a Btk. 82. § (5) bekezdés c) pontjában szereplő magatartási szabályt, másrészt új magatartási szabályt is beiktat.

A Btk. hatályos 82. § (5) bekezdés c) pontja szerint a bíróság, illetve az ügyész elrendelheti, hogy a pártfogolt meghatározott jellegű nyilvános helyeket ne látogasson. A törvény kiegészíti ezt a szabályt azzal, hogy a bíróság, illetve az ügyész azt is elrendelheti, hogy a pártfogolt meghatározott jellegű nyilvános rendezvényeket, illetve meghatározott közterületeket ne látogasson. E szabály hasznos lehet a tömegrendezvényeken (felvonulásokon, gyűléseken) bűncselekményt elkövetőkkel szemben, illetve azok esetében, akiknek a bűnöző életmód meghatározott közterületekhez (például stadionokhoz, tömegközlekedési eszközökhöz) köthető.

A 27. §-hoz

A törvény a büntetések egymás helyett való alkalmazására vonatkozó új szabályához igazítja a büntetés enyhítésére vonatkozó rendelkezéseket.

A hatályos törvény szerint a büntetés enyhítése keretében, ha a büntetési tétel legkisebb mértéke egy évi szabadságvesztés, ehelyett rövidebb tartamú szabadságvesztést, közérdekű munkát, vagy ha - az elkövető különös méltánylást érdemlő személyi körülményeire figyelemmel - ez is túl szigorú, pénzbüntetést lehet kiszabni. Ha pedig a büntetési tétel legkisebb mértéke egy évnél rövidebb tartamú szabadságvesztés, ehelyett közérdekű munkát vagy pénzbüntetést lehet kiszabni. Előbbi szabály az egy évtől öt évig terjedő, utóbbi pedig az egy évig, a két évig, a három évig, valamint az öt évig terjedő szabadságvesztéssel büntetendő bűncselekményekre alkalmazható.

A Btk. törvény szerinti 38. § (3) bekezdése értelmében, ha a bűncselekmény büntetési tételének felső határa három évi szabadságvesztésnél nem súlyosabb, akkor szabadságvesztés helyett közérdekű munka, pénzbüntetés, foglalkozástól eltiltás, járművezetéstől eltiltás vagy kiutasítás, illetőleg e büntetések közül több is kiszabható. Az enyhítési szabályokat ehhez kell igazítani. Ennek érdekében a törvény úgy rendelkezik, hogy ha a büntetési tétel legkisebb mértéke egy évi szabadságvesztés, ehelyett rövidebb tartamú szabadságvesztést, ha pedig egy évnél rövidebb tartamú szabadságvesztés, ehelyett a 38. § (3) bekezdése alapján lehet a büntetést kiszabni.

Ez a hatályos törvényhez képest kisebb szigorítást jelent. Az egy évtől öt évig terjedő szabadságvesztéssel büntetendő bűncselekmények esetén ugyanis csupán rövidebb tartamú szabadságvesztés szabható ki, közérdekű munka, vagy pénzbüntetés nem. Az egy évig, két évig, illetve három évig terjedő szabadságvesztéssel büntetendő bűncselekmények esetében pedig a Btk. 38. § (3) bekezdése mintegy elnyeli az enyhítés lehetőségét. Végezetül az öt évig terjedő szabadságvesztéssel büntetendő bűncselekmények esetében a törvény szerinti enyhítő rendelkezés szélesíti a kiszabható büntetések körét, már nem csupán közérdekű munkát vagy pénzbüntetést, hanem foglalkozástól eltiltás, járművezetéstől eltiltás vagy kiutasítás, illetve ezek közül egyszerre több is kiszabható.

A 28. §-hoz

A törvény módosítja a szabadságvesztés végrehajtása felfüggesztésének szabályait. A hatályos Btk. szerint az egy évet meg nem haladó szabadságvesztés végrehajtása függeszthető fel próbaidőre, az egy évnél hosszabb, de a két évet meg nem haladó szabadságvesztés végrehajtásának felfüggesztésére csupán különös méltánylást érdemlő esetben van lehetőség. A törvény ezzel szemben nem követeli meg a különös méltánylást érdemlőség igazolását, hanem általánosságban lehetővé teszi a két évet meg nem haladó szabadságvesztés végrehajtásának a felfüggesztését.

A törvény módosítja a próbaidő tartamát is. Jelenleg a próbaidő hossza attól függ, hogy vétség, vagy bűntett miatt kiszabott szabadságvesztésről van-e szó. A törvény megszünteti ezt a differenciálást, és egységesen egy évtől öt évig terjedő időben határozza meg a szabadságvesztés végrehajtásának felfüggesztése esetén a próbaidő tartamát. Továbbra is értelemszerű követelmény az, hogy a próbaidő nem lehet rövidebb a kiszabott szabadságvesztésnél. További változtatás az, hogy a próbaidő a hatályos szabályozással ellentétben nem csupán években határozható meg. A törvény értelmében a próbaidőt években és hónapokban kell meghatározni.

A 29. §-hoz

1. A törvény új jogintézményként bevezeti a szabadságvesztés végrehajtásának részbeni felfüggesztését. A több európai büntető törvény által is szabályozott jogintézmény nagyobb differenciálást tesz lehetővé az ítélkezés során, és ezzel a büntetés jobb egyéniesítését szolgálja. Emellett a szabadságvesztés végrehajtásának részbeni felfüggesztésénél csak a büntetés egy részét kell letölteni, amivel „börtönéveket” lehet megtakarítani.

Fontos kiemelni, hogy a szabadságvesztés végrehajtásának részbeni felfüggesztése és a feltételes szabadságra bocsátás külön jogintézmények, amelyek kriminálpolitikai céljai is eltérőek. A feltételes szabadságra bocsátás az elítélt társadalomba való visszatérését hivatott biztosítani, ezért alkalmazása az elítéltnek a büntetés végrehajtása során tanúsított magatartásától függ. Ezzel szemben a szabadságvesztés végrehajtásának részbeni felfüggesztésénél a bíróság az elkövető elbírálás előtti magatartását veszi figyelembe. Közös jellemzőjük az, hogy mindkét jogintézmény kedvezményt jelent az elkövető számára. Amíg azonban a feltételes szabadság kedvezménye a büntetés-végrehajtási bíró mérlegelésétől függ, addig a szabadságvesztés végrehajtásának részbeni felfüggesztés esetén az elítélt a végrehajtandó büntetés-rész kiállása után - a szűk körben meghatározott kizáró okok esetét kivéve - az ítélet erejénél fogva szabadul.

A szabadságvesztés végrehajtása részbeni felfüggesztésének bevezetésével egyidejűleg a megszűnik a pénzbüntetés felfüggesztésének lehetősége. A pénzbüntetés végrehajtásának felfüggesztése túlságosan enyhe, súlytalan joghátrány, fenntartása emiatt nem indokolt. Emellett a bíróságok is csak ritkán élnek ezzel a lehetőséggel. 2007-ben az összes kiszabott büntetés 0,7%-a volt felfüggesztett pénzbüntetés. A büntetőjogi jogkövetkezmények szinte korlátlan kombinálási lehetősége kellően tág teret biztosít a bíróság számára a kevésbé súlyos bűncselekmények méltányos elbírálására.

2. A törvény értelmében a szabadságvesztés végrehajtásának részbeni felfüggesztésére a két évet meghaladó, de öt évnél nem hosszabb tartamú szabadságvesztés kiszabása esetén van lehetőség. Ezzel a részbeni felfüggesztés alkalmazása ott kezdődik, ahol a teljes felfüggesztés lehetősége véget ér. Az öt évet meghaladó szabadságvesztés olyan súlyú szankció, amelynek esetében a törvény nem engedi meg a végrehajtás részbeni felfüggesztését.

A büntetés végrehajtásának részbeni felfüggesztése esetén a kiszabott büntetés két részből áll: az egyik rész a végrehajtandó, a másik rész a végrehajtásában feltételesen felfüggesztett szabadságvesztés. A törvény az egyértelműség érdekében a két rész sorrendjét is meghatározza: a próbaidő a végrehajtandó rész letöltése után kezdődik.

A törvény kifejezetten úgy rendelkezik, hogy a szabadságvesztés végrehajtandó részéből az elítélt nem bocsátható feltételes szabadságra. Egyebekben a végrehajtandó rész a végrehajtandó szabadságvesztés sorsát osztja: a végrehajtási fokozatra a végrehajtandó szabadságvesztés szabályai az irányadók, ugyanez vonatkozik a büntetés elévülésére is. Emellett a törvény úgy módosítja a visszaeső és a többszörös visszaeső fogalmát, hogy azokat ne csupán a végrehajtandó szabadságvesztésre ítélés, hanem a szabadságvesztés végrehajtásának részbeni felfüggesztése is megalapozza.

A szabadságvesztés végrehajtásában felfüggesztett részének tartamára a bíróság - a szabadságvesztés végrehajtásának felfüggesztéséhez hasonlóan - próbaidőt határoz meg. A bíróság a szabadságvesztés végre nem hajtott részét legalább két évi, legfeljebb öt évi próbaidőre felfüggeszti, azonban a próbaidő tartama nem lehet rövidebb a felfüggesztett résznél. A próbaidő tartamát szintén években és hónapokban kell meghatározni. A törvény úgy módosítja a pártfogó felügyelet elrendelésének szabályait, hogy a próbaidő tartamára a bíróság pártfogó felügyeletet rendelhet el, ezzel együtt magatartási szabályokat írhat elő.

A szabadságvesztés végrehajtásának részbeni felfüggesztése komoly joghátrány, leghosszabb tartama akár két és fél év végrehajtandó részből, valamint további öt évi próbaidőből is állhat. A szankció végrehajtása így akár hét és fél évig is tarthat.

A 30. §-hoz

1. A törvény közös alcím alatt szabályozza a szabadságvesztés teljes, valamint részbeni felfüggesztésének a részletszabályait. A közös alcím alatt a törvény a felfüggesztett és a részben felfüggesztett szabadságvesztést közösen felfüggesztett szabadságvesztésként nevesíti. Ugyanez vonatkozik a Btk. egészére: ahol a Btk. külön nem utal kizárólag a felfüggesztett szabadságvesztésre, ott a felfüggesztett szabadságvesztés alatt a részben felfüggesztett szabadságvesztést is érteni kell.

A törvény meghatározza a szabadságvesztés felfüggesztését kizáró okokat. A hatályos törvényhez hasonlóan a szabadságvesztés végrehajtása nem függeszthető fel, ha az elkövető a bűncselekményt bűnszervezetben követte el, valamint ha a szándékos bűncselekményt a szabadságvesztés végrehajtásának befejezése előtt vagy felfüggesztésének próbaideje alatt követte el. A törvény emellett egy újabb kizáró okot is beiktat, ennek értelmében a szabadságvesztés végrehajtása nem függeszthető fel erőszakos többszörös visszaesővel szemben sem. Ez a szabály következetesen igazodik a visszaesőkre vonatkozó többi szigorító szabályhoz. Ebben az esetben az elkövető személyében rejlő ok miatt nem lehet ésszerűen arra számítani, hogy a szabadságvesztés végrehajtásának akár teljes, akár részbeni felfüggesztése meghozza a várt hatást.

2. A törvény nem változtat a hatályos Btk.-nak azon a rendelkezésén, amely szerint, ha az elkövetőn olyan szabadságvesztést hajtanak végre, amely miatt a felfüggesztett szabadságvesztés végrehajtását nem rendelték el, a próbaidő meghosszabbodik az utóbb kiszabott szabadságvesztés tartamával. Ez azt jelenti, hogy ha az elkövetőt úgy ítélik végrehajtandó szabadságvesztésre, hogy egy másik bűncselekménye miatt már meglévő felfüggesztett szabadságvesztése végrehajtásának nincs helye, akkor a már meglévő felfüggesztett szabadságvesztése próbaideje meghosszabbodik az utóbb kiszabott szabadságvesztés tartamával. Ez akkor fordulhat elő, ha az elkövető a második bűncselekményt az első bűncselekmény miatti ítélethozatal előtt követte el.

A törvény új rendelkezésként rögzíti azonban azt, hogy ezt a szabályt a közérdekű munka, illetve a pénzbüntetés helyébe lépő szabadságvesztés esetén is alkalmazni kell. Ezekben az esetekben a próbaidő tartama meghaladhatja az egyébként maximális öt évet.

3. A törvény módosítja a hatályos törvény felfüggesztett büntetések „találkozása” esetén irányadó szabályozását. Jelenleg, ha az elkövetőt többször ítélik azonos nemű, próbaidőre felfüggesztett büntetésre, és még egyik büntetés próbaideje sem telt el, az előző büntetés próbaideje meghosszabbodik az utóbbi büntetés próbaidejének leteltéig. Eszerint több felfüggesztett szabadságvesztés „találkozása” esetén a korábbi büntetés próbaideje meghosszabbodik a későbbi büntetés próbaidejének leteltéig, azonban ez fordítva nem igaz. Ha tehát az utóbb kiszabott büntetés próbaideje telik le előbb, az nem hosszabbodik meg az előző büntetés próbaidejének az elteltéig, ilyen esetben a két próbaidőt egymástól függetlenül kell számolni.

A törvény megszünteti a próbaidők találkozásának esetére fennálló hatályos, differenciált szabályozást. A törvény úgy rendelkezik, hogy akár két vagy több felfüggesztett szabadságvesztés, akár két vagy több részben felfüggesztett szabadságvesztés, akár felfüggesztett és részben felfüggesztett szabadságvesztés találkozik egymással, a büntetések próbaideje párhuzamosan telik, vagyis a próbaidőket minden esetben egymástól függetlenül kell számítani.

4. A törvény a hatályos törvényhez hasonlóan rendelkezik a próbaidő tartamára történő, kötelező, vagy mérlegelésen alapuló pártfogó felügyelet alá helyezésről is.

A 31. §-hoz

A törvény közös alcím alatt szabályozza a szabadságvesztés teljes, valamint részbeni felfüggesztésének a részletszabályait. A törvény e közös szabályok között rendelkezik azokról az esetekről is, amikor el kell rendelni a felfüggesztett, illetve részben felfüggesztett szabadságvesztés végrehajtását.

A hatályos törvényhez hasonlóan a törvény szerint is el kell rendelni a szabadságvesztés végrehajtását, ha a felfüggesztés próbaideje alatt megállapítást nyer, hogy a felfüggesztés valamely kizáró ok ellenére történt, vagy ha az elkövetőt a próbaidő alatt elkövetett bűncselekmény miatt végrehajtandó szabadságvesztésre ítélik, valamint ha az elkövető a pártfogó felügyelet magatartási szabályait súlyosan megszegi.

A szabadságvesztés végrehajtása részbeni felfüggesztésének bevezetésére figyelemmel a törvény új rendelkezésként előírja, hogy a szabadságvesztés végrehajtását akkor is el kell rendelni, ha az elkövetőt a szabadságvesztés végrehajtandó része alatt elkövetett bűncselekmény miatt végrehajtandó szabadságvesztésre ítélik.

A 32. §-hoz

A törvény a hatályos Btk.-hoz hasonlóan rendelkezik arról, hogy a büntetés végrehajtásának kegyelemből történt felfüggesztése esetén a végrehajtás elrendelésére a felfüggesztett büntetés végrehajtására vonatkozó rendelkezést kell megfelelően alkalmazni. A módosítást csupán a felfüggesztett szabadságvesztésre vonatkozó szabályok szerkezetének átalakítása indokolja.

A 33. §-hoz

A törvény büntetéssé „minősíti át” a legtöbb mellékbüntetést, illetőleg megszünteti a pénzmellékbüntetést. Erre tekintettel módosítani kell a mellékbüntetések összebüntetésbe foglalására vonatkozó szabályt. A hatályos szabályozás szerint a mellékbüntetések nem foglalhatók összbüntetésbe, ahogyan a pénzmellékbüntetés helyébe lépő szabadságvesztés sem. Azonos tartamú mellékbüntetések közül - a pénzmellékbüntetés kivételével - azt kell végrehajtani, amelyik az elítéltre hátrányosabb. Ez irányadó a főbüntetés helyett alkalmazott mellékbüntetésekre is.

Tekintettel arra, hogy a törvény megszünteti a pénzmellékbüntetést, így valamennyi erre vonatkozó rendelkezést is elhagy a vonatkozó szabályozásból. Emellett mivel a törvény értelmében csupán két mellékbüntetés létezik, a közügyektől eltiltás és a kitiltás, és ezek közül nem állapítható meg, hogy melyik a hátrányosabb, így a törvény megszünteti azt a rendelkezést is, amely szerint azonos tartamú mellékbüntetések közül azt kell végrehajtani, amelyik az elítéltre hátrányosabb.

Mindezek alapján a törvény felszámolja a mellékbüntetések összbüntetésére vonatkozó szabályok között a hatályos Btk. szerint meglévő kivételeket. Eszerint a mellékbüntetések nem foglalhatók összbüntetésbe. Ennek értelmében az összbüntetésbe foglalt ítéletekben kiszabott különböző mellékbüntetéseket külön-külön végre kell hajtani.

A 34. §-hoz

A törvény hatékonyan és szigorúan kíván fellépni a legveszélyesebb bűnismétlőkkel szemben. Ennek megfelelően a törvény új elkövetői kategóriaként szabályozza az erőszakos többszörös visszaesőket. Az új elkövetői kategóriára figyelemmel a törvény módosítja a hatályos jogban a többszörös és a különös visszaesőkre vonatkozó szigorúbb büntetéskiszabási rendelkezéseket megelőző alcímet. A jövőben ebben az alcímben helyezkednek el az erőszakos többszörös visszaesőkre vonatkozó szigorító rendelkezések is.

Azzal, hogy a törvény módosítja a Btk. 97. §-ának alcímét, és e §-ban határozza meg a különös és többszörös visszaesők mellett az erőszakos többszörös visszaesőkre vonatkozó büntetéskiszabási szabályokat, a differenciált büntetéskiszabás biztosítása érdekében módosítani kell a Btk. 97. §-ának szerkezetét és szövegét. A különös és a többszörös visszaesők esetében a Btk. jelenleg úgy rendelkezik, hogy a törvény eltérő rendelkezése hiányában az újabb bűncselekmény büntetési tételének felső határa szabadságvesztés esetén a felével emelkedik, de nem haladhatja meg a tizenöt évet. Ez azt jelenti, hogy azon bűncselekmények esetében, amelyek büntetési tételének felső határa tizenöt év, a határ nem emelkedhet. Annak érdekében, hogy ezt a büntetést súlyosító minősítést a legsúlyosabb bűncselekmények esetében is figyelembe vehesse a bíróság, a törvény úgy rendelkezik, hogy a büntetési tétel felső határa a húsz évet nem haladhatja meg. Mivel az erőszakos többszörös visszaesők többszörös visszaesőknek is minősülnek, értelemszerűen ez a szabály az erőszakos többszörös visszaesőkre is vonatkozik.

A hatályos szabályozás szerint [Btk. 97. § (2) bekezdés] a büntetés a Btk. 87. § (2) bekezdése alapján csak különös méltánylást érdemlő esetben enyhíthető. Az ismétlődően - legalább három alkalommal - súlyos, korábban legalább két alkalommal már végrehajtandó szabadságvesztésre ítélt, személy elleni erőszakos bűncselekményeket elkövetők (erőszakos többszörös visszaesők) esetében azonban nincs olyan méltányolható körülmény, ami az ilyen elkövetőkkel szemben indokolttá tenné a büntetés enyhítését. Erre tekintettel a törvény a különös és többszörös visszaesők vonatkozásában továbbra is lehetővé teszi különös méltánylást érdemlő esetben a büntetésnek a Btk. 87. § (2) bekezdése szerinti enyhítését, ezt azonban az erőszakos többszörös visszaesőnek is minősülő elkövetők esetében kizárja.

Végül az erőszakos többszörös visszaeső vonatkozásában kizárt az a lehetőség is, hogy a legfeljebb három évig terjedő szabadságvesztéssel fenyegetett bűncselekmény miatt szabadságvesztés helyett egy vagy több más büntetést szabjanak ki.

A 35. §-hoz

A törvény új visszaesői kategóriát iktat a Btk.-ba, az ún. erőszakos többszörös visszaesőt. Az a többszörös visszaeső ugyanis, akit korábban kétszer személy elleni erőszakos bűncselekmények elkövetése miatt végrehajtandó szabadságvesztésre ítéltek, és ismételten elkövet egy személy elleni erőszakos bűncselekményt, az fokozottan veszélyes a társadalomra, így indokolt, hogy szigorúbb szabályok vonatkozzanak rá. A törvény értelmében az erőszakos többszörös visszaeső olyan többszörös visszaeső, akit mindhárom alkalommal személy elleni erőszakos bűncselekményt követett el.

A törvény szigorúbb büntetést ír elő az erőszakos többszörös visszaesőkkel szemben. Bár a büntetéskiszabási gyakorlat nem tartozik az állami büntetőpolitika befolyása alá, a jogalkotó - a különös részi tényállások és a büntetési tételkeretek, illetőleg a büntetéskiszabás általános részi rendelkezéseinek a megváltoztatásával - mégis befolyásolhatja a jogalkalmazót. A törvény tiszteletben tartja a bíró szankcióalkalmazási szabadságát, amikor úgy határozza meg az erőszakos többszörös visszaesőkre vonatkozó szabályokat, hogy ne legyen lehetősége bizonyos mértékű szabadságvesztésnél kevesebbet kiszabni.

A hatályos szabályozás mind a többszörös, mind a különös visszaesőkkel szemben előírja az adott bűncselekményre vonatkozó különös részi büntetési tételkeret felső határának az emelését. A törvény mindezeken túl az erőszakos többszörös visszaesőkkel szemben a büntetési tétel alsó határának emelését is előírja. Az alsó határ általános részi emelése nem ismeretlen a magyar büntetőjogban, a Btk. az 1979. évi hatályba lépésekor a különös visszaesőkre hasonló szabályozást tartalmazott.

A törvény értelmében erőszakos visszaesővel szemben a büntetési tétel alsó határa,

- egy évnél rövidebb tartamú szabadságvesztés esetén, egy évi szabadságvesztésre,

- egy évi szabadságvesztés esetén, két évi szabadságvesztésre,

- két évi szabadságvesztés esetén, három évi szabadságvesztésre,

- öt évi szabadságvesztés esetén, hét évi szabadságvesztésre,

- tíz évi szabadságvesztés esetén, tizenkét évi szabadságvesztésre

emelkedik.

Ebben az esetben a büntetési tételek - figyelembe véve a büntetési tétel alsó és felső határának emelését is - a következőképpen alakulnak:

- egy évig terjedő szabadságvesztés helyett egy évtől másfél évig terjedő,

- két évig terjedő szabadságvesztés helyett egy évtől három évig terjedő,

- három évig terjedő szabadságvesztés helyett egy évtől négy és fél évig terjedő,

- öt évig terjedő szabadságvesztés helyett egy évtől hét és fél évig terjedő,

- egy évtől öt évig terjedő szabadságvesztés helyett két évtől hét és fél évig terjedő,

- két évtől nyolc évig terjedő szabadságvesztés helyett három évtől tizenkét évig terjedő,

- öt évtől tíz évig terjedő szabadságvesztés helyett hét évtől tizenöt évig terjedő

- öt évtől tizenöt évig terjedő szabadságvesztés helyett hét évtől húsz évig terjedő

- tíz évtől tizenöt évig terjedő szabadságvesztés helyett pedig tizenkét évtől húsz évig terjedő

szabadságvesztés szabható ki.

A módosítások eredményeképpen az erőszakos többszörös visszaesőkkel szemben tehát mind a büntetési tételkeret alsó, mind a felső határa emelkedik. Ezen túlmenően az erőszakos többszörös visszaesők büntetése még különös méltánylást érdemlő esetben sem enyhíthető; velük szemben - lévén visszaesők - kizárt a próbára bocsátás alkalmazása; kizárt a feltételes szabadságra bocsátásuk lehetősége; velük szemben - lévén többszörös visszaesők - a szabadságvesztés nem függeszthető fel sem részben, sem egészben. Végül kizárt az a lehetőség is, hogy a legfeljebb három évig terjedő szabadságvesztéssel fenyegetett bűncselekmény miatt szabadságvesztés helyett egy vagy több más büntetést szabjanak ki rá.

A 36. §-hoz

Tekintettel arra, hogy a törvény megszünteti a pénzmellékbüntetést, így az előzetes fogvatartás és a házi őrizet pénzmellékbüntetésbe történő beszámítására vonatkozó szabályokat is elhagyja.

Emellett mivel a törvény módosítja a közérdekű munka tartamára vonatkozó szabályozást - nem napokban, hanem órákban határozza meg azt - így módosítja az előzetes fogvatartás és a házi őrizet közérdekű munkába történő beszámítására vonatkozó szabályokat is. A törvény értelmében tehát a beszámításnál egy napi előzetes fogvatartás nem egy napi, hanem hat órai közérdekű munkának felel meg. Ennek az az indoka, hogy a közérdekű munka el nem végzése estén történő szabadságvesztésre való átváltoztatásnál is hat órai közérdekű munka felel meg egy napnak.

A törvény módosítja a házi őrizet beszámítására vonatkozó szabályokat is. A hatályos törvény szerint házi őrizet beszámítása esetén egy napi közérdekű munkának, illetve egy napi tétel pénzbüntetésnek egy nap, egy napi szabadságvesztésnek annak végrehajtási fokozatához igazodva, a bíróság döntésétől függően három naptól öt napig terjedő házi őrizetben töltött idő felel meg. A törvény értelmében, az előzetes fogvatartáshoz hasonlóan, egy napi házi őrizetet nem egy napi, hanem hat órai közérdekű munkának felel meg. Emellett a törvény megszünteti azt a szabályt, amely szerint a bíróság döntésétől függ, hogy egy napi szabadságvesztésnek három, négy vagy öt napig terjedő házi őrizetben töltött idő felel-e meg. Ehelyett azt írja elő, hogy egy napi szabadságvesztés büntetésnek fegyház fokozat esetén öt nap, börtön fokozat esetén négy nap, fogház fokozat esetén három nap házi őrizetben töltött idő felel meg. A törvény értelmében a beszámítás után még fennmaradó házi őrizetet egy napi szabadságvesztés büntetésként kell beszámítani.

A 37. §-hoz

A törvény a fiatalkorúval szemben alkalmazható tevékeny megbánás szabályozását úgy módosítja, hogy az összhangban legyen a törvény által módosított tevékeny megbánás általános szabályaival. A törvény a fiatalkorúak körében is érvényesíti azt a kriminálpolitikai törekvést, miszerint a tevékeny megbánásnak nem elsődleges célja a bűncselekménnyel okozott kár pénzbeli kiegyenlítése, ez csupán az egyik lehetséges jóvátételi cselekmény. Emiatt a fiatalkorú büntethetősége is csak akkor szűnik meg, ha a törvényben foglaltaknak megfelelően, az eljárás korai szakaszában megbánást tanúsít - vagyis a vádemelést megelőzően a bűnösségére is kiterjedő beismerő vallomást tesz - részt vesz a közvetítői eljárásban és annak keretében megállapodik a sértettel a bűncselekményével okozott sérelem sértettnek megfelelő módon és mértékben történő jóvátételéről, végül teljesíti a megállapodás szerinti jóvátételt.

A 38. §-hoz

A hatályos szabályozás szerint fiatalkorúval szemben közérdekű munkát akkor lehet kiszabni, ha az ítélet meghozatalakor betöltötte a tizennyolcadik életévét. A törvény tizennyolc évről tizenhat évre szállítja le az életkori határt. Eszerint tehát közérdekű munka fiatalkorúval szemben akkor rendelhető el, ha az ügydöntő határozat meghozatalakor betöltötte a tizenhatodik életévét. Ha a vádlott a fellebbviteli eljárás során tölti be a tizenhatodik életévét, akkor a másodfokú bíróságnak is módjában áll e büntetés alkalmazása. Az egyéb feltételek fennállása esetén a rendkívüli perorvoslatokban eljáró bíróság is jogosult e szankció alkalmazására.

Az életkori határ leszállítása összhangban van a Munka Törvénykönyvéről szóló 1992. évi XXII. törvény 72. § (1) bekezdésével, amely szerint munkaviszonyt munkavállalóként az létesíthet, aki tizenhatodik életévét betöltötte. Az életkori határ leszállítása bővíti a kiszabható szankciók körét a fiatalkorúak körében. A próbára bocsátás megszüntetése esetén például egy 14-18 év közötti fiatalkorúval szemben, akinek nincs jövedelme, a hatályos törvény szerint kizárólag szabadságelvonással járó intézkedés alkalmazható, vagy szabadságvesztés szabható ki, bármilyen csekély tárgyi súlyú bűncselekményt valósított is meg. Különösen az ilyen esetekben indokolt szélesíteni a bíróság mozgásterét.

A 39. §-hoz

A törvény beiktatja a Btk.-ba a közvetett tettesség fogalmát. Eszerint közvetett tettes az, aki a szándékos bűncselekmény törvényi tényállását e cselekményért gyermekkor, kóros elmeállapot, erőszak, fenyegetés miatt nem büntethető, vagy tévedésben levő személy felhasználásával valósítja meg. A közvetett tettességnek azonban van még egy esete, ami kifejezetten a katonai büntetőjog körébe tartozik.

A hatályos Btk. 123. § (1) bekezdése értelmében nem büntethető a katona a parancsra végrehajtott cselekményért, kivéve, ha tudta, hogy a parancs végrehajtásával bűncselekményt követ el. A (2) bekezdés szerint a parancsra elkövetett bűncselekményért a parancsot adó tettesként felel. Ez az eset is a közvetett tettesség fogalmi körébe tartozik akkor, ha a katona nem tudta, hogy a parancs végrehajtásával bűncselekményt követ el, mivel ebben az esetben a parancsot adó másik személyt, a parancsot teljesítő katonát „eszközként” használ fel a szándékos bűncselekmény elkövetéséhez.

Minderre tekintettel a törvény rendelkezik arról, hogy a parancsot adó közvetett tettesként felel a parancsra elkövetett bűncselekményért, ha a katona nem tudta, hogy a parancs végrehajtásával bűncselekményt követ el. Abban az esetben, ha a katona tudta, hogy a parancs végrehajtásával bűncselekményt követ el, akkor mind ő, mind a parancsot adó tettesként felel.

A 40-41. §-hoz

A törvény arra tekintettel, hogy a szankciótani reform keretében újraszabályozza a büntetések és mellékbüntetések rendszerét, módosítja a katonai mellékbüntetésekre vonatkozó szabályokat is.

1. A hatályos törvény négy katonai mellékbüntetést szabályoz (a lefokozást, a szolgálati viszony megszüntetését, a rendfokozatban visszavetést és a várakozási idő meghosszabbítását). Ezek közül a lefokozás, és a szolgálati viszony megszüntetése önállóan, főbüntetés helyett is alkalmazható. A törvény által kialakított szankciórendszer értelmében minden olyan büntetés, ami önállóan is alkalmazható, büntetésnek számít, függetlenül attól, hogy a hatályos törvény fő, vagy mellékbüntetésként szabályozza. A törvény értelmében csak azok maradnak mellékbüntetések, amelyek kizárólag más büntetés mellett szabhatók ki.

Tekintettel arra, hogy a hatályos szabály szerinti katonai mellékbüntetések közül kettő önállóan is, kettő viszont csak büntetés mellett alkalmazható, a törvény kettőre szűkíti a katonai mellékbüntetések számát és önállóan alkalmazható katonai büntetésként szabályozza a lefokozást, valamint a szolgálati viszony megszüntetését. E különválást a törvény új alcím beiktatásával fejezi ki, külön szabály vonatkozik a törvény értelmében a katonai büntetésekre (lefokozás, szolgálati viszony megszüntetése) és a katonai mellékbüntetésekre (rendfokozatban visszavetés és a várakozási idő meghosszabbítása).

2. A katonai büntetések lényege az, hogy - hasonlóan az általános szabályokhoz - három évi szabadságvesztésnél nem súlyosabban büntetendő bűncselekmények esetén, akár önállóan, akár más büntetés mellett is alkalmazhatók. A büntetések együttes alkalmazására vonatkozó szabályok a katonai büntetések esetén is érvényesek, emellett irányadók a katonai fejezet egyéb szabályai is (így a 129. §, amely szerint katonával szemben, szolgálati viszonyának fennállása alatt nem alkalmazható közérdekű munka).

A törvény emellett kifejezetten rögzíti azt, hogy a katonai büntetés alkalmazásának nincs helye, ha a katonát a közügyektől eltiltják. Ennek az az oka, hogy amennyiben a katonát a közügyektől eltiltják, akkor az ítélet jogerőre emelkedésével elveszti a katonai rendfokozatát és az eltiltás hatálya alatt nem is érhet el katonai rendfokozatot, tehát a lefokozás, illetve a szolgálati viszony megszüntetése okafogyott lenne.

Emellett közügyektől eltiltás kizárólag akkor alkalmazható, ha végrehajtandó szabadságvesztést szabnak ki. A szolgálati viszonyt szabályozó külön törvények kizárják azt, hogy a katona hivatásos vagy szerződéses szolgálatot lásson el akkor, ha vele szemben a bíróság végrehajtandó szabadságvesztést szabott ki. Ekkor ugyanis a szolgálati viszonya a törvény erejénél fogva megszűnik. Ez úgyszintén feleslegessé teszi a lefokozást vagy szolgálati viszony megszüntetését.

3. A rendfokozatban visszavetés és a várakozási idő meghosszabbítása a hatályos törvényhez hasonlóan a törvény értelmében is mellékbüntetésnek minősül. A mellékbüntetésként történő szabályozás indoka az, hogy e két szankció túlságosan csekély súlyú volna önálló alkalmazás esetén.

A törvény a katonai büntetéseknél írtakkal azonos okok alapján a katonai mellékbüntetések esetén is rögzíti, hogy katonai mellékbüntetés alkalmazásának nincs helye, ha a katonát a közügyektől eltiltják. Emellett értelemszerűen azt is rögzíti a törvény, hogy a katonai mellékbüntetés csak büntetés mellett szabható ki, e büntetés azonban nem lehet katonai büntetés. A katonai büntetések (lefokozás, szolgálati viszony megszüntetése) ugyanis kizárják a rendfokozatban visszavetés és a várakozási idő meghosszabbítása alkalmazását.

A 42. §-hoz

A törvény több ponton is módosítja az értelmező rendelkezéseket.

1. A törvény módosítja a közfeladatot ellátó személyekként szabályozott polgárőrökre vonatkozó rendelkezést. A Btk. hatályos 137. § 2. pont i) alpontja szerint közfeladatot ellátó személy a Rendőrségről szóló 1994. évi XXXIV. törvényben (a továbbiakban: Rtv.) meghatározott körben a lakosság élet- és vagyonvédelmének biztosítása érdekében létesült társadalmi önvédelmi szervezet tagja, a közbiztonság javítására irányuló tevékenysége közben. A rendelkezés az Rtv. 2/A. §-ára utal, amely kimondta, hogy „a lakosság élet- és vagyonvédelmének biztosítása érdekében létesült társadalmi önvédelmi szervezetek tagjainak a közbiztonsága javítására irányuló, a rendőrséggel együttműködési megállapodás szerint végzett tevékenysége közfeladat.” A polgárőrséggel kapcsolatos szabályozás azért az Rtv.-ben szerepelt, mert nem volt önálló jogszabály, ami a polgárőrségről rendelkezett volna.

2006. március 3-án hatályba lépett azonban a polgárőrségről szóló 2006. évi LII. törvény, majd ezt követően 2008. január 1-jével hatályát vesztette az Rtv. 2/A. §-a. Minderre tekintettel téves a Btk. 137. § 2. pont i) alpontjában szereplő hivatkozás. A törvény korrigálja ezt a hibát.

A törvény értelmében a polgárőr a polgárőrségről szóló 2006. évi LII. törvényben meghatározott feladatok ellátásával kapcsolatban minősül közfeladatot ellátó személynek. Ez azt jelenti, hogy a polgárőrt nem általánosan illeti meg fokozott büntetőjogi védelem, hanem csak a polgárőrségről szóló 2006. évi LII. törvényben meghatározott feladatainak ellátása során, illetve ezekekre tekintettel.

2. Jelenleg a Btk. nem tekinti az erdészeti szakszemélyzet tagját közfeladatot ellátó személynek. Az erdőről, az erdő védelméről és az erdőgazdálkodásról szóló 1996. évi LIV. törvényben (a továbbiakban: Etv.) meghatározott erdészeti szakszemélyzet azonban közfeladatot lát el. Az Evt. értelmében az erdészeti szakszemélyzet őrzési tevékenysége során az erdőben, az erdőgazdálkodási tevékenységet közvetlenül szolgáló földterületen és az erdészeti magánúton jogosult többek között az erdőt veszélyeztető vagy károsító jogellenes cselekmény elkövetésén tetten ért személyt cselekményének abbahagyására felszólítani, ellene eljárást kezdeményezni; a jogellenesen szerzett faanyagot és szaporítóanyagot, illetve egyéb erdei terméket, valamint az elkövetéshez (veszélyeztetéshez) használt eszközt elvenni. Mindezek a tevékenységek fokozott veszéllyel járhatnak, így indokolt az erdészeti szakszemélyzet számára biztosítani a közfeladatot ellátó személynek kijáró fokozott védelmet.

Minderre tekintettel úgy rendelkezik a törvény, hogy új közfeladatot ellátó személyt iktat be a Btk.-ba. Eszerint közfeladatot ellátó személynek minősül az erdészeti szakszemélyzet az erdőben, az erdőgazdálkodási tevékenységet közvetlenül szolgáló földterületen és az erdészeti magánúton végzett erdőőrzési tevékenységével, valamint a jogellenes cselekmény hatóságnak történő bejelentésével kapcsolatban.

3. A törvény a szabadságvesztés végrehajtása részbeni felfüggesztésének új szabályára tekintettel módosítja a visszaeső, valamint a többszörös visszaeső fogalmát. A Btk. hatályos 137. § 14. pontja szerint visszaeső a szándékos bűncselekmény elkövetője, ha korábban szándékos bűncselekmény miatt végrehajtandó szabadságvesztésre ítélték, és a büntetés kitöltésétől vagy végrehajthatósága megszűnésétől az újabb bűncselekmény elkövetéséig három év még nem telt el. A Btk. 137. § 16. pontja értelmében pedig többszörös visszaeső az, akit a szándékos bűncselekmény elkövetését megelőzően visszaesőként végrehajtandó szabadságvesztésre ítéltek, és az utolsó büntetés kitöltésétől vagy végrehajthatóságának megszűnésétől a szabadságvesztéssel fenyegetett újabb bűncselekménye elkövetéséig három év nem telt el.

Mind a visszaesést, mind a többszörös visszaesést a végrehajtandó szabadságvesztésre ítélés alapozza meg. A törvény módosítja ezt a szabályt, és úgy rendelkezik, hogy a végrehajtandó szabadságvesztésre ítélés mellett a szabadságvesztés végrehajtásának részbeni felfüggesztése is megalapozza a visszaesést és a többszörös visszaesést. A szabadságvesztés végrehajtásának részbeni felfüggesztése esetén a három éves tartamot a büntetés végrehajthatóságának megszűnésétől kell számítani. Ez vagy a végrehajtott részt követő próbaidő eredményes elteltét jelenti, vagy ha elrendelik a felfüggesztett rész végrehajtását, akkor annak kitöltését.

4. A törvény új visszaesői kategóriát iktat a Btk.-ba, az ún. erőszakos többszörös visszaesőt. Az a többszörös visszaeső ugyanis, akit korábban kétszer személy elleni erőszakos bűncselekmények elkövetése miatt végrehajtandó szabadságvesztésre ítéltek, és ismételten elkövet egy személy elleni erőszakos bűncselekményt, az fokozottan veszélyes a társadalomra, így indokolt, hogy szigorúbb szabályok vonatkozzanak rá. A törvény értelmében az erőszakos többszörös visszaeső olyan többszörös visszaeső, akit mindhárom alkalommal személy elleni erőszakos bűncselekményt követett el. Az erőszakos többszörös visszaesőt tehát az erőszakos többszörös visszaesőkénti minősítését megelőző mindkét alkalommal személy elleni erőszakos bűncselekmény miatt ítélték végrehajtandó, vagy végrehajtásában részben felfüggesztett szabadságvesztésre.

A törvény taxatív módon meghatározza, hogy mely különös részi tényállásokat tekint személy elleni erőszakos bűncselekménynek. Ezek a következők: az alkotmányos rend elleni erőszakos szervezkedés [139. § (1)-(2) bekezdés], a lázadás [140. § (1)-(2) bekezdés], a népirtás (155. §), az apartheid (157. §), a polgári lakosság elleni erőszak (158. §), a bűnös hadviselés (160. §), a hadikövet elleni erőszak (163. §), az egyéb háborús bűntett (165. §), az emberölés (166. §), az erős felindulásban elkövetett emberölés (167. §), a testi sértés (170. §), a kényszerítés (174. §), a lelkiismeret és vallásszabadság megsértése (174/A. §), a közösség tagja elleni erőszak (174/B. §), az egyesülési a gyülekezési szabadság, valamint a választási gyűlésen való részvétel jogának megsértése (174/C. §), a személyi szabadság megsértése (175. §), az emberrablás [175/A. § (1)-(5) bekezdés], az emberkereskedelem (175/B. §), az erőszakos közösülés (197. §), a szemérem elleni erőszak (198. §), a bántalmazás hivatalos eljárásban (226. §), a hivatalos személy elleni erőszak (229. §), a közfeladatot ellátó személy elleni erőszak (230. §), a hivatalos személy támogatója elleni erőszak (231. §), a nemzetközileg védett személy elleni erőszak (232. §), a terrorcselekmény [261. § (1)-(7) bekezdés], légijármű, vasúti, vízi, közúti tömegközlekedési vagy tömeges áruszállításra alkalmas jármű hatalomba kerítése [262. § (1)-(3) bekezdés], az önbíráskodás (273. §), a rablás (321. §), a zsarolás (323. §), a zendülés minősített esetei [355. § (2)-(4) bekezdései] és az elöljáró, vagy szolgálati közeg elleni erőszak (355. §). A felsorolás nem tartalmazza a garázdaságot, tekintettel arra, hogy az elkövethető dolog elleni erőszakkal is és ilyen esetben nem valósul meg személy elleni erőszakos bűncselekmény. Ha pedig a garázdaságot személy elleni erőszakkal követik el, akkor amennyiben a garázdaság büntetési téltele kisebb, mint a testi sértésé, a garázdaság szubszdiaritása folytán testi sértést kell megállapítani, ha pedig a garázdaság büntetési tétele azonos vagy magasabb, mint a testi sértésé, akkor a két bűncselekményt halmazatban kell megállapítani. Személy elleni erőszakkal elkövetett garázdaság tehát soha nem áll önmagában, ilyen esetekben a testi sértést is mindenképpen értékelni kell.

5. A törvény a védekezésre képtelen személyek fokozottabb védelme érdekében több különös részi tényállásban is minősített esetként határozza meg a védekezésre képtelen személy sérelmére történő elkövetést, ezzel párhuzamosan pedig törvényi definíciót is ad ennek a fogalomnak.

A Btk. jelenleg is több tényállásban használja ezt a fogalmat, emellett azt is kimondja, hogy a testi sértés és az emberrablás, valamint az erőszakos közösülés és a szemérem elleni erőszak alkalmazásában a tizenkettedik életévét be nem töltött személyt ex lege, bírói mérlegelés nélkül védekezésre képtelennek kell tekinteni (183/A. § és 210. §). Emellett a hatályon kívül helyezett BK 154. számú állásfoglalás felülvizsgálatáról szóló 56/2007. BK vélemény értelmében súlyosító körülmény, ha a sértett védtelen, idős, beteg, védekezésre képtelen vagy oltalomra szoruló személy, terhes nő vagy az elkövető közeli hozzátartozója; míg a vagyon elleni bűncselekményeknél ilyen hatású lehet a sértett nehéz anyagi helyzete.

A védekezésre képtelenség értelmezése a gyakorlat számára egyértelmű, amit a bíróságok változatlanul, következetesen, töretlenül és egységesen alkalmaznak. A törvény ezt a töretlen gyakorlatot kívánja megerősíteni, ezzel is hatékonyabb védelmet biztosítani a védekezésre képtelen személyek számára.

A törvény ennek érdekében akként rendelkezik, hogy védekezésre képtelennek kell tekintetni azt is, aki helyzeténél vagy állapotánál fogva ideiglenesen vagy véglegesen nem képes ellenállás kifejtésére. Az „azt is” kifejezés - hasonlóan a nagy nyilvánosság fogalmának a meghatározásához - azt fejezi ki, hogy a Btk. nem határozza meg taxatíve, hogy mely személyeket tekint védekezésre képtelennek. Azt rögzíti csupán, hogy az is védekezésre képtelennek tekintendő, aki helyzeténél (például mert lekötözték) vagy állapotánál (például koránál, betegségénél) fogva ideiglenesen vagy véglegesen nem képes ellenállás kifejtésére. Ez a meghatározás nem zárja ki azonban, hogy a bíró mindig az ügy egyedi körülményeit elbírálva állapítsa meg a sértett védekezésre képességét. Két korlátja van a bírói mérlegelésnek, a Btk. 183/A. §-a és 210. §-a, ezek továbbra is megdönthetetlen törvényi vélelmek.

A 43. §-hoz

A törvény a Btk. 166. § (2) bekezdését egy új j) ponttal egészíti ki, és ezzel a módosítással súlyosabban rendeli büntetni az emberölést, ha azt védekezésre képtelen személy sérelmére követik el.

A 44. §-hoz

A Btk. 175. §-a a személyi szabadság megsértésének törvényi tényállását és jogkövetkezményeit határozza meg. A törvény a (3) bekezdés f), g) és h) pontokkal történő kibővítésével, minősített esetként, szigorúbban rendeli büntetni a bűncselekmény fegyveresen, illetőleg felfegyverkezve történő elkövetését. Ugyancsak súlyosabban minősül a cselekmény - ezen alanyi kör fokozottabb védelme érdekében - ha védekezésre képtelen sértett sérelmére követik el.

A 45. §-hoz

A hatályos szabályozás a Btk. 176. §-ában foglalt magánlaksértést vétségként rendeli büntetni fegyveresen vagy felfegyverkezve történő elkövetés esetén is, a büntetési tétel felső határát két évig terjedő szabadságvesztés büntetésben meghatározva. A törvény szigorúbban, bűntettként, három évig, illetve öt évig terjedő szabadságvesztés büntetéssel rendeli büntetni a fegyveresen vagy felfegyverkezve elkövetett magánlaksértést.

A 46. §-hoz

A személyes adattal visszaélés és a közérdekű adatokkal visszaélés tényállását a hatályos szöveggel a 2003. évi II. törvény iktatta a Btk.-ba. A tényállás kidolgozásához az adatvédelmi biztos 2001. április 25-én kiadott ajánlása szolgált alapul. Szabályozási cél volt, hogy az akkor még parttalannak tekinthető tényállásba kerüljön be egy olyan feltétel, amely által kifejezhető a cselekmény társadalomra veszélyességének az a mértéke, amely már büntetőjogi fellépést igényel. A hatályos normaszövegbe ezért került be alaptényállási elemként a jelentős érdeksérelem bekövetkezése, tehát a személyes adattal visszaélés eredmény-bűncselekmény.

A jogtalan haszonszerzési célból megvalósított súlyosabban minősülő eset befejezett bűncselekményként való megállapítására is csak akkor kerülhet sor, ha a jelentős érdeksérelem bekövetkezik, ennek hiányában a bűncselekmény kísérletét állapíthatja meg a bíróság, ami általában enyhébb büntetés kiszabását alapozza meg.

Nem hagyható figyelmen kívül azonban az a negatív társadalmi jelenség, hogy az érintettek hozzájárulása nélkül személyes adatok tömegét teszik fel az internetre, illetve, hogy ezeket adott esetben áruba is bocsátják. Ezért a törvény a jogtalan haszonszerzési célzatot is alaptényállási elemként határozza meg. Az ilyen célzattal megvalósított személyes adattal visszaélés már önmagában olyan társadalomra veszélyességet hordoz magában, hogy szükségtelen még az érdeksérelem tényleges bekövetkezését is megkövetelni a befejezett bűncselekmény megállapíthatóságához.

A törvény kisebb mértékben módosítja a tényállás szerkezeti felépítését és a büntetési tételeket. A törvény egyrészt szétválasztja az alaptényállás elkövetési magatartásainak azon körét, amelyeknél jellemzően felmerülhet a jogtalan haszonszerzési célból való elkövetés, ezzel egyidejűleg külön bekezdésben határozza meg a tájékoztatási kötelezettség elmulasztását, amely cselekmény marad továbbra is tisztán eredmény bűncselekmény. Másrészt, mivel a minősített esetek köréből kikerül a jogtalan haszonszerzési célzat, a törvény elkövetési magatartások szerint és a minősített esetek között elvégez egy belső arányosítást a büntetési tételek tekintetében. A hatályos rendelkezés szerint a különleges személyes adatra elkövetett visszaélésnek bűntettként történő megállapítása és a büntetési tétel némileg eltúlzott, a nagyobb tárgyi súlyt kellően kifejezi a két évi szabadságvesztéssel való fenyegetettség is.

A 47. §-hoz

A törvény a társadalmi változásokra, valamint a hivatalos személyek elleni erőszakos cselekmények esetenként durva elkövetési magatartásaira figyelemmel, nem csak a felfegyverkezve, hanem a fegyveresen elkövetett hivatalos személy elleni erőszakot is büntetni rendeli a Btk. 229. § (3) bekezdésének erre vonatkozó kiegészítésével.

A törvény, az intézkedő rendőrök elleni támadások elszaporodására figyelemmel fokozott védelmet nyújt azzal, hogy kiegészíti a szakaszt a (8) bekezdéssel, amely a hivatalos személyeken belül egy szűkített kör - az intézkedő rendőrök és a pénzügyőrök - sérelmére elkövetett hivatalos személy elleni erőszakot rendeli szigorúbban büntetni.

A 48. §-hoz

A törvény szerint a Btk. 271. § (3) bekezdésében meghatározott garázdaság bűntette kiegészül két új ponttal, amely szerint a fegyveresen, vagy felfegyverkezve elkövetett garázdaság súlyosabban minősül, és ennek megfelelően súlyosabban is büntetendő.

A 49. §-hoz

A törvény a Btk. 273. §-ában meghatározott önbíráskodás bűntette vonatkozásában minősítő körülményként jelöli meg, és ezzel szigorúbban rendeli büntetni a fegyveresen, illetve felfegyverkezve történő elkövetést. Súlyosabb a büntetési tétel a védekezésre képtelen személy sérelmére elkövetett önbíráskodás bűntette esetében is.

Az 50. §-hoz

A törvény kiegészíti, illetve pontosítja a lopás bűncselekményénél a dolog elleni erőszakkal történő elkövetés fogalmát, azzal, hogy megállapítja, a lopás dolog elleni erőszakkal elkövetettnek minősül akkor is, ha a dolog eltulajdonításának megakadályozására szolgáló eszközt állagsérelem okozása nélkül eltávolítják, vagy a dolog eltulajdonításának megakadályozására alkalmatlanná teszik. Ezzel a rendelkezéssel a törvény a jogalkalmazási gyakorlatot kívánja egységesíteni.

Jelenleg a jogalkalmazói gyakorlat, így a bírósági ítélkezés is eltérően ítéli meg, hogy a különböző áruvédelmi eszközök, az elektronikus áruvédelmi rendszer elemeként az árucikkeket védő biztonsági széfekre, árucikkekre helyezett öntapadós, vonalkódos vagy hurokkal rögzíthető kemény címkék, illetve a műanyagból készült, tűzéssel vagy patentszerűen rögzíthető etikettek, illetőleg a ragasztható mágneses csíkok eltávolítása dolog elleni erőszakkal elkövetetté teszi-e a lopást vagy nem.

A dolog elleni erőszak körébe tartozik az elkövető minden olyan magatartása, amely az eltulajdonítani szándékolt dolog elvételét a megszerzést nehezítő fizikai akadály leküzdésével, a vagyontárgyat védő, rögzítő berendezések rendeltetésellenes felnyitásával, eltávolításával valósítja meg. A dolog elleni erőszak megvalósulásának tehát az állagsérelem létrejötte, illetve a jelentősebb erőkifejtés nem feltétele. A dolog elleni erőszak megállapítható, ha az elkövető az elvétel érdekében az azt gátló fizikai akadályt rendellenes módon küzdi le.

Mindezekre figyelemmel tehát, ha a dolog elvétele különböző áruvédelmi eszközök, az árucikkekre helyezett öntapadós, vonalkódos vagy hurokkal rögzíthető kemény címkék, műanyagból készült, tűzéssel vagy patentszerűen rögzíthető etikettek, illetőleg ragasztható mágneses csíkok eltávolításával történik, a dolog elleni erőszak, mint minősítő körülmény megállapítható. Ugyanúgy dolog elleni erőszaknak tekinthető, ha nem kerül sor az dolog eltulajdonításának megakadályozására szolgáló eszköz eltávolítására, csupán annak működésképtelenné tétele történik meg (pl. ha valaki egy könyvbe ragasztott chipet nagy frekvenciával jelzésre alkalmatlanná tesz).

Az 51. §-hoz

A jelenlegi szabályozás a Btk. 321. § (3) bekezdés a) pontja szerint a fegyveresen elkövetett rablást öt évtől tíz évig terjedő szabadságvesztés büntetéssel rendeli büntetni. Az utóbbi időben azonban jelentősen megnőtt a fegyveresen elkövetett rablások száma. Erre figyelemmel a törvény a felfegyverkezve elkövetett rablás bűntettét öt évtől tíz évig terjedő szabadságvesztés büntetéssel rendeli büntetni, míg a fegyveresen elkövetett rablás büntetési tételét öt évtől tizenöt évig terjedő szabadságvesztés büntetésre emeli. Ezzel összhangban módosul a (4), illetve az (5) bekezdés.

Az 52. §-hoz

Jelentős azoknak a vagyon elleni bűncselekményeknek a száma, amelyeket állapotuknál vagy helyzetüknél, így különösen koruknál fogva védekezésre képtelen személyek sérelmére követnek el, akik nem képesek megakadályozni vagyontárgyaik elvételét. A törvény e személyeket fokozottabb védelemben részesíti, amikor a Btk. 322. §-a szerinti kifosztás törvényi tényállásában elkövetési magatartásként jelöli meg a védekezésre képtelen személytől jogtalan eltulajdonítás végett történő dologelvételt, és ezt a cselekményt öt évig terjedő szabadságvesztés büntetéssel rendeli büntetni. Mivel a kifosztás bűntettének nincs szabálysértési értékhatára, bármekkora érték eltulajdonítása megalapozza a bűncselekmény elkövetését. A kifosztás tényállásának ilyen módosítása átfedést mutat a jelenlegi szabályozás szerinti Btk. 316. § (2) bekezdés j) pontjával, ezért az a hatályát veszti.

Az 53. §-hoz

A büntetések és intézkedések végrehajtásáról szóló 1979. évi 11. tvr.-ben a feltételes szabadságra bocsátás akadályának megállapítását át kell vezetni.

Az 54. §-hoz

A rendőrségi fogdák rendjéről szóló 19/1995. (XII. 13.) BM rendelet alkotmányellenességének utólagos vizsgálata során az Alkotmánybíróság hivatalból észlelte, hogy a Bv. tvr. a büntetési-végrehajtási intézetben előzetes letartóztatást, illetve szabálysértés miatt elzárást töltő személyek esetében a biztonsági intézkedésként alkalmazható motozásra, ezen belül a testüregek átvizsgálására nem ad felhatalmazást. Ezért a 132/2008. (XI. 6.) AB határozatában az Alkotmánybíróság megállapította, hogy az Országgyűlés az Alkotmány 8. § (2) bekezdésében az alapvető jogok korlátozására előírt törvényi szabályozási szint sérelmét okozó, mulasztásban megnyilvánuló alkotmányellenességet idézett elő azáltal, hogy nem rendelkezett a büntetés-végrehajtási szervezet által végrehajtott előzetes letartóztatás, valamint elzárás során alkalmazható motozás szabályairól. A mulasztásban megnyilvánuló alkotmányellenesség megszüntetésére az Alkotmánybíróság 2009. június 30-i határidővel hívta fel az Országgyűlést.

A Bv. tvr. 33. § (4) bekezdése rendelkezik a büntetés-végrehajtás rendjét sértő cselekmény, illetőleg bűncselekmény megelőzése és megakadályozása érekében az elítélttel szemben alkalmazható egyes biztonsági intézkedésekről, így a motozásról és a külön törvény szerinti kényszerítő eszközök alkalmazhatóságáról. A Bv. tvr. X. fejezete önállóan szabályozza az előzetesen letartóztatottak jogait és kötelességeit és a végrehajtás sajátos szabályait, de nem tartalmaz általános utalást az elítéltre vonatkozó rendelkezések érvényesüléséről; az elzárás tekintetében a Bv. tvr. XI. fejezete az önálló szabályozás mellett él az utaló szabályozással is a szabadságvesztés végrehajtására vonatkozó egyes rendelkezések alkalmazhatóvá tételekor [122. § (3) bek.]. Amint azt az Alkotmánybíróság a határozatában megállapította, a biztonsági intézkedések és kényszerítő eszközök velük szemben való alkalmazására egyik fejezet rendelkezései sem térnek ki. A Bv. tvr. 37/A. §-a továbbá biztonsági intézkedésként lehetőséget biztosít az intézet parancsnokának az elítéltek meghatározott csoportja tekintetében bizonyos jogok gyakorlásának felfüggesztésére, az előzetesen letartóztatottak vonatkozásában erre a Bv. tvr. 118. § (4) bekezdése jogosítja fel a parancsnokot.

A kényszerítő eszközöket és azok alkalmazásának feltételeit és módját a büntetés-végrehajtási szervezetről szóló 1995. évi CVII. törvény határozza meg. A biztonsági intézkedések és a kényszerintézkedések alkalmazásának részletszabályait a szabadságvesztés és az előzetes letartóztatás végrehajtásának szabályairól szóló 6/1996. (VII. 12.) IM rendelet 45-67. §-ai rendezik.

Az Alkotmánybíróság határozata nyomán szükségessé vált a Bv. tvr. 33. § (4) bekezdésének felülvizsgálata is, ennek alapján a törvény kiegészíti e rendelkezést azokkal a biztonsági intézkedésekkel, amelyeket a Bv. tvr. ez ideig nem határozott meg, de mivel személyiségi jogok korlátozásával járnak, törvényi szintű szabályozásuk indokolt, úgymint a ruházat átvizsgálása és a mozgáskorlátozó eszköz alkalmazása. A törvény meghatározza az elítéltek testi integritását érintő biztonsági intézkedések végrehajtásának azon szabályait, amelyek a végrehajtás lényegi elemeit rögzítik.

Az 55. §-hoz

A törvény a Bv. tvr.-t egy új 118/B. §-sal egészíti ki, amelyben felhatalmazást ad az előzetesen letartóztatottakkal szemben a Bv. tvr. 33. § (4) bekezdése szerinti biztonsági intézkedések és a külön törvényben meghatározott kényszerítő eszközök alkalmazására. Eltérő szabályokat állapít meg a törvény a Bv. tvr. 121/B. §-ának a kiegészítésével arra az esetre, ha a fiatalkorú terhelttel szemben a bíróság az előzetes letartóztatást javítóintézetben rendeli végrehajtani, mikor is a fiatalkorúval szemben csak személyes használati tárgyainak és ruházatának átvizsgálására, valamint biztonsági elkülönítésének elrendelésére ad lehetőséget.

-----STARTING---POINT---VEGE---

Az 56. §-hoz

1. A törvény különböző hatályba léptetési időpontot rendel az egyes rendelkezésekhez. Azok a rendelkezések, amelyek az egyes súlyos bűncselekmények elleni szigorú fellépést kívánják elősegíteni, annak érdekében, hogy minél előbb alkalmazhatók legyenek, a kihirdetést követő 30. napon hatályba lépnek. A szankciótani rendelkezések azonban, tekintettel arra, hogy több más törvény jelentős módosítását is igénylik, csak az új büntetés-végrehajtási kódexszel egy időben, 2010. május 1-jén lépnek hatályba. Az utóbbiak közül kivételt képeznek a pénzbüntetés módosítására vonatkozó azon rendelkezések, amelyek nem kapcsolódnak szorosan a szankciótani reform többi eleméhez, ezek a rendelkezések 2010. január 1-jén lépnek hatályba.

2. A törvény a hatályba léptető rendelkezések körében további egy ponton módosítja a jelenlegi szankciórendszert. A törvény mellőzi a hatályos Btk.-ban nevesített intézkedés fajták közül az alkoholisták kényszergyógyítását. Az alkoholisták kényszergyógyításának eltörlését elméleti megfontolások és gyakorlati tényezők egyaránt indokolják. A modern orvostudományban elfogadottá vált, hogy az alkoholizmus szenvedélybetegség, így az alkoholistát beteg embernek kell tekinteni, és mint beteget kell kezelni. A gyógyító kezeléstől csak akkor várható eredmény, ha a beteg meg akar gyógyulni és együttműködik a gyógyításban. Az általánosan elfogadott orvostudományi álláspont szerint a kezelés kikényszerítésével nem érhető el eredmény. Az alkoholbeteggel szemben az akarata ellenére elrendelt kényszergyógyítás emellett nem felel meg az egészségügyi törvény előírásának, amely elvként leszögezi, hogy a betegnek joga van az egészségével kapcsolatos döntések meghozatalához.

Az alkoholisták kötelező kényszergyógyításának eltörlését gyakorlati okok is indokolták. A kényszergyógyítás elrendelését a Btk. jelenleg csak abban az esetben teszi lehetővé, ha a bűncselekmény az elkövető alkoholista életmódjával függ össze. A gyakorlati tapasztalatok szerint sok esetben már a bíróság kényszergyógyítást kimondó ítéletének időpontjában sem áll fenn az elkövető kényszergyógyításának tényleges szükségessége, a szabadságvesztés megkezdésének időpontjára pedig még több az olyan eset, ahol a kényszergyógyítás felesleges. További probléma a gyakorlatban az, hogy ha a kényszergyógyítást olyan szabadságvesztés büntetés mellett rendelték el, amely nem foglalható összbüntetésbe, akkor a kényszergyógyítás tényleges megkezdéséig akár évek is eltelhetnek. A kényszergyógyítás szükségességének megállapítása és foganatba vételének megkezdése között sok esetben annyira hosszú idő telik el, hogy az intézkedés végrehajtása már értelmetlen.

Amennyiben a büntetés-végrehajtási intézetbe befogadott személy arra orvosi okoknál fogva rászorul, büntetés-végrehajtási egészségügyi szolgáltatás keretében részesül alkoholbetegséget gyógyító kezelésben, függetlenül attól, hogy elrendelték-e kényszergyógyítását. Az ismertetett okokra figyelemmel a törvény megszünteti az alkoholisták kötelező kényszergyógyítását.