2016. évi CLXXX. törvény indokolása

a Szociális Munka Napjának munkaszüneti nappá nyilvántartásáról

-----STARTING---POINT---ALTALANOS--- 

A társadalom, a közösség megbecsülésének jeleként ünneplik 1997 óta világszerte november 12-én a Szociális Munka Napját. E napon hazánkban is köszöntik a szakterület dolgozóit, azokat, akik az elesettekért, kirekesztettekért, támogatásra és segítségre szorulókért dolgoznak felelősségteljesen, áldozatkészen és nagy szakmai alázattal. Szociális, gyermekjóléti és gyermekvédelmi területen dolgozni jóval több, mint munka: szolgálat ez a szó legnemesebb értelmében. Az e szolgálatot teljesítők a szegénység, kiszolgáltatottság elleni küzdelemben gyakran emberfeletti munkát végeznek, olykor életmentő, komoly krízishelyzeteket elhárító azonnali segítséget nyújtanak. A szociális, gyermekjóléti és gyermekvédelmi szolgáltatások területén jelenleg mintegy 93 ezer ember dolgozik. A gyermekek és ellátottak körüli teendők végzése nagymértékű fizikai és lelki igénybevétellel járó feladat, amit az év minden napján, a nap minden órájában végeznek ezen ágazatban dolgozók.

A szociális munka a társadalmi munkamegosztás kiemelkedően fontos, értékteremtő tevékenysége. Az ágazatban dolgozók megbecsülésének kifejezéseként, megfeszített munkájuk elismeréseként jelen törvény biztosítja, hogy a Szociális Munka Napja munkaszüneti napnak minősüljön.

A törvény egyebekben rendelkezik arról, hogy július 1-je, a Közszolgálati Tisztviselők Napja a továbbiakban - főszabály szerint - nem minősül munkaszüneti napnak.

-----STARTING---POINT---RESZLETES---

Az 1-2. §-hoz

A szociális igazgatásról és szociális ellátásokról szóló 1993. évi III. törvény módosításával, valamint a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) módosításával biztosítható, hogy

a) a szociális szolgáltatások területén a személyes gondoskodást nyújtó intézményeknél, szolgáltatóknál, valamint

b) a gyermekjóléti, gyermekvédelmi területen a személyes gondoskodást nyújtó gyermekjóléti - ide nem értve a bölcsődei ellátást - és gyermekvédelmi intézményeknél, szolgáltatóknál, javítóintézeteknél

munkaviszonyban vagy közalkalmazotti jogviszonyban álló dolgozókra, valamint nevelőszülői foglalkoztatási jogviszonyban állókra kiterjedően a Szociális Munka Napja munkaszüneti napnak minősüljön.

A Gyvt. lehetővé teszi, hogy a bölcsődék számára az emberi erőforrások minisztere nevelés-gondozás nélküli munkanapot határozzon meg. Ennek alapján április 21-e a Bölcsődék Napja, egyszersmind nevelés-gondozás nélküli munkanap, amely mintegy 11 ezer bölcsődei dolgozót érint, ezért rájuk jelen törvényben foglalt új szabályozás nem terjed ki.

A bentlakást nyújtó szociális intézmények, a gyermekek átmeneti otthonai, a családok átmeneti otthonai, az otthont nyújtó és az utógondozói ellátást nyújtó gyermekotthonok (ideértve az utógondozó otthonokat), valamint a javítóintézetek folyamatos ellátást biztosítanak, ezért a törvény előírja, hogy a folyamatos ellátást a munka törvénykönyvéről szóló 2012. évi I. törvény szerinti munkaszüneti napokra egyébként irányadó munkarend szerint kell megszervezni és biztosítani.

A 3-4. §-hoz

A törvény rendelkezik arról, hogy július 1-je, a Közszolgálati Tisztviselők Napja a továbbiakban a kormányzati szolgálati jogviszonyban, valamint egyes közszolgálati jogviszonyban állók számára - az állami szolgálati jogviszonyban állókkal megegyező módon - nem minősül munkaszüneti napnak.

A törvény ugyanakkor - a kormányzati szolgálati, illetve az állami szolgálati jogviszonyban állók körén kívül esően - biztosítja annak a lehetőségét, hogy a helyi önkormányzat képviselő-testülete a helyi önkormányzat saját bevételének terhére vállalhassa a munkaszüneti nappá minősítéssel összefüggésben felmerülő költségek biztosítását, ebben az esetben - és e feltétellel - július 1-je az adott önkormányzat érintett foglalkoztatottjai tekintetében továbbra is munkaszüneti napnak minősülhet.

-----STARTING---POINT---VEGE---

Az 5. §-hoz

Hatályba léptető rendelkezés.