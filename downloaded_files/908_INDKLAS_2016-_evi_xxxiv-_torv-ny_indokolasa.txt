2016. évi XXXIV. törvény indokolása

egyes egészségügyet érintő törvények módosításáról

-----STARTING---POINT---ALTALANOS--- 

A törvény az alábbi fő célokat tűzi ki.

Az egészségügyi hatósági és igazgatási tevékenységről szóló 1991. évi XI. törvény módosítása

A természetes fürdővizek monitorozásához kapcsolódó felügyeleti díj első alkalommal történő befizetési határidejének módosítása miatt szükséges.

A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) módosítása

Pontosításra kerülnek az egészségügyi szolgáltatások igénybevételi feltételei, a pénzbeli ellátások és a méltányossági kérelmek benyújtásának szabályai, valamint a pénzbeli ellátások esetében az ügyintézési határidő definiálása is világosabbá válik. A gyermekápolási-táppénz igénybevételének szabályai igazságosabbá válnak azáltal, hogy a két szülő együttesen ugyanannyi számú gyermekápolási-táppénzre szerezhet jogosultságot, mint az egyedülálló. Továbbá a módosítások és egyéb korrekciók, mind a biztosítottak, mind a munkáltatók számára elősegíti az egyszerűbb és egyértelműbb jogalkalmazást, valamint az Egészségbiztosítási Alap védelmét.

Az egészségügyről szóló 1997. évi CLIV. törvény (a továbbiakban: Eütv.) módosítása

Az Eütv. módosítása megteremti azt a jogi eszközt, amely révén lehetővé válik az egészségügyi veszélyhelyzet kihirdetése. Ezáltal hatékonyan kezelhetők lesznek azok a helyzetek, amelyek esetén az állami szervek fokozottabb intézkedésére van szükség, ugyanakkor még a különleges jogrend bevezetése nem indokolt, illetve nem lehetséges. A módosítás a hatékony betegellátást, valamint feladatteljesítést szolgálja, mivel az új előírások alapján az egészségügyi veszélyhelyzet kihirdetését követően a kormányhivatal adminisztratív, hatósági intézkedéseket hozhat annak érdekében, hogy a lakosság egészségügyi ellátása biztosított legyen.

A szövetek külföldről történő behozatalával, illetve külföldre történő kivitelével, a szöveteknek és sejteknek a recipiens részére történő közvetlen eljuttatásával kapcsolatos rendelkezésekkel, valamint az Unió területére harmadik országból történő szövetbehozatal eseteire vonatkozó szabályokkal foglalkozó, a Bizottság (EU) 2015/566 irányelvének a jogharmonizációja érdekében szükséges az Eütv. vonatkozó részének módosítása.

Továbbá a módosítás több felhatalmazó rendelkezést tartalmaz, így a szakorvosképzés ösztöndíjairól és támogatásairól rendelkező végrehajtási rendeletének megalkotására adott felhatalmazásokat pontosítja; megteremti a lehetőséget a mentés során történő (prehospitális) gyógyszeralkalmazás jogszabályi hátterének megalkotására; továbbá az állami és nem állami szervezetek hazai és nemzetközi egészségügyi segítségnyújtására vonatkozó szabályok, valamint a taktikai medicina ellátás szakmai minimumfeltételeiről, az elsősegélynyújtás rendszeréről, valamint a halálos tömegszerencsétlenségek áldozatainak azonosítására irányuló tevékenységről szóló rendeletek - belügyminiszterrel egyetértésben történő - kiadására.

Az emberi felhasználásra kerülő gyógyszerekről szóló 1998. évi XXV. törvény módosítása

Az új pszichoaktív anyagokkal végezhető tevékenységekről, valamint ezen anyagok jegyzékre vételéről és jegyzékeinek módosításáról szóló 66/2012. (IV. 2.) Korm. rendelet alapján az új pszichoaktív anyaggá minősített anyagokról vagy vegyületcsoportokról szóló 55/2014. (XII. 30.) EMMI rendelet Új Pszichoaktív Jegyzékén szereplő vegyületek kockázatértékelését a Nemzeti Egészségfejlesztési Intézet Országos Addiktológiai Centruma (a továbbiakban: OAC) végzi.

A kockázatértékelés során az OAC meghatározott intézmények bevonásával az alábbi szempontokat vizsgálja:

a) a kérdéses anyag kiválthat-e függőségi állapotot és a központi idegrendszer izgalmát vagy depresszióját, melyek hallucinációkat vagy motoros vagy ítélőképességi vagy magatartásbeli vagy felfogóképességi vagy kedélyállapoti zavarokat hoznak létre, vagy a P1, P2, P3 vagy P4 jegyzéken szereplő valamely anyaghoz hasonló visszaélést és káros hatást, és

b) okkal feltételezhető-e, hogy az anyag közegészségügyi és szociális problémát jelentő olyan visszaélésre ad vagy adhat lehetőséget, amely indokolja annak az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény Mellékletébe történő felvételét.

Az OAC a kockázatértékelésének eredményére tekintettel javasolta az emberi felhasználásra kerülő gyógyszerekről szóló 1998. évi XXV. törvény kábítószerrel egy tekintet alá eső veszélyes pszichotróp anyagokat tartalmazó A) Jegyzékének, 4 új egyedi pszichoaktív anyaggal (MTP, AM-1248 azepane isomer, N-ethylnorketamine, ADB-FUBINACA) való bővítését annak érdekében, hogy ezek az anyagok szigorúbb elbírálás alá essenek.

A nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvény módosítása

A törvénymódosítás célja, egyrészt a dohányzást imitáló elektronikus eszközök forgalomba hozatalának szabályozása és népszerűsítésük tiltása rendezvényeken és tevékenységekkel, valamint népszerűsítésük tiltása az egyes személyek részére nyújtott szponzorálással. A törvénymódosítás célja továbbá a dohányzás fogalmának a kiterjesztése a forgalomban megjelenő új dohánytermékek használatára is.

A 2014/40/EU irányelv kimondja, hogy a tagállamok szabályozhatják vagy betilthatják a dohánytermékekhez használt tartozékokat, valamint szabályozhatják és betilthatják a dohány- vagy kapcsolódó termékek bizonyos típusaihoz megjelenésükben hasonló termékeket. Ezen lehetőséggel élve jelen törvényben foglalt rendelkezések elfogadása esetén a dohányzást imitáló elektronikus eszközökre, és minden új dohánytermékként megjelenő termékre - a nikotint nem tartalmazó termékekre is - vonatkozik majd az Irányelvnek megfelelő szabályozás.

A dohányzást imitáló elektronikus eszköz és minden újonnan megjelenő dohánytermék-kategóriába tartozó termék használata során keletkező kibocsátás - a nikotin tartalomtól függetlenül - az eszközt nem használók számára is egészségkockázatot jelent. Az egészségkockázat csökkentése érdekében a zárt légterű közforgalmú helyeken és a nyílt légterű közforgalmú helyek egy részén is indokolt ezen eszközök használatának tiltása, függetlenül a nikotintartalomtól.

Magyarországon rosszabbak a dohányzási szokásokra, gyakoriságra vonatkozó adatok, mint az Európai Unió legtöbb országában, amely indokolttá teszi, hogy Magyarországon egészségvédelmi indokok - azaz a közegészség, különösen a gyermekek és a fiatalok egészsége védelmének növelése érdekében - alapján bevezetésre kerüljenek a rendelkezések.

Az egészségügyi tevékenység végzésének egyes kérdéseiről szóló 2003. évi LXXXIV. törvény (a továbbiakban: Eütev.) módosítása

A gyakorlati tapasztalatok alapján módosítani szükséges a pontszerző kötelező továbbképzésére fordított idő munkanapjainak számát, valamint a munkaidő-beosztás közlésének idejére vonatkozó szabályokat.

Az Eütev. szakorvosképzéshez kapcsolódó módosítását a szakorvosképzéshez kapcsolódó jogszabályi változások gyakorlati alkalmazása indokolják.

A törvény az Eütev. 1. és 2. mellékletének módosításával a nyugdíjkorhatár 65 évre emelésére tekintettel biztosítja, hogy a megnövekvő jogviszonyban töltött időre az egészségügyi ágazatban is biztosítva legyen az illetmény-előmenetel.

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény

A jogszabály kiegészítése a könnyebb és egyértelmű alkalmazhatóság elősegítése érdekében a kábítószer felelős személy, valamint a kábítószerekkel, pszichotróp anyagokkal és új pszichoaktív anyagokkal végezhető tevékenységekre kiadott engedélyek hatósági nyilvántartása vonatkozásában.

Meghatározásra kerül, hogy a mentés során történő gyógyszeralkalmazásra az egészségügyért felelős miniszteri rendeletében foglaltak vonatkoznak.

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban: Gyftv.) módosítása

A nagy látogatottságú rendezvényeken résztvevők gyógyszerellátásának elősegítése érdekében egy új gyógyszertár típus, a helyszínre ideiglenesen telepített fiókgyógyszertár engedélyezésének és működésének szabályai kerültek kialakítására.

Az egészségügyi ellátórendszer fejlesztéséről szóló 2006. évi CXXXII. törvény (a továbbiakban: Eftv.) módosítása

Pontosításra kerül, hogy mely esetekben szükséges - illetve lehetséges - az egészségügyi intézmények meghatározott kapacitásainak felszabadítása. A kapacitások átadása révén lehetőség nyílik a rendkívüli helyzet kezeléséhez szükséges többlet egészségügyi ellátó kapacitás biztosítására, valamint a személyzet átirányítására a veszélyhelyzettel nem érintett területekről olyan helyszínre, ahol az adott helyzet felszámolása érdekében fokozott humán erőforrásigény jelentkezik. A felszabaduló kapacitások révén a rendkívüli helyzettel érintett területekről történő betegátvétel eredményeként lehetőség nyílik rendkívüli eseménnyel érintett területek tehermentesítésére.

Egyéb, az egészségüggyel összefüggő törvények módosítása

A törvényben foglalt módosítás elősegíti az egészségügyi dolgozók alap- és működési nyilvántartását vezető egészségügyi államigazgatási szerv eljárásainak eredményesebb lefolytatását.

Az idősek otthonaiban új férőhelyek kialakításával vagy a meglévő férőhelyek átminősítésével egy komplex (egészségügyi és szociális), új ellátási forma jön létre. A törvény ezen új ellátási forma bevezetéséhez szükséges rendeletek megalkotására ad felhatalmazást a Kormány részére.

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény „Átmeneti rendelkezések” alcíme kiegészül azon átmeneti rendelkezéssel, amely meghatározza, hogy a dohánygyártmányt a 2016. május 19. napján hatályos szabályoknak megfelelő fogyasztói csomagolásban mely időpontig lehet gyártani, a dohány-kiskereskedelmi ellátó raktárába beszállítani, valamint a kiskereskedelmi forgalomban forgalomba hozni.

-----STARTING---POINT---RESZLETES---

Az 1. és a 4. §-hoz

Technikai jellegű módosítás, tekintettel arra, hogy a jelenleg hatályos jogszabályban kettő (6) bekezdés található.

A 2. §-hoz

Szükséges a jogszabályban a rendelet által érintett felügyeleti díj első alkalommal történő befizetésének időpontját módosítani, úgy, hogy az a későbbiekben megjelenő kormányrendelethez igazodhasson, így ne legyen ellentmondás a vonatkozó jogszabályok között.

A 3. §-hoz

A gyógyszertárakkal kapcsolatos hatósági feladatok 2015. március 1-jétől az OGYÉI feladatkörébe tartoznak. Az ezzel szorosan összefüggő, a gyógyszertári ügyelettel és készenléttel kapcsolatos hatósági feladatokat is az OGYÉI-nek kell ellátnia.

Az 5. §-hoz

Az egészségügyi technológia befogadási eljárás során az egyes előzetes befogadási eljárásfajták esetében - a Ket.-ben foglalt felhatalmazás alapján - az ügyintézési határidők törvényi szintű nevesítése szükséges.

A közigazgatási bürokráciacsökkentéssel összefüggő törvénymódosításokról szóló 2015. évi CLXXXVI. törvény 2016. január hó 1. napjával akként módosította a közigazgatási hatósági eljárás és szolgáltatás általános szabályairól szóló 2004. évi CXL. törvényt (a továbbiakban: Ket), hogy a hatósági eljárásokra vonatkozó ügyintézési határidő szabályozása, amennyiben az a Ket.-ben rögzítettől hosszabb határidőt engedélyez, kizárólag törvényi szinten valósulhat meg. Ennek megfelelően az egészségügyi technológiák egészségbiztosítási finanszírozásba történő befogadásának alapelveiről, feltételrendszeréről és részletes szabályairól, valamint a már befogadott technológiák körének felülvizsgálatáról és módosításáról szóló 180/2010. (V. 13.) Korm. rendeletből az ügyintézési határidőre vonatkozó szakasz hatályon kívül helyezésre került, egyúttal az Ebtv. 19/A. §-a kiegészült az (1b) bekezdéssel, mely kizárólag az új eszközt nem igénylő új orvosi eljárásokra vonatkozó határidőt rögzíti, azonban az új eszközt igénylő eljárások esetében, valamint a korábban befogadott eszköz, orvosi eljárás új indikációban való alkalmazására irányuló kérelmek esetében a határidőt jelenleg egyik jogszabály sem nevesíti.

A 6. §-hoz

Az Ebtv. 26. § (4) bekezdés a) pontja jelenleg arról rendelkezik, hogy nem nyújtható méltányosságból támogatás olyan gyógyszerhez, amelyre vonatkozóan a Gyftv. szerinti támogatásba való befogadást a forgalomba hozatali engedély jogosultja a méltányossági kérelem benyújtását megelőző 5 évben kérelmezte, és az OEP elutasító határozatot hozott. Ez alól eddig egyetlen kivétel került megfogalmazásra az elutasítás okaként, a költségvetési fedezet hiányára történő utalással. Az elmúlt évek tapasztalatai azt mutatják, hogy nagy számban azon kérelmek esetén kell alkalmazni a fenti jogszabályi rendelkezést, amikor a Gyftv. rendelkezései alapján az adott készítmény társadalombiztosítási támogatásba történő befogadásához az egészségbiztosításért felelős miniszter rendeletének módosítása is szükséges. Amennyiben a rendelet kihirdetésére nem kerül sor, úgy az OEP a 90. nap elteltével a hatályos jogszabályi rendelkezések alapján bírálja el a kérelmet, vagyis azt elutasítja. Amennyiben pedig a miniszteri rendelet kihirdetésére sor kerül, de a kihirdetett miniszteri rendelet nem tartalmazza a befogadás feltételét jelentő módosítást, az OEP-nek a kérelmet szintén el kell utasítania. Az Ebtv. módosítása szükséges annak érdekében, hogy a továbbiakban az egyedi méltányosságból történő támogatás lehetősége elérhető maradjon a betegek számára azokban az esetekben, amikor az adott készítmény társadalombiztosítási támogatásba való befogadása iránti kérelem a fentiekben foglaltak alapján kerül elutasításra, és a forgalomba hozatali engedély jogosultja az elutasítást követően ismételten benyújtotta az egészségbiztosítóhoz a támogatásba történő befogadás iránti kérelmét.

A 7. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény (a továbbiakban: Tbj.) szerint belföldinek minősülő személyek esetében a biztosítási jogviszony megszűnését követően az új biztosítási vagy jogosulti jogviszony létesítésére és annak nyilvántartásba való bejelentésére és bejegyzésére 45 napos passzív jogosultsági idő áll az érintettek rendelkezésére. A Tbj. szerint külföldinek minősülő munkavállalók esetében az egyéb egészségügyi jogosultság megszerzése kizárt, így a passzív jogosultság esetükben nem értelmezhető. Fontos kiemelni továbbá, hogy a tartózkodási engedély is a munkaviszony időtartamára kerül kiállításra.

A 8. §-hoz

A társadalombiztosítási támogatás elszámolásának ellenőrzése során szükséges lehetővé tenni, hogy az ellenőrzést végző az elszámolt mennyiséget a beszerzés és készlet ellenőrzésével is vizsgálhassa. Az egyedi méretvétel alapján (rendelésre) készített gyógyászati segédeszközök gyártói kivételt képeznek, mivel nem készterméket, hanem alapanyagot vásárolnak, így a tételes összehasonlítás nem kivitelezhető.

A 9. §-hoz

Az Ebtv. 38/C. § (1) bekezdése mind a finanszírozási, mind az ártámogatási szerződés megszűnése esetére lehetőséget ad az egészségbiztosítónak záró ellenőrzés lefolytatására, azonban a módosított bekezdések csak a finanszírozási szerződések megszűnésekor elrendelt záró ellenőrzésekre tartalmaznak rendelkezéseket, így indokolt azoknak az ártámogatási szerződésre vonatkozó kiegészítése.

A 10. §-hoz

Szükséges megteremteni a lehetőségét annak, hogy az együttélő szülők összesen (apa-anya együtt) ugyanannyi napnyi gyermekápolási-táppénzre szerezhessenek jogosultságot, mint az egyedülálló szülő.

A módosítás továbbá jelentős ügyintézési határidő csökkenést és bürokráciacsökkentést is eredményez, hiszen a gyermekápolási táppénz igénylése esetén nem kell belföldi jogsegélyt igénybe venni annak megállapítására, hogy a másik szülő hány nap gyermekápolási táppénzt használt már fel.

A 11. §-hoz

A pénzbeli ellátások iránti kérelmeket jelenleg a foglalkoztatók az OEP által rendszeresített nyomtatványkitöltő program segítségével töltik ki és állítják elő. Az így előállított nyomtatványt jelenleg is be lehet nyújtani ügyfélkapun keresztül elektronikusan, illetve nyomtatást követően postai úton, illetve személyesen.

2016. január 1-jétől a pénzbeli ellátások iránti kérelmek elbírálására is vonatkozik a sommás eljárás. Az ügyintézés gyorsítása érdekében szükséges, hogy a foglalkoztató kizárólagosan elektronikus úton tudja továbbítani a biztosított pénzbeli ellátás iránti kérelmét. A módosítással jelentősen csökkennek a hiánypótlási eljárások, ugyanis az ügyfélkapun keresztül csak a hiánytalanul, hibátlanul kitöltött nyomtatványokat lehet beküldeni, hiszen a nyomtatványkitöltő program figyelmeztet a hibásan kitöltött mezők tekintetében. Az ügyfelek hamarabb juthatnak az ellátásokhoz, hiszen a kérelem gyorsan (szinte azonnal) beérkezik a hivatalba és nem kell a postázás, iktatás, rögzítés idejét kivárni.

A módosítás többlet terhet nem ró a foglalkozatókra, hiszen évek óta a NAV felé is kizárólagosan elektronikusan történik a bevallás.

A függő hatályú döntéshez a Ket. szabályai szerint akkor kapcsolódnak joghatások, ha a kérelem beérkezését követő két hónap elteltével a hatóság a hatósági ügy érdemében nem döntött és az eljárást nem szüntette meg. Tekintettel arra, hogy a csecsemőgondozási díj és a gyermekgondozási díj iránti kérelem a jogosultság megnyílását megelőzően is benyújtható, szükséges arról rendelkezni, hogy mely időponttól kell számolni a -Ket. szerinti - két hónapnyi határidőt. Ugyanez vonatkozik arra az esetre is, ha a baleseti táppénzre irányuló kérelem azért nem bírálható el, mert a baleset üzemiségére vonatkozóan még nem született döntés.

A 12. §-hoz

A pénzbeli ellátás és a baleseti táppénz iránti kérelem elbírálása, valamint ellenőrzési eljárás során javasolt, az ügyintézés gyorsítása érdekében, hogy ha a bevallásra kötelezett nem teljesítette bevallási kötelezettségét, a mulasztás pótlására az állami adóhatóság tegye meg a szükséges intézkedést. Az ügyintézést ugyanis gyorsítja, ha nem az egészségbiztosítási szerv hívja fel a bevallásra kötelezettet a mulasztás pótlására, hanem rögtön az állami adóhatóság teszi meg a szükséges intézkedést.

A 13. §-hoz

Az Ebtv. 2015. január 1-jétől lehetővé teszi az elektronikus kapcsolattartást egyes méltányossági eljárások esetében is. Indokolt ennek további bővítése egyrészről a ritka lizoszómális tárolási betegek méltányossági kérelmének elbírálásával kapcsolatban, valamint a támogatással rendelhető gyógyászati segédeszköz többletmennyiség iránti méltányossági kérelmek alapján induló eljárások esetével.

A nemzeti köznevelésről szóló 2011. évi CXC. törvény szóhasználatához igazodva a „fogyatékos gyermek” elnevezés helyett indokolt a „sajátos nevelési igényű gyermek” elnevezés alkalmazása az Ebtv. 22. § (4) bekezdésében is.

A 14. §-hoz

A kényelmi szolgáltatások rendeletben történő meghatározására vonatkozó törvényi felhatalmazás deregulációja indokolt, tekintettel arra, hogy az intézmények a kényelmi szolgáltatásokért törvényi szabályozás alapján jelenleg is kérhetnek térítési díjat az azokat igénybevevő ellátottaktól. Ezen ellátásokról szóló jegyzéket az intézmények kötelesek jól látható helyen elérhetővé tenni. Továbbra is indokolt a legalacsonyabb szintre, azaz intézményi szintre bízni annak szabályozását, hogy milyen - a beteg egészségi állapota által nem indokolt - nem egészségügyi szolgáltatásokért (pl.: kényelmi) milyen díjat kérhet az adott intézmény.

A 15. §-hoz

Szükséges a mentés során történő (prehospitális) gyógyszeralkalmazás szabályainak az egészségügyért felelős miniszter által történő meghatározása.

A 16. §-hoz

A törvény felhatalmazást ad a taktikai medicinával kapcsolatos szabályozásra, ezért szükséges törvényi szinten meghatározni, hogy mit foglal magában a taktikai medicina. Ezalatt azt értjük, amikor a rendészeti szerv által meghatározott és lezárt műveleti területen a rendészeti szerv kijelölt szervezeti egysége, egészségügyi szolgáltatója egészségügyi tevékenységet végez. Ez a tevékenység - a körülmények okán, mint pl. ha fegyveres küzdelem zajlik vagy nem áll rendelkezésre bizonyos felszerelés - eltér az általános működési rendtől, ezért külön szabályozása szükséges.

A 17. §-hoz

A törvény felhatalmazást ad a Fiatal Szakorvosok Támogatási Programjával kapcsolatos szabályozásra, ennek megfelelően szükséges kiegészíteni a Fiatal Szakorvosok Támogatási Programjával.

A 18. §-hoz

E rendelkezés a működési nyilvántartás nyilvános, bárki által megismerhető adatok körét kiegészíti az egészségügyi tevékenység szüneteltetésének tényével.

A 19. §-hoz

Az Eütv. XIV. Fejezetének címe módosul, tekintettel arra, hogy a fejezet ezentúl az egészségügyi veszélyhelyzetekre vonatkozó szabályokat is tartalmazni fogja.

A 20. §-hoz

A korábbi szabályozás lehetővé tette, hogy az egészségügyért felelős miniszter javaslatot tegyen az egészségügyi válsághelyzet felszámolása érdekében igénybe vehető erőkről és eszközökről, ugyanakkor a Kormány nem engedélyezhette, illetve rendelhette el ezen erők és eszközök használatát. A módosítás megteremti ennek a lehetőségét.

A 21. §-hoz

Az egészségügyi válsághelyzeti ellátásra való felkészülés számos téma- és tárgykörre kiterjed, azonban a felkészülés koordinációjára, illetve a közreműködők összegyűjtésére és a közreműködés hatékonyságának előzetes értékelésére nem. A hatékony reagálás érdekében a felkészülésnek ez is része kell, hogy legyen.

Az egészségügyi válsághelyzeti ellátásnak ki kell terjednie a válsághelyzet felszámolásához szükséges irányítási és vezetési koordinációs rend bevezetésére, valamint a feladatok, erőforrások és eszközök koordinálására is, hiszen enélkül a hatékony feladatellátás nem valósulhat meg. A módosított, szükség szerint centralizált vezetési rend biztosítja minden − a betegek és sérültek gyors és szakszerű ellátásához − szükséges intézkedés időben történő meghozatalát.

A 22. §-hoz

Az egészségügyi veszélyhelyzet kihirdetésének lehetősége révén kezelhetővé válnak azok az események, amelyek során az állami szervek − a normál működéshez képest − fokozottabb intézkedésére van szükség, ugyanakkor a különleges jogrend bevezetése még nem indokolt. Ilyen helyzet többek között az árvíz-helyzet is (pl. 2016 februárjában), ahol a katasztrófavédelem és honvédség erői is bevonásra kerültek, illetve voltak víz által elzárt, nehezen megközelíthető települések is, ahol emiatt már nem volt megfelelő például az alapellátás biztosíthatósága. Annak érdekében, hogy az alapellátás ilyen helyzetekben is biztosított legyen, a háziorvost ki kell rendelni erre a feladatra, de erre eddig csak a különleges jogrend kihirdetésekor, − azaz a védekezés egy sokkal magasabb szintjén − volt lehetőség.

A katasztrófavédelemről szóló törvény szerinti katasztrófaveszély (azaz különleges jogrend bevezetését még nem igénylő, de az állami szervek részéről fokozott tevékenységet igénylő helyzetek) esetén az egészségügyi feladatatok biztosítása érdekében a fővárosi és megyei kormányhivatal egészségügyi veszélyhelyzet hirdethet. Az egészségügyi veszélyhelyzet kihirdetésével a kormányhivatal adminisztratív, hatósági intézkedéseket hozhat annak érdekében, hogy a lakosság egészségügyi ellátása biztosított legyen. Ez esetben módosíthatja a járó-, illetve a fekvőbeteg-szakellátáson belül a tevékenységek szakmai megoszlását, az ellátási terület határait, a betegbeutalás rendjét, egészségügyi dolgozókat rendelhet ki, valamint az Állami Egészségügyi Tartalékból egészségügyi anyagot és eszközt igényelhet.

Egészségügyi veszélyhelyzet kihirdetése esetén haladéktalanul értesíteni szükséges a minisztert, illetve az országos tisztifőorvost. Az egészségügyi veszélyhelyzet időtartama a 10 napot nem haladhatja meg. A miniszter jóváhagyásával egészségügyi veszélyhelyzet hirdethető ki akkor is, amikor katasztrófahelyzet nem áll fenn, de az egészségügyi feladatok más módon nem biztosíthatók.

A 23. §-hoz

Jogharmonizációs kötelezettségből adódóan szükséges a Bizottság (EU) 2015/566 irányelve rendelkezéseinek átültetése a hazai jogrendbe. Az irányelv szövetek külföldről történő behozatalával, illetve külföldre történő kivitelével, a szöveteknek és sejteknek a recipiens részére történő közvetlen eljuttatásával kapcsolatos rendelkezésekkel, valamint az EU területén kívüli harmadik országból történő szövetbehozatallal foglalkozik.

A 24. és a 27. §-hoz

Technikai jellegű módosítás, tekintettel arra, hogy a jelenleg hatályos jogszabályban kettő 244/C. § található.

A 25. §-hoz

Az egészségügyi veszélyhelyzet definíciójának bevezetésére, illetve az egészségügyi válsághelyzet kezelésének, feladat- és hatáskörének módosítására tekintettel szükséges módosítani a vonatkozó kormányrendelet felhatalmazó rendelkezését annak érdekében, hogy az valamennyi szükséges és indokolt tárgykörre kiterjedjen.

A miniszter felhatalmazást kap, hogy az állami és nem állami szervezetek hazai és nemzetközi egészségügyi segítségnyújtására vonatkozó szabályokat, valamint az ilyen tevékenységet végzők nyilvántartására és felkészítésére vonatkozó szabályokat rendeletben határozza meg. A rendelet megalkotásával lehetőség nyílik az egészségügyi segítségnyújtás szabályozott és szakmailag ellenőrzött keretek között történő megvalósítására.

A felhatalmazó rendelkezések megalkotásával lehetővé válik egy, a Belügyminisztérium egyetértésével bíró EMMI rendelet kiadása a taktikai medicina ellátás szakmai minimumfeltételeiről, az elsősegélynyújtás rendszeréről, valamint a halálos tömegszerencsétlenségek áldozatainak azonosítására irányuló tevékenységről. A taktikai medicina számos elemében elkülönül mind a sürgősségi ellátás, mind pedig a honvéd és katasztrófa-orvostan elemeitől, ezért a szakterületre vonatkozó speciális szabályokat az ellátók és az ellátottak érdekében miniszteri rendeletben szükséges szabályozni. Szükséges szabályozni továbbá a rendőri műveletek során alkalmazott sérültellátás és elsősegélynyújtás képzések tematikáját, az oktatásra jogosultak körét, az oktatásban részt vevők kompetenciáit is. A halálos tömegszerencsétlenségek áldozatainak Interpol szabvány szerinti azonosításának feltételrendszerét szintén miniszteri rendeletben szükséges szabályozni.

Továbbá pontosításra kerül a szakorvosképzés ösztöndíjairól és támogatásairól rendelkező végrehajtási rendelet megalkotására adott felhatalmazás.

A mentés során történő (prehospitális) gyógyszeralkalmazás szabályainak jogszabályi meghatározása érdekében szükséges az egészségügyért felelős minisztert felhatalmazó rendelkezés megalkotása.

A 26. §-hoz

A rendelkezés technikai módosítást végez el és szövegcserés pontosításokat tartalmaz.

A 28-29. §-hoz

A Nemzeti Egészségfejlesztési Intézet Országos Addiktológiai Centruma a kábítószerekkel és pszichotróp anyagokkal, valamint az új pszichoaktív anyagokkal végezhető tevékenységekről, valamint ezen anyagok jegyzékre vételéről és jegyzékeinek módosításáról szóló 66/2012. (IV. 2.) Korm. rendeletben foglaltaknak megfelelően elvégezte az új pszichoaktív anyaggá minősített anyagokról vagy vegyületcsoportokról szóló 55/2014. (XII. 30.) EMMI rendelet Új Pszichoaktív Jegyzékén szereplő 4 vegyület (MTP, AM-1248 azepane isomer, N-ethylnorketamine, ADB-FUBINACA) kockázatértékelését. Ennek során megállapította, hogy azok a jogszabályban foglaltak szerint veszélyt jelentenek, így kezdeményezte az anyagok felvételét a pszichotróp anyagok listájára. Ezzel lehetővé válik az előállítókkal és terjesztőkkel szembeni szigorúbb fellépés.

A 30. §-hoz

Az Nvt. értelmező rendelkezésében módosításra kerül a dohányzás fogalma. A dohányzás fogalmának kiterjesztésével dohányzásnak minősül a forgalomban megjelenő új dohánytermékek használata is.

A 31. §-hoz

Az elektronikus cigaretta forgalomba hozatalára vonatkozó szabályok kiterjesztésre kerülnek a dohányzást imitáló elektronikus eszközök forgalomba hozatalára.

A 32. §-hoz

Az Nvt. felhatalmazó rendelkezései kiegészítésre kerülnek azzal a rendelkezéssel, hogy a dohányzást imitáló elektronikus eszközökre vonatkozó igazgatási szolgáltatási díj mértékének megállapítására is felhatalmazást kap az egészségügyért felelős miniszter az adópolitikáért felelős miniszterrel egyetértésben.

A 33. §-hoz

Szabályozásra kerül az elektronikus cigaretta és a dohányzást imitáló elektronikus eszközök belföldön történő népszerűsítésének tilalma is a rendezvényeken, azaz nemcsak abban az esetben, ha annak határokon átnyúló hatása lehet.

A 34. §-hoz

A gyakorlati igények alapján módosítani szükséges a pontszerző kötelező továbbképzésére fordított idő munkanapjait. A módosítás lehetővé teszi, hogy egymást követő két évben összevonható legyen a továbbképzésre figyelembe vehető idő, azzal, hogy amennyiben az egészségügyi dolgozó jogviszonya megszűnik, munkáltató váltás, új jogviszony létesítése esetén a felhalmozott és fel nem használt munkanapok nem vihetők át az új munkáltatóhoz.

A 35. §-hoz

Az átmeneti rendelkezés biztosítja, hogy a módosított szabályozás a szakorvosképzésüket 2015. július 1-je és a módosítás hatályba lépése közötti időszakban képzést megkezdőkre is alkalmazható legyen.

A 36. §-hoz

Az átmeneti rendelkezések biztosítják az orvosok, egészségügyi szakdolgozók és egyes egészségügyben dolgozók módosított illetmény-, illetve bértáblájának 2016. január 1-jétől történő visszamenőleges alkalmazását.

A 37. §-hoz

A nyugdíjkorhatár 65 évre emelése miatt annak érdekében, hogy a megnövekvő jogviszonyban töltött időre is biztosítottá váljon az illetmény-előmenetel, 2016. január 1-jével módosult a közalkalmazottak jogállásáról szóló 1992. évi XXXIII. törvény 3. számú melléklete, amely szerint a korábbi A-J fizetési osztályhoz tartotó 14. fizetési fokozatok kiegészítésre kerültek minden fizetési osztályban további 3 fizetési fokozattal. Az orvosok, egészségügyi szakdolgozók és egyes egészségügyben dolgozók illetmény-, illetve bértáblája jelenleg 15 fizetési fokozatot tartalmaz. A módosítással mindkét bértábla kiegészítésre kerül további 2-2 fizetési fokozattal, annak érdekében, hogy a megnövekvő jogviszonyban töltött időre az egészségügyi ágazatban is biztosítva legyen az illetmény-előmenetel.

A 38. §-hoz

A rendelkezés a pontszerző kötelező továbbképzésére fordított idő munkanapjainak jelenlegi 3 munkanapról 5 munkanapra történő módosítását tartalmazza. A módosítás lehetővé teszi, hogy egymást követő két évben összevonható legyen a továbbképzésre figyelembe vehető idő, azzal, hogy mennyiben az egészségügyi dolgozó jogviszonya megszűnik, abban az esetben munkáltató váltás, új jogviszony létesítése esetén a felhalmozott és fel nem használt munkanapok nem vihetők át az új munkáltatóhoz.

A gyakorlati igények alapján módosítani szükséges a munkaidő-beosztás közlésének idejét. A jelenlegi egy hónapos közlési határidő 15 napra módosul.

A módosítás a szakorvosképzéshez kapcsolódó jogszabályi változásokból fakadó, a működési tapasztalatok alapján indokolttá vált korrekciókat tartalmazza. A rezidensek külső képzőhelyen végzett szakmai gyakorlati idejére vonatkozó szabályok módosulnak a gyakorlati igényeknek megfelelően. A módosítással lehetővé válik, hogy a rezidens adott esetben a jelenlegi 200 nap helyett, teljes naptári évben külső képzőhelyen töltse a képzését.

A rendelkezés továbbá szövegcserés pontosításokat tartalmaz.

A 39. §-hoz

Hatályon kívül helyező rendelkezést tartalmaz.

A 40. és a 45. §-hoz

A kábítószerekkel és pszichotróp anyagokkal kapcsolatos hatósági tevékenység törvényi és kormányrendeleti szintű szabályainak összhangját teremti meg a módosítás.

A 41. §-hoz

Amennyiben a forgalomba hozatali engedélyben foglaltak szerint megfelelően legyártott gyógyszer hamisítási vagy illegális tevékenység miatt kikerül a legális ellátási láncból (esetleg az illegális folyamat után vissza is kerül), minősége és a gyártási tétel többi részének minősége már nem igazolható, így ennek okán is szükséges a gyógyszerhatóság intézkedése, hogy ezek a gyógyszerek a felhasználóhoz ne juthassanak el.

Közegészségügyi, gyógyszerbiztonsági okból sok esetben már a minőségi hiba gyanúja esetén is indokolt a forgalmazás ideiglenes felfüggesztése addig, amíg az OGYÉI a szükséges adatokat bekéri és értékeli, és ennek alapján döntést hoz a gyógyszer további sorsáról (kivonás, felfüggesztés megszüntetése stb.).

A gyógyszerek forgalmazásával kapcsolatosan a jogszabályon belüli koherencia megteremtése szükséges az újonnan bevezetett jogintézmények költségei vonatkozásában.

A 42. §-hoz

A gyógyszerek forgalmazásával kapcsolatosan a jogszabályon belüli koherencia megteremtése szükséges az újonnan bevezetett jogintézmények vonatkozásában.

A 43. §-hoz

A forgalmazás felfüggesztése az esetek nagy részében ideiglenes jellegű, végzés formában meghozott döntés, ezt szükséges a jogszabályban megjeleníteni.

A 44. §-hoz

Az egyedi gyógyszerbeszerzés és az indikáción túli gyógyszerrendelés kedvezményezettjei betegséggel küzdő magánszemélyek. Ezek az eljárások ennek megfelelően igazgatási-szolgáltatási díj mentesek, ezt szükséges kimondani az egységes jogértelmezés érdekében.

Továbbá a mentés során történő (prehospitális) gyógyszeralkalmazás szabályainak jogszabályi meghatározása érdekében szükséges az egészségügyért felelős minisztert felhatalmazó rendelkezés megalkotása.

A 46. §-hoz

A nagy látogatottságú rendezvények, fesztiválok (Sziget, Volt) esetében igényként merült fel a gyógyszerellátás biztosítása, amelyre megoldást jelenthet egy új forgalmazási lehetőség, az ideiglenesen telepített fiókgyógyszertár működtetése.

A 47. §-hoz

A gyógyszerekhez és gyógyászati segédeszközhöz hasonlóan a közfinanszírozásban részesülő, különleges táplálkozási igényt kielégítő tápszerek esetében is szükséges megteremteni az ismertetés ellenőrzésének jogszabályi feltételeit.

A 48. §-hoz

A kisforgalmú gyógyszertárak működési célú támogatására vonatkozó eljárási szabályok és a közigazgatási hatósági eljárás és szolgáltatás általános szabályairól szóló 2004. évi CXL. törvény 2016. január 1-jétől hatályos rendelkezései közötti összhang megteremtése.

A 49. §-hoz

Az ideiglenesen telepített fiókgyógyszertár esetében az egyéb gyógyszertáraktól eltérően csak működési engedély szükséges.

Az 50. §-hoz

A közforgalmú gyógyszertárak létesítése pályázat útján lehetséges. A tapasztalatok azt mutatják, hogy szükséges az érvénytelen, illetve eredménytelen pályázat kritériumait is jogszabályban meghatározni.

Az 51. §-hoz

A 46. § szerinti, ideiglenesen telepített fiókgyógyszertár engedélyezésére és működtetésére vonatkozó szabályok meghatározása.

Az 52. §-hoz

Jelenleg a kézigyógyszertár ellátására vonatkozó megállapodás megkötése tekintetében a felek (háziorvos és a közforgalmú gyógyszertár működtetője) szerződéskötési szabadsággal rendelkeznek. A gyakorlati tapasztalatok alapján indokolt körülhatárolni azoknak a gyógyszertáraknak a körét, amelyekkel szerződést köthet egy adott kézigyógyszertár működtetője. A 30 km-es távolsági korlát azzal a jelenleg is hatályos rendelkezéssel együtt, miszerint egy közforgalmú gyógyszertár legfeljebb négy kézigyógyszertár ellátására köthet megállapodást, megfelelően gátolja a kézigyógyszertárak koncentrálását egy adott közforgalmú gyógyszertárhoz.

Az 53. §-hoz

A 46. § szerinti, ideiglenesen telepített fiókgyógyszertár engedélyezésére és működtetésére vonatkozó további szabályok meghatározása.

Az új Ptk. bevezetésével szükségessé vált a gyógyszertár létesítésére és működtetésére szóló engedély forgalomképtelenségének kimondása. Tekintettel arra, hogy a közforgalmú gyógyszertár, mint egészségügyi intézmény működtetésére jogosító engedély közigazgatási eljárás eredménye, nem tekinthető kötelmi jogviszony alapján keletkező vagyoni értékű jognak, ezért jogátruházás alapján a működési engedély jogosultjának személye nem módosítható.

Az 54. §-hoz

Szükséges előírni, hogy a személyi jog átruházást követően kezdeményezni kell a működési engedély módosítását, mivel az nem következik automatikusan az előzőekből.

Az 55-56. §-hoz

Egyértelművé válik, hogy az ismertetés ellenőrzése kiterjed mind a közvetlen, mind a közvetett formában nyújtott ajándék, anyagi előny, természetbeni juttatás vizsgálatára.

Kizárólag fiókgyógyszertárak létesítése esetén elvárás a településrészi önkormányzat (részönkormányzat) megléte, ezért a településrész fogalma, valamint a fiókgyógyszertár létesítésére vonatkozó rendelkezések módosulnak.

Az 57. §-hoz

A kapacitás-átcsoportosítási eljárás, illetve az ellátási terület módosítására irányuló eljárás felfüggesztését szükséges törvényi szinten lehetővé tenni azokban az esetekben, amikor az átcsoportosítást, módosítást megelőzően le kell folytatni a többletkapacitás-befogadási eljárást.

Az 58. §-hoz

A korábban hatályos rendelkezés alapján az egészségügyi szolgáltatók 3 órán belül kapacitásaik 10%-át, 6 órán belül pedig kapacitásaik 20%-át kötelesek rendelkezésre bocsátani, felszabadítani, az azonban nem került egyértelműen meghatározásra, hogy mely esetekben. A módosításban nevesített esetek mindegyike során nagyszámú ellátandóról szükséges gondoskodni.

Az 59. §-hoz

A várólistára és a beutalásra vonatkozó végrehajtási szabályokhoz szükséges felhatalmazó rendelkezések 2016. július 1-jével történő pontosítását szolgálja a rendelkezés.

Az 60. §-hoz

A módosítás megteremti annak lehetőségét, hogy a személyiadat- és lakcímnyilvántartó szerv átadja az egészségügyi dolgozók alap- és működési nyilvántartását vezető egészségügyi államigazgatási szervnek az egészségügyi dolgozó elhalálozásának pontos idejére vonatkozó adatokat.

Továbbá a szociális törvény módosításával az idősek otthonaiban új férőhelyek kialakításával vagy a meglévő férőhelyek átminősítésével egy komplex (egészségügyi és szociális), új ellátási forma jön létre. A törvény ezen új ellátási forma bevezetéséhez szükséges rendelet megalkotására ad felhatalmazást a Kormány részére.

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény „Átmeneti rendelkezések” alcíme kiegészül azon átmeneti rendelkezéssel, amely meghatározza, hogy a dohánygyártmányt a 2016. május 19. napján hatályos szabályoknak megfelelő fogyasztói csomagolásban mely időpontig lehet gyártani, importálni, fogadni, a dohány-kiskereskedelmi ellátó raktárába beszállítani, valamint a kiskereskedelmi forgalomban forgalomba hozni.

-----STARTING---POINT---VEGE---

Az 61-62. §-hoz

Hatályba léptető rendelkezést és jogharmonizációs záradékot tartalmaz.