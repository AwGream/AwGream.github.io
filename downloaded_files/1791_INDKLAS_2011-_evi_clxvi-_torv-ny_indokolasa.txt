2011. évi CLXVI. törvény indokolása

Magyarország 2010. évi költségvetését megalapozó egyes törvények módosításáról

-----STARTING---POINT---ALTALANOS--- 

Az Alkotmánybíróság 4/2006. (II. 15.) AB határozata értelmében a költségvetési törvényjavaslatot önállóan kell benyújtani és tárgyalni, az Országgyűlés e tárgykörről más tárgyköröktől elkülönítve folytat vitát és elkülönítve dönt. Az államháztartásról szóló 1992. évi XXXVIII. törvény a költségvetési törvény előkészítésére, az Országgyűlésnek történő benyújtására, tárgyalására speciális szabályokat állapít meg. A költségvetetésről szóló törvényre vonatkozó külön szabályokat a törvény sajátos jogi jellege és különleges alkotmányos szerepe indokolja. A költségvetés - tartalma szerint - az állam gazdálkodásának éves terve.

A költségvetetésről szóló törvény sajátos jellegét adja, hogy az Alkotmány 19. § (3) bekezdés d) pontja szerint külön, önálló jogi aktussal (törvénnyel) rendeli elfogadni. Az Alkotmány ezen rendelkezése értelmében az Országgyűlésnek a költségvetési törvényről más tárgyköröktől elkülönítve kell döntenie.

Az államháztartásról szóló 1992. évi XXXVIII. törvény (a továbbiakban: Áht.) 36. §-a szerint a Kormánynak a költségvetési törvény benyújtása mellett elő kell terjesztenie azokat a törvényjavaslatokat is, amelyek a javasolt előirányzatok megalapozásához szükségesek, illetve összefüggnek az államháztartás működésével. A törvény az Áht. ezen előírásának tesz eleget.

A törvény lényeges elemét képezi az Áht. és az ágazati törvények azzal összefüggő módosítása, amely szerint 2012. évtől a központi költségvetési szervek bírságbevételei teljes körűen központosításra kerülnek, továbbá a jogerősen kiszabott és határidőre meg nem fizetett bírságok - a bíróság, ügyészség által kiszabott eljárási, illetve rendbírság kivételével - köztartozásnak minősülnek és adók módjára kell azokat behajtani.

-----STARTING---POINT---RESZLETES---

I. Fejezet

Az 1-26. §-hoz

Az Áht. (jelenleg hatályos) 100/E. § (3) bekezdésében, illetve a törvényben szereplő 11. § (3) bekezdésében foglaltak alapján 2012. január 1-jétől a központi költségvetési szervekként működő hatóságok által kiszabott bírságok a központi költségvetés központosított bevételét képezik. Ennek érdekében szükséges az ide vonatkozó törvényi rendelkezések módosítása. A bírságbevételek központosításának célja, hogy a hatóságoknak megszűnjön a közvetlen érdekeltsége a bírság kiszabásában, elkerülve ezzel a szakmailag indokoltnál jelentősebb mértékű és sűrűbb bírságolást. Ugyanakkor az állami bevételek folyamatos biztosítása, az érintett intézmények feladatai zökkenőmentes ellátásának követelménye is azt kívánja, hogy a bírságbevételek egységes kezelése, szabályozása valósuljon meg a jövőben. A 2012. évtől kezdődően ezért a bírságbevételek teljes körűen központosításra kerülnek. Ennek megfelelően általános törvényi rendelkezésként érvényesül, hogy a jogerősen kiszabott és meg nem fizetett bírság, valamint a meg nem fizetett bírság miatt jogerősen kiszabott és meg nem fizetett késedelmi pótlék köztartozásnak minősül, és adók módjára kell behajtani.

II. Fejezet

A büntetések és az intézkedések végrehajtásáról szóló 1979. évi 11. törvényerejű rendelet módosítása

A 27. §-hoz

Jelen gazdasági és társadalmi helyzetben fontos rögzíteni, hogy a térítés vagy részleges térítés ellenében igénybe vehető egészségügyi szolgáltatások költségei az általános egészségügyi és társadalmi szabályok szerint az elítéltet terheljék abban az esetben, ha rendelkezik letéti pénzzel vagy egyéb jövedelemmel.

A jogszabály meghatározza azon személyek körét, akik esetében a büntetés-végrehajtási intézet átvállalja a térítési díj kötelezettségét.

A várandós elítélt, az anya-gyermek részlegen elhelyezett gyermek, valamint a fiatalkorú elítélt továbbra is térítés nélkül fogja kapni a gyógyszert és a gyógyászati segédeszközt.

Új elemként jelenik meg az a lehetőség, hogy orvosi javaslatra az elítélt a hozzátartozó vagy harmadik személy által finanszírozott gyógyszert, gyógyászati segédeszközt is használhatja. A parancsnoki engedély kikötése biztonsági szempontból indokolt.

Az elítéltekre vonatkozó szabályozás módosítása magával vonja az előzetesen letartóztatottakra és az elzárást töltőkre vonatkozó rendelkezések módosítását is.

A 28. §-hoz

Az Országgyűlés megnövekedett törvényalkotói munkája indokolttá teszi a pártok képviselőcsoportjait a működésükkel járó kiadásokra megillető összeg emelését, valamint a rendelkezésükre álló költségvetési források felhasználhatóságának módosítását annak érdekében, hogy a törvényalkotás során a stabil működési feltételek megteremtésével az Országgyűlés az Alaptörvény rendelkezéseivel összhangban a továbbiakban is biztosítani tudja a népszuverenitásból eredő jogok gyakorlásával a társadalom alkotmányos rendjét, a kormányzás Alaptörvénynek megfelelő szervezetét, irányát és feltételeit.

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

A 29. §-hoz

(1)-(5) és (8) bekezdéshez:

2012. január 1-jétől a Munkaerőpiaci Alap Nemzeti Foglalkoztatási Alapként működik tovább, ezért a módosítás az 1991. évi IV. törvényen (a továbbiakban: Flt.) végigvezeti az Alap nevének a megváltoztatását, valamint rendelkezik arról, hogy a Munkaerőpiaci Alap, továbbá annak létrejöttét megelőzően összevonásra került elkülönített állami pénzalapokat megillető követelések és tartozások a Nemzeti Foglalkoztatási Alapot illetik meg.

Tekintettel arra, hogy a Nemzeti Foglalkoztatási Alap közfoglalkoztatás finanszírozására szolgáló előirányzatának felhasználásáért elsősorban a közfoglalkoztatásért felelős miniszter viseli a kormányzati felelősséget, a törvény pontosítja a Nemzeti Foglalkoztatási Alappal kapcsolatos rendelkezési jogra vonatkozó szabályokat.

(6) bekezdéshez:

Figyelemmel arra, hogy a foglalkozás-egészségügyi vizsgálat elvégzése a közfoglalkoztatásban történő munkavégzés előfeltétele, ezért szorosan összefügg a közfoglalkoztatással. Ez indokolja azt, hogy a költségeinek finanszírozása a közfoglalkoztatási előirányzatból történjen. A törvény ennek előfeltételét teremti meg.

(7) bekezdéshez:

Lásd az I. fejezetre vonatkozó indokolást.

A szerencsejáték szervezéséről szóló 1991. évi XXXIV. törvény módosítása

A 30. §-hoz

A módosítás az 1991. évi XXXIV. törvény (a továbbiakban: Szjtv.) 1. § (5a) bekezdés c) pontjában foglalt rendelkezést önálló bekezdésben helyezi el. Ellenőrzési és végrehajtási szempontok érvényesítése érdekében megteremti az azonnali (azaz jogerőre emelkedésre tekintet nélküli) végrehajthatóság lehetőségét a szerencsejáték-ügyekben. Lehetővé teszi a szerencsejáték szervező engedélyének felfüggesztését abban az esetben, ha a szervező a játékadó bevallásával, befizetésével kapcsolatos kötelezettségét nem teljesíti, valamint lehetővé teszi a szerencsejáték szervezői tevékenységtől való eltiltást abban az esetben, ha a szervező játékadó bevallási, fizetési kötelezettségét 5 000 000 forintot meghaladó játékadóra vagy ismételten nem teljesíti.

A módosítás távszerencsejáték esetén adóalapként speciális tiszta játékbevétel fogalmat vezet be. Bevezeti az adatgyűjtésre és a játékban való részvétel útján történő ellenőrzés esetén a „fedett ellenőrzés” lehetőségét, valamint a távszerencsejáték esetén adóalapként speciális tiszta játékbevétel fogalmat definiál.

A Munka Törvénykönyvéről szóló 1992. évi XXII. törvény módosítása

A 31. §-hoz

A módosítás célja a 2011. évi CV. törvénnyel fellépő jogértelmezési különbségek megszüntetése.

Az államháztartásról szóló 1992. évi XXXVIII. törvény módosítása

A 32. §-hoz

(1)-(3) és (5)-(7) bekezdéshez:

Lásd az I. fejezetre vonatkozó indokolást.

(4) bekezdéshez:

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény 23. §-ának j) pontjával kapcsolatos módosítás. Megteremti a kincstár által végzett kötelező adatkezelés jogszerűségét és lehetőséget teremt a kincstár számára a társadalombiztosítási azonosító jel kezelésére, valamint a korábbi években felmerült, a kincstár által vezetett nyilvántartásokban szereplő egyes személyes adatok összekapcsolására is.

Mind a személyes adatok védelméről és a közérdekű adatok nyilvánosságáról szóló 1992. évi LXIII. törvény jelenleg hatályos 3. § (3) bekezdése, mind pedig az információs önrendelkezési jogról és az információszabadságról szóló 2011. évi CXII. törvény 2012. január 1-jétől hatályos 5. § (3) bekezdése alapján a kötelező adatkezelést elrendelő törvénynek kell meghatároznia a kezelendő adatok fajtáját, az adatkezelés célját és feltételeit, az adatok megismerhetőségét, az adatkezelés időtartamát, valamint az adatkezelő személyét. A kincstár törvényben meghatározott feladataihoz kapcsolódó személyesadat-kezelési tevékenysége tekintetében az államháztartásról szóló 1992. évi XXXVIII. törvény tekintendő az adatkezelést elrendelő törvénynek, így e törvénynek kell tartalmaznia a kötelező adatkezeléshez kapcsolódó esszenciális elemeket (essentialia negotii).

A társadalombiztosítás pénzügyi alapjairól és azok 1993. évi költségvetéséről szóló 1992. évi LXXXIV. törvény módosítása

A 33. §-hoz

A biztosítási ellátások, továbbá a fedezetükre szolgáló adó és járulékkötelezettségek 2012. január 1-jétől hatályba lépő új szabályai szükségessé teszik a Nyugdíjbiztosítási Alapra, valamint az Egészségbiztosítási Alapra vonatkozó szabályozás módosítását.

A jogalkalmazási bizonytalanság elkerülése érdekében a törvény nevesíti, hogy a postaköltségek közé tartoznak a bérmentesítő gép alkalmazásával kapcsolatos költségek is.

Ezen kívül módosulnak a késedelmi pótlék és a bírság megosztására vonatkozó rendelkezések is.

A szociális igazgatásról és szociális ellátásokról szóló 1993. évi III. törvény módosítása

A 34. §-hoz

(1) bekezdéshez:

A jelenlegi szabályozás arra motiválja az egyéneket, hogy berendezkedjenek erre a támogatási formára, hiszen félévente módjukban áll igénybe venni. A módosítással kellően preventívek lesznek a feltételek.

(2) bekezdéshez:

Indokolt az adósságkezelési szolgáltatás igénybevételi lehetőségének szűkítése, az indokolatlanul ismétlődő ellátás elkerülése.

(3) bekezdéshez:

A helyi lakásfenntartási támogatás megszüntetésével kapcsolatos átmeneti rendelkezés.

Az 1993. évi III. törvényre vonatkozó egyik hatályon kívül helyező rendelkezés alapján a normatív lakásfenntartási támogatás feltételei 2011 szeptemberétől jelentősen enyhültek, a jogosulti kör megsokszorozódott. E tényre tekintettel a jövőben már nem indokolt fenntartani a méltányossági lakásfenntartási támogatás lehetőségét, hiszen az érintettek jelentős része a normatív körbe be tud kerülni.

(4) bekezdéshez:

A foglalkoztatást helyettesítő támogatásra vonatkozó szabályozás megváltoztatásával összefüggő átmeneti rendelkezés.

A lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény módosítása

A 35. §-hoz

A Magyar Alkotóművészeti Közalapítvány megszűnése miatt rendelkezni szükséges a bérlőkijelölési jog gyakorlásának új rendjéről.

A közoktatásról szóló 1993. évi LXXIX. törvény módosítása

A 36. §-hoz

(1) bekezdéshez:

Az 1993. évi LXXIX. törvény (a továbbiakban: Kt.) 79. §-ának a Magyar Köztársaság 2011. évi költségvetését megalapozó egyes törvények módosításáról rendelkező 2010. évi CLIII. törvénnyel történt módosítása során - amikor is a nem állami, nem helyi önkormányzati fenntartású közoktatási intézmények működési engedélyezési eljárása a jegyzőktől, főjegyzőktől a megyei, fővárosi kormányhivatalokhoz került - nem került meghatározásra a működési engedély megszerzésével összefüggő költségviselés. A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 72. § (1) bekezdés dd) és de) pontja értelmében a hatóság határozatának tartalmaznia kell az eljárási költségek megállapítását és a költségek viseléséről szóló döntést is. A Ket. 156. § (1) bekezdése ugyan kimondja, hogy a kérelemre indult eljárásban az egyéb eljárási költséget a kérelmező ügyfél előlegezi meg, illetve viseli, de a jövőbeni jogalkalmazás megkönnyítése és az esetleges jogviták elkerülése érdekében a jelen módosítás a fenti rendelkezést iktatja vissza ismét a törvénybe, amely egyértelműsíti, hogy az engedély kiadásával összefüggő költségeket kinek kell viselnie.

(2) bekezdéshez:

A törvény pontosítást tartalmaz a kormányhivatalok jogerős határozatának közlésére, a nem állami humán fenntartók finanszírozását (ellenőrzését) végző igazgatóságok tájékoztatásra, egyúttal a kormányhivatalok gyakorlatának egységesítésére.

(3) bekezdéshez:

A közoktatás információs rendszerben (KIR) nyilván kívánjuk tartani a közoktatási intézmények működésével kapcsolatos pénzügyi adatait a Kt. 118. § (4) bekezdése alapján, mert központi nyilvántartás nélkül a törvényi feltétel teljesülése másképp nem ellenőrizhető. A Kt. vhr. tartalmaz erre irányuló módosítást. A nem állami intézményfenntartóknak nyújtott állami támogatásról európai uniós jogi aktus alapján a nemzetközi statisztikai rendszernek is szolgáltatni kell adatokat, így az adatbegyűjtés központosítása emiatt is indokolt, így a kincstári ellenőrzési folyamatokhoz a KIR további adatot tud szolgáltatni.

(4) bekezdéshez:

A helyszíni ellenőrzések tapasztalatai alapján a közoktatási intézményfenntartók sok esetben figyelmen kívül hagyják azt a feltételt, mely szerint csak az első szakképesítés megszerzésére történő felkészítés esetén vehető igénybe a normatív hozzájárulás. A helyszínen az intézmény nyilvántartásaiból sem állapítható meg minden esetben, hogy az adott tanuló hányadik szakképzésben vesz részt. Ezért indokolt egy egységes nyilatkozat bevezetése.

(5) bekezdéshez:

Értelmező rendelkezés.

(6) bekezdéshez:

A Magyar Köztársaság 2011. évi költségvetését megalapozó egyes törvények módosításáról szóló 2010. évi CLIII. törvény 16. § (15) bekezdése - 2011. szeptember 1-jei hatályba lépéssel - módosította a közoktatásról szóló 1993. évi LXXIX. törvény 121. § (1) bekezdésében a sajátos nevelési igényű gyermek, tanuló definícióját. A megismerő funkciók vagy a viselkedés fejlődésének organikus okra visszavezethető tartós és súlyos rendellenességével szöveg helyébe a megismerő funkciók vagy a viselkedés fejlődésének tartós és súlyos rendellenességével szöveg, a megismerő funkciók vagy a viselkedés fejlődésének organikus okra vissza nem vezethető tartós és súlyos rendellenességével szöveg helyébe a megismerő funkciók vagy a viselkedés fejlődésének súlyos rendellenességével szöveg lépett. Az adott körbe történő besorolási eljárás, annak szakmai kritériumai és az ellátáshoz kapcsolódó szabályok nem változtak.

A módosítás szükségtelenné teszi a gyermekek, a tanulók és az intézmények dokumentumaiban történő átvezetéssel járó tetemes adminisztrációs munkával összefüggő idő- és költségráfordítást, mely a közeljövőben várható új szabályozás miatt ráadásul csak rövidtávon lenne érvényben. Továbbá megteremti a jogbiztonságot azon igen nagyszámú érintett gyermek, tanuló és intézményeik esetében a korábban kiadott szakértői véleményre alapozott ellátás biztosítása, valamint az ellátáshoz kapcsolódó költségvetési támogatások lehívására, amelyekben - bár a 2010 decemberében kihirdetett törvénymódosítás elegendő időt hagyott - a változások átvezetésére mindmáig nem került sor.

(7) bekezdéshez:

A Kt. 2006. évi LXXI. törvénnyel történt módosítása vezette be azt a kógens szabályt, hogy az általános iskolának nyolc évfolyama van [26. § (1) bek.], tehát nyolc évfolyamnál kevesebb évfolyammal működő általános iskola létesítésére 2006. szeptember 1-je óta nincs lehetőség. Az új szabállyal összefüggésben a törvénymódosítás átmeneti szabályokat is beiktatott a törvénybe, amelyek értelmében a nyolcnál kevesebb évfolyammal működő általános iskolákat egy bizonyos záros határidőn belül - 2008. augusztus 31-ig - meg kellett szüntetni, és legfeljebb tagintézményi formában működhettek tovább. Bizonyos kivételes esetekben - egyedi mérlegelés alapján - engedélyezhető volt a nyolc évfolyamnál kevesebb évfolyammal működő általános iskola továbbműködése is. A továbbműködési engedélyt az Oktatási Hivatal (illetve annak jogelődje az Országos Közoktatási Értékelési és Vizsgaközpont) adhatta meg az általános iskola székhelye szerint illetékes többcélú kistérségi társulás és a megyei közigazgatási hivatal bevonásával [133. § (3) bek.].

A Kt. 2007. évi LXXXVII. törvénnyel történt módosítása a fentiekben említett átmeneti szabályokat bővítette és lehetőséget adott azon intézmények fenntartói számára is a továbbműködési engedély megkérésére, amelyek ezen engedély kérelmezését a törvényben meghatározott 2007. január 31-i határidőig elmulasztották. Ez utóbbi körbe tartozó fenntartók és intézmények esetében azonban már az engedély négy évente történő meghosszabbítását írta elő a jogszabály. Mindezek következtében kétféle továbbműködési engedély került kiadásra 2006-ban, illetve 2007-ben, továbbá 2008-ban, az egyik határozatlan időre, míg a másik - a törvényi változások következtében - határozott időre, 4 évre szólt. A 2007-ben, valamint 2008-ban négy évre kiadott továbbműködési engedélyek érvényessége 2011-ben, illetve 2012-ben jár le (illetve járt le), tehát szükségessé válna a meghosszabbításuk.

Tekintettel ugyanakkor a közoktatás rendszerére vonatkozó jogi szabályozás teljes, átfogó, koncepcionális megújítására, valamint arra, hogy egymással összehasonlítható helyzetben lévő intézmények között indokolatlan különbséget tesz a törvény, elengedhetetlen a vonatkozó átmeneti szabályok hatályon kívül helyezése, és ezzel egyidejűleg - az új törvényi szabályozás életbelépéséig - a továbbműködési engedélyek érvényességének meghosszabbítása.

(8) bekezdéshez:

Az alapfokú művészetoktatási intézményt a Kt. 20. §-a az iskola fogalmába tartozónak tekinti, így a törvény betűje szerint minden 22. életévét be nem töltött, oktatott tanuló után járhatna a normatív hozzájárulás, aki az adott művészetoktatási intézmény tanulója.

(9) bekezdéshez:

Lásd a (4) bekezdésre vonatkozó indokolást.

(10) bekezdéshez:

2011. szeptember 1-jével hatályon kívül helyezésre kerül a tanítási időkeretre vonatkozó szabályozás, amely kéthónapos speciális munkaidőkeretben számolta el a pedagógus által teljesített heti kötelező óraszámot. Ez alapján a pedagógus havonta hozzájut a többlettanításért járó óradíjhoz és a közoktatási intézmény adminisztratív terhei is csökkenek. A törvény szerinti törvénymódosítással minden kétséget kizáróan biztosítható, hogy csak olyan többlettanításért járó óradíj fizethető ki, amely valóban a heti kötelező óraszám felett jelentkezik. Ez természetesen jelen szabályozás alapján is így van, a jelzett módosítással viszont a jogszabály értelmezése még egyértelműbbé válik, kizárható az olyan értelmezés, amely minden rendszeresen jelentkező többlettanítás automatikus kifizetését eredményezné, a heti kötelező óraszámba tartozó órák megtartásának ellenőrzése nélkül.

A közoktatásról szóló 1993. évi LXXIX. törvény módosításáról rendelkező 2007. évi LXXXVII. törvény írta elő, hogy 2010. augusztus 31-éig valamennyi óvodai neveléssel összefüggő szülői igény teljesítéséhez szükséges feltételt meg kell teremteni. A határidőt utóbb a Magyar Köztársaság 2010. évi költségvetését megalapozó egyes törvények módosításáról szóló 2009. évi CIX. törvény, majd a Magyar Köztársaság 2011. évi költségvetését megalapozó egyes törvények módosításáról rendelkező 2010. évi CLIII. törvény is egy-egy évvel meghosszabbította. A jelenlegi határidő 2012. augusztus 31. Az ellátás biztosításának feltétele - az óvodai férőhelyek megléte - azonban sajnálatos módon még mindig nem minden településen megoldott. Így indokolt a törvényi határidő még egy évvel történő meghosszabbítása.

(11) bekezdéshez:

A közoktatásról szóló 1993. évi LXXIX. törvény módosításáról rendelkező 2007. évi LXXXVII. törvény írta elő, hogy 2010. augusztus 31-éig valamennyi óvodai neveléssel összefüggő szülői igény teljesítéséhez szükséges feltételt meg kell teremteni. A határidőt utóbb a Magyar Köztársaság 2010. évi költségvetését megalapozó egyes törvények módosításáról szóló 2009. évi CIX. törvény, majd a Magyar Köztársaság 2011. évi költségvetését megalapozó egyes törvények módosításáról rendelkező 2010. évi CLIII. törvény is egy-egy évvel meghosszabbította. A jelenlegi határidő 2012. augusztus 31. Az ellátás biztosításának feltétele - az óvodai férőhelyek megléte - azonban sajnálatos módon még mindig nem minden településen megoldott. Így indokolt a törvényi határidő még egy évvel történő meghosszabbítása.

(12) bekezdéshez:

A Kt. 3. számú melléklet II. Az osztályok, csoportok szervezése alcímű rész 3. pontja rendelkezik arról, hogy a csoport, az osztály átlaglétszámának számításánál a sajátos nevelési igényű tanulók körből kit kell kettő, illetve három főként figyelembe venni.

Tekintettel arra, hogy - az augusztus 31-ig hatályban lévő szabályozás szerinti megnevezéssel - mind a megismerő funkciók vagy a viselkedés fejlődésének organikus okra visszavezethető tartós és súlyos rendellenessége, mind a megismerő funkciók vagy a viselkedés fejlődésének organikus okra vissza nem vezethető súlyos rendellenessége miatt sajátos nevelési igényű gyermeket, tanulót az óvodai csoport, iskolai osztály, kollégiumi csoport létszámának számításánál kettő főként kell számításba venni, a 3. számú melléklet II. 3. pontja a két csoportot megkülönböztető jelzőt nem tartalmazza.

A termőföldről szóló 1994. évi LV. törvény módosítása

A 37. §-hoz

A földhivatalok kizárólag bevételből gazdálkodó területi államigazgatási szervek voltak, amelyeknek irányítását a Vidékfejlesztési Minisztérium közvetlenül látta el. Ennek keretében a területi bevételi különbségeket meghatározott bevételek egy részének központosításával és újraelosztásával egyenlítette ki. A földhivatalok fővárosi, megyei kormányhivatalokba való integrálódásával indokolt a kormányhivatali költségvetésekért felelős KIM fejezethez telepíteni a bevételek területi kiegyenlítéséhez kapcsolódó hatásköröket.

A környezet védelmének általános szabályairól szóló 1995. évi LIII. törvény módosítása

A 38. §-hoz

(1) bekezdéshez:

Az Alkotmánybíróság a 6/2011. (II. 3.) AB határozattal 2011. június 30-ával megsemmisítette a Magyarország vízgyűjtő-gazdálkodási tervéről szóló 1127/2010. (V. 21.) Korm. határozatot - amely a vízgyűjtő-gazdálkodási tervet kihirdette -, mert a vízgyűjtő-gazdálkodási terv szabályainak megállapítására a környezetvédelmi miniszternek van jelenleg jogalkotói hatásköre, és a jogszabály a fenti kormányhatározattal nem pótolható.

A Vidékfejlesztési Minisztérium a Közigazgatási és Igazságügyi Minisztériummal áttekintette a vízgyűjtő-gazdálkodási tervet, és megállapította, hogy az tényeket, állapotokat állapít meg, célokat vázol fel és a szükséges intézkedések irányát jelöli meg, azaz normaként nem értékelhető szövegrészeket tartalmaz, így jogszabályként történő kihirdetésére nincs lehetőség.

A vízgyűjtő-gazdálkodási terv készítésére vonatkozó kötelezettség uniós jogi alapját jelentő, a vízvédelmi politika terén a közösségi fellépés kereteinek meghatározásáról szóló, 2000. október 23-i 2000/60/EK európai parlamenti és tanácsi irányelv (a továbbiakban: Víz Keretirányelv) VII. melléklete által rögzített tartalom valójában nem a normaalkotás feladatát tűzi a tagállamok elé, hanem a vízgyűjtő-gazdálkodással összefüggő tényhelyzet feltárását és rögzítését, valamint a vizek védelmére irányuló közösségi joganyag átvételéhez megkívánt tagállami intézkedések összefoglalását, amelynek a magyar jogalkotási rendszerben a kormányhatározat aktustípusa felel meg.

A fentiekre tekintettel, a környezet védelmének általános szabályairól szóló 1995. évi LIII. törvény jelen módosítása a miniszteri rendelet megalkotására vonatkozó felhatalmazó rendelkezést hatályon kívül helyezi, egyben a Víz Keretirányelv követelményének megfelelően a Kormánynak ad felhatalmazást a vízgyűjtő-gazdálkodási terv kormányhatározatban történő közzétételére. A módosítással a törvény teljesíti az Alkotmánybíróság 6/2011. (II. 3.) AB határozatában foglaltakat, amikor megjelöli a terv közzétételének módját a felhatalmazó rendelkezésben és ezt követően valóban ilyen formában teszi közzé a vízgyűjtő-gazdálkodási tervet.

(2) bekezdéshez:

Lásd az I. fejezetre vonatkozó indokolást.

A védett természeti területek védettségi szintjének helyreállításáról szóló 1995. évi XCIII. törvény módosítása

A 39. §-hoz

A módosítás indoka, hogy a védett természeti területek védettségi szintjének helyreállításához szükséges kisajátítási források 2013. december 31-ig nem biztosíthatóak a központi költségvetés részéről a jogszabályban rögzített feladat végrehajtásához, ezért szükséges a végrehajtási határidő 2015. december 31-ig történő meghosszabbítása.

A büntetés-végrehajtási szervezetről szóló 1995. évi CVII. törvény módosítása

A 40. §-hoz

A módosítás alapján megvalósul a büntetés-végrehajtási szervezetet terhelő ellátás kiterjesztése a Magyar Honvédségre, valamint az egészségügyi és szociális intézményekre, a kormányzati zárolás végrehajtásához kapcsolódó jóváhagyott intézkedési tervnek megfelelően. A módosítás jelentősen növeli a foglalkoztatott fogvatartottak létszámát, amellyel arányosan növekszik a büntetés-végrehajtási intézetek bevétele a fogvatartottak által fizetett tartásdíj összegével.

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény módosítása

A 41. §-hoz

A rendelkezés felhatalmazást ad a kincstár számára TAJ számok adatkezelésére. Az adatkezelés a kincstár az államháztartásról szóló 1992. évi XXXVIII. törvényben meghatározott egyes feladatai ellátása érdekében szükséges.

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény módosítása

A 42. §-hoz

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) jelenleg két helyen szabályozza a helyi utazási bérlet biztosításának lehetőségét: egyrészt a költségtérítések között [113. § (2) bekezdés], másrészt a választható juttatások között [116/A. § (1) bekezdés]. A Hszt. 113. § (2) bekezdés második mondatának („A munkába járáshoz szükséges helyi közlekedési bérlet a hivatásos állomány tagja részére biztosítható.”) hatályon kívül helyezésével megszűnik annak a lehetősége, hogy a helyi utazási bérlet költségtérítésként kerüljön biztosításra. A Hszt. 116/A. § (1) bekezdés első mondatának módosításával egyértelművé válik, hogy a helyi utazási bérletet a hivatásos állomány tagja a cafeteria-juttatások keretében választhatja.

Az illetékekről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjáról szóló 1996. évi LXXXV. törvény módosítása

A 43. §-hoz

A földhivatalok kizárólag bevételből gazdálkodó területi államigazgatási szervek voltak, amelyeknek irányítását a Vidékfejlesztési Minisztérium közvetlenül látta el. Ennek keretében a területi bevételi különbségeket meghatározott bevételek egy részének központosításával és újraelosztásával egyenlítette ki. A földhivatalok fővárosi, megyei kormányhivatalokba való integrálódásával indokolt a kormányhivatali költségvetésekért felelős KIM fejezethez telepíteni a bevételek területi kiegyenlítéséhez kapcsolódó hatásköröket.

Az atomenergiáról szóló 1996. évi CXVI. törvény módosítása

A 44. §-hoz

A nukleáris anyagokkal és a nukleáris létesítményekkel kapcsolatos hatósági felügyeleti tevékenység finanszírozását az atomenergiáról szóló 1996. évi CXVI. törvény 19. §-ban előírt felügyeleti díj biztosítja. A felügyeleti díj emelésére 2008 és 2011 között egyszer sem került sor.

2012. évben az alábbi új - részben váratlan - feladatok ellátása válik szükségessé:

- a fukusimai baleset után, az EU indítványára Magyarország által is vállalt nukleáris biztonsági „stressz-tesztek” sikeres befejezése, az eredmények alapján kidolgozott javaslatok megvédése a 2012-ben esedékes nemzetközi peer-review-k során;

- a „stressz-tesztek” nukleáris terrorizmussal kapcsolatos második fázisának magyarországi elvégzése;

- az atomtörvény augusztus elején életbe lépett módosításával, valamint a 190/2011. (IX. 19.) Korm. rendelet kiadásával az Országos Atomenergia Hivatalhoz (a továbbiakban: OAH) került az atomenergia alkalmazása körében a fizikai védelem hatósági felügyelete. A következő napokban közel 600 fizikai védelmi terv engedélyezése, valamint további közel 4000 deklaráció feldolgozása esedékes;

- a Paksi Atomerőmű 1. blokkjának 2012-ben esedékes üzemelési élettartam hosszabbítási engedélyezése, valamint az építészeti hatósági feladatok ellátása.

A fenti feladatok közül az első és a harmadik nem kellő színvonalú teljesítése súlyos presztízs-veszteséget okozna az országnak, a negyedik feladat késedelme pedig rendkívül komoly gazdasági kárt eredményezne.

A törvényben előírtaknak megfelelően a Paksi Atomerőmű felügyeleti díjat fizet az OAH-nak. A felügyeleti díj összege három éve nem emelkedett. Az OAH jövő évi költségvetésében - a hiánycél tarthatósága érdekében - elrendelt befizetési kötelezettséget a feladatok ellátásának veszélyeztetése nélkül csak a felügyeleti díj emelésével tudja biztosítani.

A hatósági tevékenység mértékével és minőségével szemben támasztott aktuális és prognosztizált igények, valamint az a tény, hogy - a szűkülő költségvetési források mellett - 2008. év óta nem került sor díjemelésre, indokolttá teszi a felügyeleti díj 2012. évi emelését.

Az emelés jelentős része az infláció követés négy éves elmaradását pótolja, kisebb része a fentiekben említett többletfeladatok fedezetét szolgálja.

A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény módosítása

A 45. §-hoz

A lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi C. törvény 2012. január 1-jétől hatályba lépő rendelkezései alapján a jelenleginél jelentősen kevesebb nyilvántartásba vett egyház fog működni. Erre tekintettel indokolt a technikai módosítások elfogadása, illetve a vallási tevékenységet is végző civil szervezetté váló korábbi egyházak javára felajánlott Szja. 1%-os felajánlások rendezése.

A gyermekek védelméről és a gyámügyi igazgatásról szóló 1997. évi XXXI. törvény módosítása

A 46. §-hoz

(1) és (3) bekezdéshez:

A gyermekek védelméről és a gyámügyi igazgatásról szóló 1997. évi XXXI. törvény a pénzbeli támogatások között szabályozza a gyermektartásdíj állam általi megelőlegezését, melyre akkor kerülhet sor, ha a bíróság a gyermektartásdíjat jogerősen megállapította, azonban a kötelezett fizetési kötelezettségének nem tesz eleget és a bírósági behajtás átmenetileg lehetetlen. A megelőlegezésre való jogosultság ezen túlmenően szociális rászorultsághoz kötött. Az állam a megelőlegezés során - a gyermekek jogainak védelme érdekében - „háttérfelelősként”, lényegében a kötelezett helyett teljesít, átmeneti időszakban. A jelenleg hatályos rendelkezések alapján a gyámhivatal a jogosult részére - főszabályként 100%-ban - a bíróság által a tartásdíj megfizetésére kötelező határozatban megállapított gyermektartásdíj összeget előlegezi meg.

A támogatásban jelenleg, havi szinten több mint 11 000 gyermek részesül. A jogosultak száma - a társadalmi folyamatok és jogszabály módosítás következményeként - évről évre emelkedik. Ezzel egyidejűleg emelkedő tendenciát mutatnak a bíróság által megállapított gyermektartásdíj összegek is. (Egyre gyakoribb a 20-25 000 Ft-os, de nem ritka az ezt meghaladó mértékű összeg sem.) Ezen folyamatok az elmúlt években egyre emelkedő mértékű többletforrás bevonását tették szükségessé.

A gazdasági válság eredményezte szűkülő költségvetési keretek következtében kialakult helyzet azonban már nem teszi lehetővé az állam teljes körű helytállását, így indokolttá vált az igényeknek és az állam teherviselő képességének összhangba hozatala. Figyelemmel a megelőlegezésre kerülő összegek növekvő összegére, a szabályozás módosításával maximálásra kerülne a megelőlegezett gyermektartásdíj havi összege, meghatározva egyidejűleg azt a támogatási szintet, melyet az állam a gyermek megélhetésének biztosításához a kötelezett helyett nyújtani tud.

(2) bekezdéshez:

Lásd az I. fejezetre vonatkozó indokolást.

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

A 47. §-hoz

Megváltozik az egészségügyi szolgáltatásra jogosultak bizonyos csoportjai után a központi költségvetés által megfizetett egészségügyi szolgáltatási járulék összege. Ennek alapján szükséges a módosítás végrehajtása.

A társadalombiztosítási nyugellátásról szóló 1997. évi LXXXI. törvény módosítása

A 48. §-hoz

A módosítás alapján a rendszeres nyugdíjemelések megállapításánál az emelés évére tervezett fogyasztói árnövekedést kell figyelembe venni.

Az egyházak hitéleti és közcélú tevékenységének anyagi feltételeiről szóló 1997. évi CXXIV. törvény módosítása

A 49. §-hoz

A lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi C. törvény 2012. január 1-jétől hatályba lépő rendelkezéseit érvényesíteni szükséges az egyház-finanszírozási törvény vonatkozásában is.

Az egyházi jogi személyek részére az elmúlt évek során juttatott támogatások szakmai és pénzügyi lebonyolítása során számos gyakorlati nehézség merült fel ezen szervezetek sajátos jogi státusza, szervezeti rendszere miatt. Az általánostól eltérő szabályok alkalmazásának a lehetőségére az ügyintézést feleslegesen bonyolító elemek kizárása miatt van szükség.

A törvény ezen kívül szövegpontosításokat, technikai módosításokat is tartalmaz.

A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosítása

Az 50. §-hoz

A módosítás célja, hogy a könyvtárak könyvrendelései kizárólag közművelődési szempontok alapján történjenek; a közpénzek átláthatóan és felelősséggel kerüljenek felhasználásra; a könyvtárak számára a könyvek egységesített, központi beszerzésével a megrendelői pozíció erősödjön, ezáltal megfelelő alkupozíciót biztosítva a megrendelői oldalon a könyvkiadókkal, forgalmazókkal és kereskedőkkel szemben; a könyvek könyvtári beszerzésére szabályozott versenyeztetés keretében, azaz a közbeszerzésekről szóló 2003. évi CXXIX. törvény kereteiben kerüljön sor.

A 2012. évi költségvetésben nincs forrás a hivatkozott törvényhelyeken előírt dokumentumvásárlási hozzájárulás és a szakmai továbbképzés finanszírozására, ezért szükséges az ezt szabályozó rendelkezések módosítása, illetve rendeleti szinten történő szabályozása.

A felhatalmazó rendelkezések jogtechnikai jellegű pontosítását tartalmazza még a törvény.

A családok támogatásáról szóló 1998. évi LXXXIV. törvény módosítása

Az 51. §-hoz

A gyermekeket nevelő intézmények gazdálkodásában könnyebbséget jelent, ha a családi pótlékot teljes egészében felhasználhatják a gyermek ellátására.

A társadalombiztosítás pénzügyi alapjai 2000. évi költségvetésének végrehajtásáról szóló 2001. évi LXXXIV. törvény módosítása

Az 52. §-hoz

A megmaradt vagyonelemek MNV Zrt.-t érintő értékesítési határidejének meghosszabbítása.

A Nemzeti Civil Alapprogramról szóló 2003. évi L. törvény módosítása

Az 53. §-hoz

A módosítás a 2012. évre vonatkozóan a költségvetési törvénnyel való összhang megteremtését szolgálja.

A fogyasztói árkiegészítésről szóló 2003. évi LXXXVII. törvény módosítása

Az 54. §-hoz

A Széll Kálmán-terv szerint a közösségi közlekedés hatékonyságának javítása érdekében 2012-től olyan új intézkedések bevezetésére kerül sor, amelyek a költségvetési támogatási igények mérséklődésével járnak. Az államháztartási egyensúly megőrzésének érdekében a Konvergencia Program 3.4. A 2012. évi költségvetés fő irányai pontja is megfogalmazza, hogy a „közösségi közlekedés hatékonyságának javítása lehetővé teszi, hogy a közlekedési vállalatok támogatására már kisebb összeget fordítson a költségvetés”. A 2012. évi költségvetésben ezért a közösségi közlekedés támogatása csökken. Ennek részeként az utazási kedvezmények támogatása, azaz a fogyasztói árkiegészítési kiadások előirányzat 2011-hez képest 16.000,0 M Ft-tal csökken, amely a helyközi közlekedésnek juttatott árkiegészítési tételek mérséklésén keresztül valósul meg. Ennek a fogyasztói árkiegészítésről szóló törvény mellékletében szereplő fajlagos támogatási értékeken való keresztülvezetését tartalmazza a törvénymódosítás.

A Kutatási és Technológiai Innovációs Alapról szóló 2003. évi XC. törvény módosítása

Az 55. §-hoz

A központi költségvetési hozzájárulás mértékére vonatkozó előírás a költségvetés jelenlegi helyzetére tekintettel kizárólag a 2012. évre vonatkozóan nem kerülne alkalmazásra.

Az 56. §-hoz

Lásd a 30. § indokolását.

A települési önkormányzatok többcélú kistérségi társulásáról szóló 2004. évi CVII. törvény módosítása

Az 57. §-hoz

Jogtechnikai jellegű pontosítást tartalmazó módosítás.

A kutatás-fejlesztésről és a technológiai innovációról szóló 2004. évi CXXXIV. törvény módosítása

Az 58. §-hoz

A kutatás-fejlesztési adóösztönzők jogszerű igénybevételének és a kutatás-fejlesztési támogatások átláthatóságának elsődleges feltétele, hogy az adózó által végzett tevékenység a hatályos jogszabályok alapján K+F tevékenységnek minősüljön. Az elmúlt évtized tapasztalatai és a jelenlegi gyakorlat is azt mutatják, hogy a kutatás-fejlesztési tevékenység konkrét megítélését jogalkalmazási bizonytalanságok nehezítik. Ennek elkerülése érdekében a 2011. évi CLVI. törvényben a legfontosabb kutatás-fejlesztési fogalmakat újraszabályozásra kerültek.

A kutatás-fejlesztési adóösztönzők igénybevétele kiszámíthatóságának és biztonságának másik előfeltételét a kutatás-fejlesztési tevékenység minősítése intézményi feltételeinek kialakítása jelenti. Ezzel rögzíthető egyértelműen, hogy egy adott tevékenység jogosan minősül kutatás-fejlesztésinek, és így igénybe vehető utána adókedvezmény. Egy olyan intézményre van szükség, amely - hatósági tevékenységként - a kutatást végző szervezetek tevékenységének kutatás-fejlesztési szempontú minősítését látja el. A hatóság abban a kérdésben dönt, hogy az adózó által végzett tevékenység kutatás-fejlesztésnek minősül-e. Így a kiadott minősítés - jogi formájától függően - az adott kutatás-fejlesztési tevékenységgel kapcsolatban igénybe vehető valamennyi adónem vonatkozásában alkalmazandó, valamint felhasználható a kutatás-fejlesztési támogatási rendszerben a támogatás iránti kérelemben megjelölt kutatás-fejlesztési projekt kutatás-fejlesztési tartalmának igazolására.

A minősítési tevékenység végzésére kijelölt intézmény a Szellemi Tulajdon Nemzeti Hivatala (a továbbiakban: SZTNH). Az SZTNH kiemelkedő színvonalú és nagyságú szakértői kompetencia, valamint hatósági eljárási tapasztalat birtokában a lehető legrövidebb időn belül képes ellátni a feladatot. A minősítési eljárás bevezetésének dátuma 2012. január 1. napja. Az SZTNH a kutatás-fejlesztési tevékenységek minősítésével kapcsolatos új feladat és hatáskörét a szellemi tulajdonra vonatkozó egyes törvények módosításáról szóló törvény tartalmazza.

A kutatás-fejlesztési tevékenység minősítésének bevezetésére tett intézkedés előnyei közé a következők sorolhatók: jogbiztonságot teremt a kutatás-fejlesztési adókedvezmények igénybevételéhez a KKV-k körében is, ezáltal növelheti is a kutatás-fejlesztési adókedvezményt igénybe vevő szervezetek számát, hozzájárul az adóelkerülés számottevő csökkenéséhez a K+F adóösztönzők terén, valamint könnyíti a jogalkalmazó szervek (így különösen az adóhatóság) munkáját.

Jelen módosítás a Nemzeti Kutatási, Innovációs és Tudománypolitikai Tanács 2011. május 13-án és szeptember 21-én megtartott ülésének egyik napirendi pontja volt és a Tanács egyhangúlag támogatta az előterjesztésben foglaltakat, egyetértett annak irányával és az alkalmazandó eszközökkel.

Az SZTNH eljárása - a módosítás szerint - az ügyfél kezdeményezésére hatósági eljárás, melynek során az SZTNH hatósági határozatot hoz, illetve az adóhatóság megkeresésére az SZTNH szakértőként kerül kirendelésre, melynek során szakértői véleményt ad ki.

Ennek megfelelően a minősítési eljárást kezdeményezheti egyrészt a K+F tevékenységet végző és K+F adókedvezményt igénybe venni kívánó adózó, másrészt az adóhatóság is az adóellenőrzési eljárás során. Az adóhatóság által eljárás szabályait az adózás rendjéről szóló 2003. évi XCII. törvény 2012. január 1. napján hatályba lépő módosítása tartalmazza.

Az üvegházhatású gázok kibocsátási egységeinek kereskedelméről szóló 2005. évi XV. törvény módosítása

Az 59. §-hoz

Az Európai Unió emisszió kereskedelmi rendszerében a 2013-2020-as időszakhoz kapcsolódóan jelentős állami bevétel keletkezik a kvótaértékesítésből, amely bevételnek legalább felét az emisszió kereskedelmi rendszer kereteit lefektető 87/2003/EK irányelv szerint klímapolitikai célokra kell fordítani. A tagállamoknak a bevételek felhasználásáról kétévente be kell számolni az Európai Bizottságnak.

A távhőszolgáltatásról szóló 2005. évi XVIII. törvény módosítása

A 60. §-hoz

A Magyar Energia Hivatal (továbbiakban: Hivatal) az energiaszektor felügyeletét, szabályozását - beleértve az árszabályozás miniszteri előkészítését, valamint a saját hatáskörben való árszabályozást -, továbbá a nemzetközi és Európai Uniós szervezetekben való tagságból fakadó feladatait az energiaszektorban működő engedélyesek felügyeleti díjaiból és az igazgatási szolgáltatási díjakból fedezi.

A Hivatal a központi költségvetésbe csak befizető, fő bevételi forrása éppen a felügyeleti díjakból származik. A felügyeleti díj emelésére a villamos energiáról szóló 2007. évi LXXXVI. törvény megalkotása óta egyszer sem került sor. Az időközben bekövetkező infláció, a Hivatal nemzeti és nemzetközi szinten megvalósuló többletfeladatainak való megfelelés, valamint a központi költségvetésbe utalt nagy összegű befizetések a felügyeleti díjak mértékének felülvizsgálatát tették szükségessé. Mindezen indokok alapján a felügyeleti díj 0,01%-os emelése elkerülhetetlenné vált.

A Hivatalt terhelő kormányzati és nemzetközi elvárásokból fakadó többletfeladatok - az ésszerű és takarékos gazdálkodásunk ellenére is - rendkívül jelentős kiadásokkal járnak.

A Hivatalnak a jelenlegi feladatain felül az alábbi többletfeladatokat kell ellátnia a jövőben:

- 2012. január 1-jétől egy kézben összpontosul a teljes nemzeti energiastatisztika, melynek felelőse a Hivatal lesz;

- a Széll Kálmán Terv egyik fő célkitűzése a rezsiköltségek szinten tartása, melynek biztosításához hatósági árképzés szükséges. Ennek részeként a Hivatal feladata a hatósági árra vonatkozó javaslattétel a Minisztérium felé. A hatósági ármegállapítás 2011 nyarától a távhő-szolgáltatók és távhő-termelők által alkalmazott árakra is kiterjed. Ezzel összefüggésben a Hivatalnál új főosztály felállítása vált szükségessé, amely mintegy 300 új engedélyes tekintetében jár el;

- az egységes európai energiapiac és a regionális piacok kialakítása új feladatokkal jár a hatóságok számára, amely további engedélyezési (pl. interkonnektorok) és felügyeleti szerepet (pl. tőzsde felügyelete) ró a Hivatalra;

- a 2011. szeptemberében elfogadott, az energiapiacok integritásáról és átláthatóságáról (REMIT) szóló uniós rendelet a nagykereskedelmi energiapiacokra vonatkozóan piacfelügyelettel kapcsolatos kötelezettségeket ír elő a nemzeti hatóságok számára. A rendelet alapján a Hivatalnak számos feladata keletkezik az ACER-rel való szoros együttműködési kötelezettség teljesítése miatt;

- a 2009-ben elfogadott harmadik energia-csomag szerint a vertikálisan integrált társaságok tevékenység szétválasztásra vonatkozó alternatívái közül Magyarország az ITO-modellt fogadta el. Az ITO-modell alkalmazása során az EU Bizottság az eddigieknél sokkal szigorúbb felügyeletet ír elő a szabályozó hatóság részére;

- az Unió klímapolitikai céljainak teljesítése érdekében az új energiahatékonysági irányelvtervezet további kötelezettségeket hárít a Hivatalra, többek között egy energetikai adatbank kialakítását és folyamatos működtetését írja elő;

- a megújuló energia hasznosítást ösztönző új támogatási rendszer (METÁR) tekintettel a fogyasztók teherviselő képességére, valamint az extraprofit szerzés elkerülése érdekében kiemelt céljának tekinti a támogatások jogszerűségének ellenőrzését, a fenntarthatósági kritériumok érvényesülésének biztosítását. A célok eléréséhez szigorúbb ellenőrzések lefolytatása szükséges, mely elvégzése ugyancsak jelentős többletterhet ró a Hivatalra;

- a Hivatal rendkívül nagy számú panaszügyben jár el, ami a felhasználók engedélyesekkel szembeni vitás kérdéseire vonatkozik. Ezek száma, súlya, összetettsége az elmúlt 2 évben jelentősen megemelkedett, s ezen eljárások során nincs sem felügyeleti díj, sem pedig igazgatási szolgáltatási díj. Ezen feladatok ellátásával kapcsolatban felmerült költségek tehát az általános felügyeleti díjból, s az egyéb jogcímen fizetendő igazgatási szolgáltatási díjból finanszírozható.

A budapesti 4-es - Budapest Kelenföldi pályaudvar-Bosnyák tér közötti - metróvonal megépítésének állami támogatásáról szóló 2005. évi LXVII. törvény módosítása

A 61. §-hoz

Az Állami Számvevőszék számos problémát észlelt a 4-es metró beruházásával összefüggésben; legutóbb az október elején közzétett jelentésében jelezve aggályait. E problémák veszélybe sodorhatják a beruházás befejezését, annak uniós támogatásból való finanszírozhatóságát. Erre tekintettel szükséges, hogy a beruházás finanszírozhatóságának fenntarthatósága és takarékossága, a beruházás belátható időn belüli megvalósítása, illetve az Állami Számvevőszék által jelzett problémák megoldása érdekében a törvény módosuljon.

A haditechnikai termékek gyártásának és a haditechnikai szolgáltatások nyújtásának engedélyezéséről szóló 2005. évi CIX. törvény módosítása

A 62. §-hoz

A Httv. rendelkezése szerint haditechnikai terméknek, illetve szolgáltatásnak a melléklete szerinti I-XXVI. fejezetbe tartozó termék, illetőleg szolgáltatás minősül. A melléklet az Európai Unió „Közös katonai listája” alapján készült és 2005. óta nem volt korszerűsítve.

Mivel az EU közös katonai listáját szinte évenként korszerűsítik, ez nagy elmaradást jelent. Ezért az évenkénti törvénymódosítás helyett célszerűbb a törvény mellékletét törölni és a Kormányt hatalmazni fel arra, hogy a törvény végrehajtásának részletes szabályai között állapítsa meg az engedélyköteles termékek és szolgáltatások körét. [Ez jelenleg a haditechnikai termékek gyártása és a haditechnikai szolgáltatások nyújtása engedélyezésének részletes szabályairól szóló 301/2005. (XII. 23.) Korm. rendelet.] Tekintettel arra, hogy az EU-s katonai listával valamilyen szempontból kapcsolatban álló magyar jogszabályokban (a védelem terén alapvető biztonsági érdeket érintő, kifejezetten katonai, rendvédelmi, rendészeti célokra szánt áruk beszerzésére, illetőleg szolgáltatások megrendelésére vonatkozó szabályokról szóló 228/2004. (VII. 30.) Korm. rendelet, a haditechnikai eszközök és szolgáltatások kivitelének, behozatalának, transzferjének és tranzitjának engedélyezéséről, valamint a vállalkozások tanúsításáról szóló 160/2011. (VIII. 18.) Korm. rendelet) a megalkotásuk, illetve módosításuk idején éppen érvényes listán alapuló - így esetenként egymástól eltérő tartalmú - mellékletek kerültek, az egyidejűleg érvényes és ugyanarra a tárgykörre irányuló jogszabályok tárgyi hatálya nem azonos.

A Httv. kiegészítését az teszi szükségessé, hogy megalkotása óta a hadiipari jellegű szolgáltatások között olyan új tevékenységek (pl. felkutatás) jelentkeztek, amelyek ott még nincsenek definiálva, valamint hogy a hadiipari gyártás és szolgáltatás felügyeletnek jelenleg nincsen lehetősége az olyan engedélykérelmek elutasítására, amelyek kiadása esetén súlyos nemzetbiztonsági kockázatokkal kell számolni.

Magyarország területén - elsősorban a XX. században folyt harccselekményekből eredően - nagy mennyiségben találhatók még feltáratlan, nem hatástalanított robbanószerkezetek (lőszer, bomba, akna, egyéb robbanóeszköz és töltet), elsősorban az építés miatt megbolygatott területeken. Mivel a Magyar Honvédség tűzszerész alakulata nem rendelkezik a jelentkező feladatok ellátásához szükséges létszámban kiképzett, tűzszerész szakemberrel, ezért szükséges, hogy - Európa más országaihoz hasonlóan - polgári vállalkozások bevonása is lehetővé váljon a felkutató munkába.

A felkutatás engedélykötelezettsége a jelenlegi szabályozásból is levezethető a Httv. melléklet XXIV. fejezet c) pontjából („kifejezetten veszélyes vagy speciális jellege miatt oda sorolható eszközök és anyagok megsemmisítésére, hatástalanítására, illetve az ezzel összefüggő tevékenységekre irányuló szolgáltatás.”) és a Magyar Kereskedelmi Engedélyezési Hivatal nyilvántartása szerint az elmúlt években 10-15 db engedély kiadásra is került. Az elhagyott robbanószerkezetek társadalmi és gazdasági veszélyessége miatt azonban szükséges a Httv.-ben szereplő tételes szabályozás. Ezt az elképzelést szakértői szinten korábban a honvédelmi, valamint az igazságügyi és rendészeti ügyekkel foglalkozó minisztériumok is támogatják.

Ezáltal ugyanis lehetőség nyílik arra, hogy a polgári vállalkozások által végzett felkutatás speciális szabályait (felszereltség, képzés stb.) az arra szakmailag illetékes miniszterek megalkossák.

A kormányzati munka szervezésének új szabályozási elve [a jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 23.) Korm. határozat] alapján megszüntetett Haditechnikai Ipari Bizottság kiváltása új döntéshozatali folyamat kialakítását tesz szükségessé, aminek elveit - a hatósági munka felelősségnövekedés kormányzati követelménye és az összetett, többszereplős érdekek miatt - szintén a Httv.-ben szükséges szabályozni.

A Legfőbb Ügyészség 2008 novemberében írásban kereste meg a Nemzetgazdasági Minisztérium jogelődjét és kezdeményezte a hadiipari gyártás- és szolgáltatásfelügyeleti eljárásban kiszabható bírság mértékének és alkalmazásának részletes szabályozását. A Httv. ugyanis nem szabályozza azt, hogy a hadiipari gyártás és szolgáltatás felügyelet milyen esetekben és milyen mértékben szabhat ki bírságot, továbbá azt sem, hogy milyen adatokat kezelhet, illetve, hogy azokat milyen indokkal, mely szervezetekkel oszthatja meg.

A felsőoktatásról szóló 2005. évi CXXXIX. törvény módosítása

A 63. §-hoz

(1) bekezdéshez:

A törvény alapján a felsőoktatásért felelős ágazati miniszter határozza meg a kormány által képzési területenként meghatározott államilag támogatott felvételi keretszámok felsőoktatási intézmények közötti elosztását, intézményi keretszámokat. Az 1993-as önálló felsőoktatási törvény hatályba lépését követően a felsőoktatás működéséért ágazati felelősséget a felsőoktatásért felelős miniszter gyakorolja, a tervezett új felsőoktatási törvény koncepciója is határozottan rögzíti a nemzeti erőforrás miniszter azon jogkörét, hogy a kormány által képzési területenként jóváhagyott államilag támogatott keretszámon belül, az egyes intézmények támogatott keretszáma elosztásának jogkörét a miniszter gyakorolja.

(2)-(3) bekezdéshez:

Az oktatásért felelős miniszter által gyakorolható döntési jogkör kereteit, formai feltételeit azonos módon alakítja ki, mint ahogy azt a felsőoktatásról szóló törvény azonos tárgykörben - az új belépők létszámának meghatározására, elosztására vonatkozó kormányzati döntési hatáskör kapcsán - már megtette és ahogy azt az Alkotmánybíróság 62/2009. (VI. 16.) AB határozatában - az egyedi határozati formában hozott kormányzati döntés elfogadhatósága tekintetében - alkotmányosnak találta. Ezen túl a tárgykörbe tartozó a felsőoktatás ágazati irányításának világos feltételrendszerére vonatkozó kiegészítéssel él.

(4) bekezdéshez:

Lásd az I. fejezetre vonatkozó indokolást.

(5) bekezdéshez:

A 2011. évi finanszírozási rendelkezésnek a 2012. évre vonatkozó megújítása.

(6) bekezdéshez:

Jogtechnikai jellegű módosításokat tartalmazó szabály.

A fővárosi önkormányzat és a kerületi önkormányzatok közötti forrásmegosztásról szóló 2006. évi CXXXIII. törvény módosítása

A 64. §-hoz

A módosítással a működési kiadások között az átlagos ráfordítások vehetők figyelembe. A forrásmegosztási törvény jelenlegi kiszámítási módja alapján a ténylegesen felmerült kiadásokból - amihez normatív támogatás is járul - le kell vonni a normatív támogatás összegét, ez a működési deficit. A megosztandó forrásokat a működési deficit figyelembe vételével a normatív támogatások arányában osztják el. A működési deficitek ott magasabbak, ahol a kerületek többet tudnak hozzátenni a normatívákhoz. Így a jelenleg hatályos számítási módszer elmélyíti a gazdasági különbségeket a kerületek között.

A módosítás szerint a működési deficit számítása az átlag költségek alapján kerül meghatározásra. A tényleges költségek és a feladatmutatók alapján a fővárosra egy átlag normatívát határoz meg, így kiszámíthatóvá válik a számított működési kiadás. Ez a módszer a hatékony felhasználást és a költségtakarékos üzemeltetést preferálja, a pazarló gazdálkodást bünteti.

A villamos energiáról szóló 2007. évi LXXXVI. törvény módosítása

A 65. §-hoz

Lásd a 60. § indokolását.

Az állami vagyonról szóló 2007. évi CVI. törvény módosítása

A 66. §-hoz

Az állami vagyonról szóló 2007. évi CVI. törvény hatályos 22. § (5) bekezdése kizárólag értékesítési tranzakciók esetében teszi lehetővé biztosítékok, óvadékok elhelyezését kereskedelmi banknál, vételár kifizetésének letétbe helyezését nem.

Kormányhatározatok alapján az MNV Zrt.-nek gondoskodnia kell arról, hogy a Magyar Állam nyilvánosan működő részvénytársaságban befolyást szerezzen. Az így elrendelt tranzakciók végrehajtása, illetve az ahhoz rendelt költségvetési forrás esetleges jövő évi felhasználhatósága érdekében szükséges a módosítás. A részvénytársaságok részvényeinek megvásárlásához szükséges nyilvános vételi ajánlatok megtétele céljából a vételárak fedezetének külön letéti számlára való elhelyezése is lehetséges.

Az általános forgalmi adóról szóló 2007. évi CXXVII. törvény módosítása

A 67. §-hoz

A módosítást követően az adóvisszatérítés átutalással a belföldön nem letelepedett adóalany által az adó-visszatéríttetési kérelemben megjelölt fizetési számlára történik.

A termőföld védelméről szóló 2007. évi CXXIX. törvény módosítása

A 68. §-hoz

(1), (3) és (4) bekezdéshez:

Lásd az I. fejezetre vonatkozó indokolást.

(2) és (5) bekezdéshez:

A termőföld védelméről szóló 2007. évi CXXIX. törvény a termőföld végleges más célú hasznosítása esetében előírja a földvédelmi járulék megfizetésének a kötelezettségét.

A 21. § (3) bekezdése tartalmazza azokat az eseteket, amelyek során a járulékot nem kell megfizetni. A (3) bekezdés i) pontja lehetőséget ad arra, hogy amennyiben a belterületbe vonást önkormányzati bérlakás építés megvalósítása céljából engedélyezik, akkor nem kell a földvédelmi járulékot megfizetni.

Ezen lehetőség az ócsai Szociális Családiház-építési Program esetében nem alkalmazható, mert a törvény csak az önkormányzati bérlakásépítést említi. A törvénynek az állami bérlakásépítéssel történő kiegészítése esetén mintegy 80 millió Ft megtakarítható a Program keretében megvalósítandó beruházás költségeiből.

Ezzel kapcsolatban egy átmeneti rendelkezést is tartalmaz a törvény.

Az élelmiszerláncról és hatósági felügyeletéről szóló 2008. évi XLVI. törvény módosítása

A 69. §-hoz

Az élelmiszerlánc-felügyelet rendkívül nagy terjedelmű hatósági feladatainak ellátása jelentős költségeket jelent az állam számára. A hatóság az élelmiszerlánc-felügyeleti rendszer működtetésére több milliárdos nagyságrendben, de a költségvetési helyzet függvényében csak egyre szűkülő forrásokat tud fordítani.

A rendszer pénzügyi működtetése hosszú távra nem megoldott, mivel az élelmiszerlánc-felügyeleti ellenőrzések, vizsgálatok jelentősége egyre nő (számuk nem csökkenthető), ugyanakkor azok finanszírozása a rendszerváltás óta nem rendezett kérdés. A jelenlegi rendszerben az anyagi fedezetet - közvetett módon - egyfelől a költségvetési támogatás, másfelől a saját bevételek (díjak, bírságok, egyéb bevételek) jelentik. A saját bevételek közül a legnagyobb részt a díjtételek jelentik. Az elmúlt időszakban a díjtételek emelése nem történt meg, egyúttal a költségvetési támogatás mértéke évről évre csökkent, így a válaszlépés minden alkalommal az ellenőrzések és vizsgálatok racionalizációja lett. A vizsgálatok hátterét adó műszaki infrastruktúra fejlesztése érdekében mintegy 6 éve nem történt előrelépés.

Mivel a jelenlegi saját bevételek nem jelentenek fedezetet az élelmiszerlánc-felügyeleti hatóság működésére, így a költségek jelentős részét - a költségvetési támogatáson keresztül - végső soron az adófizetők viselik. Nem érvényesül a költségalapú díjszabás elve sem, mivel az általános költséget is szét kell osztani a díjnemek között.

A jelenlegi igazgatási szolgáltatási díjakat nem csupán önmagukban, hanem uniós környezetben is vizsgálni kell, mivel az EU-ban érvényesül egyfajta díjverseny: a tehetősebb tagállamok bizonyos díjak átvállalásával és adófizetőkre történő terheléssel növelik az adott élelmiszerlánc-szereplők versenyképességét.

Más országok tapasztalatait felhasználva, illetve a közösségi gazdaságpolitikai irányelvek alapján, az állami költségvállalás mellett a legcélszerűbb az, hogyha az élelmiszerlánc-szereplők közvetlenül járulnak hozzá a költségek fedezéséhez. A bevezetendő felügyeleti díj fizetésére kötelezettek körének meghatározásakor tekintettel kell lenni globálisan a nemzetgazdasági folyamatokra, illetve az érintettek közötti különbségek miatt az arányos teherviselésre is.

A vizsgálati díjak átalánydíjakkal való teljes kiváltása nem lehetséges, mert az élelmiszerlánc-szereplők jellemzői (érintőleges részvétel az élelmiszerláncban, vegyes tevékenységi körök, e tevékenységek elhatárolásának és külső szereplő általi mérésének lehetetlensége) nem teszik lehetővé az arányos teherviselést és jelentős piaczavarást okoznának különösen az inputanyag-kereskedelemben. Továbbá a hatósági díjak meghatározásáról szóló uniós jogszabálynak (a takarmány- és élelmiszerjog, valamint az állat-egészségügyi és az állatok kíméletére vonatkozó szabályok követelményeinek történő megfelelés ellenőrzésének biztosítása céljából végrehajtott hatósági ellenőrzésekről szóló, 2004. április 29-i 882/2004/EK parlamenti és tanácsi rendelet) sem felelnek meg. Ezen problémák csak egy vegyes, a vizsgálati díjak mellett átalánydíjakkal is operáló díjrendszer kialakításával oldhatóak meg. Ezt segíti, hogy az uniós jogszabályok lehetővé teszik a vegyes díjrendszer kialakítását, és jelentős szabadságot adnak a díjmértékek, díjfizetésre kötelezettek körének meghatározásában. A kétszeres díjfizetés elkerülése érdekében a törvényben szereplő felügyeleti díj bevezetésével egyidejűleg felülvizsgáljuk az élelmiszerlánc-felügyeleti területen alkalmazott, hatósági eljárásokért és vizsgálatokért fizetendő igazgatási szolgáltatási díjakat.

A törvény szerint a felügyeleti díj befizetése egy önbevalláson alapuló rendszerben történne. A díjfizetésre kötelezetteknek minden évben a személyi jövedelemadó-bevallás, illetve a társasági adóbevallás határidejével egyidejűleg kell bevallania az előző évi jövedelme/nettó árbevétele alapján számított felügyeleti díjat, és az így bevallott felügyeleti díjat két részletben befizetni az állam részére.

Mentesülnek a felügyeleti díjfizetési, illetve bevallási kötelezettség alól a mezőgazdasági kistermelők. A személyi jövedelemadóról szóló 1995. évi CXVII. törvény meghatározza a mezőgazdasági kistermelő fogalmát, miszerint mezőgazdasági kistermelőnek minősül az a mezőgazdasági őstermelő, akinek a tevékenységéből az adóévben megszerzett bevétele a 8 millió forintot nem haladja meg.

A termelői szerveződések alacsony szintje Magyarországon komoly probléma, közvetlen támogatások fejlesztésükre az EU-szabályok miatt csak korlátozottan állnak rendelkezésre. A termelői szerveződések ösztönzésének egyik közvetett módja az adózásban történő pozitív diszkrimináció, annak érdekében, hogy az egyéni termelő úgy érezze, neki „megéri” tagnak lenni egy termelői szerveződésben. A felügyeleti díj bevezetésekor is érvényesíteni kell ezt az elvet. Mindemellett egy termelői szerveződésben lévő tag esetében hátrányosabb a díjfizetési kötelezettség, ezért lehetővé kell tenni, hogy a felügyeleti díjat a termelői szerveződés vagy a termelői szerveződés és annak tagjai kizárólagos tulajdonában lévő vállalkozás előző évi árbevétele után kelljen megfizetni

Az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény módosítása

A 70. §-hoz

(1) bekezdéshez:

A jogalkalmazást, illetve az értelmezést segítő, valamint a bírságközpontosítással kapcsolatos módosítások.

(2) bekezdéshez:

A VI. kategóriába sorolt színházak számára pályázati úton fordítható támogatások összegét a mindenkori költségvetési lehetőségek figyelembevételével állapítja meg.

(3) bekezdéshez:

Egyrészt a hatályon kívül helyezett rendelkezések újbóli megjelenítése, másrész az Emtv. hatályba lépése előtt létrejött, jelenleg érvényes vezetői kinevezések minősítéshez szükséges elismerése, ami elengedhetetlen a törvényben megfogalmazott elvek zavartalan végrehajtásához.

(4)-(6) bekezdéshez:

Jogtechnikai jellegű módosítást tartalmazó szabályok.

A minősített adat védelméről szóló 2009. évi CLV. törvény módosítása

A 71. §-hoz

A minősített adat védelméről szóló 2009. évi CLV. törvény 4. § (2) bekezdése lehetőséget ad arra, hogy a minősítésre jogosultak minősítői jogkörüket írásban átruházhassák „Szigorúan titkos!” minősítési szintű adat esetén a helyettesükre, illetve a Kormány tagja a helyettes államtitkárokra, míg a „Titkos!”, „Bizalmas!” és „Korlátozott terjesztésű!” minősítési szintű adat vonatkozásában az irányításuk alatt álló, közhatalmi jogosítványokkal rendelkező szervben vezetői megbízással rendelkezőkre, illetve vezetői beosztásban kinevezettekre. A jogalkotó ezt az általános jellegű szabályozást a (3) bekezdésben szűkíti. A honvédelemért felelős minisztert, a minősített adatok védelmének szakmai felügyeletéért felelős minisztert, a polgári nemzetbiztonsági szolgálatokat irányító minisztert ugyanis a Kormány tagjai köréből kiemeli, velük együtt a külügyminisztert nem szerepelteti. A polgári titkosszolgálatokat irányító miniszter egyik jogutódjaként a külügyminiszter ebben a felsorolásban közvetetten már megjelenik, saját eredeti feladatkörében viszont nem. Ennek az ellentmondásos helyzetnek a feloldását szolgálja a törvény.

A minősített adatok kezelésére vonatkozó engedély és a minősített adat kezelésére szolgáló elektronikus rendszerek használatba vételére vonatkozó engedély megszerzéséhez, továbbá a nemzeti minősített adat védelmére vonatkozó fizikai és elektronikus biztonsági feltételek biztosítása érdekében indokolt hosszabb felkészülési idő biztosítása a jogalkalmazóknak.

Az anyakönyvi eljárásról szóló 2010. évi I. törvény eltérő szöveggel történő hatálybaléptetése

A 72. §-hoz

A köziratokról, a közlevéltárakról és a magánlevéltári anyag védelméről szóló 1995. évi LXVI. törvény 24. § (1) bekezdése szerint „Ha törvény másként nem rendelkezik, a személyes adatot tartalmazó levéltári anyag az érintett halálozási évét követő harminc év után válik bárki számára kutathatóvá. A védelmi idő, ha a halálozás éve nem ismert, az érintett születéstől számított kilencven év, ha pedig a születés és a halálozás időpontja sem ismert, a levéltári anyag keletkezésétől számított hatvan év.” A 2012. január 1-jén hatályba lépő anyakönyvi eljárásról szóló 2010. évi I. törvény 79. § (2) bekezdése viszont a védelmi időt 90 évre emeli fel.

A magyar adatvédelmi szabályozás a személyes adatok védelmét az élő személyek információs önrendelkezési jogaként értelmezi. Az elhalálozással a személyiség védelmét a kegyeleti jog veszi át, amely az idő múlásával fokozatosan elenyészik. Ez az oka annak, hogy a levéltári törvény a közlevéltárakban a személyes adatot tartalmazó levéltári anyag megismerését az érintett halálozási évét követő harminc éven belül még az örökös engedélyéhez köti, míg harminc év után az adatot már bárki kutathatja. A 30 év helyébe lépő 90 év tehát a kegyeleti joggal nem indokolható. A védelmi időnek 30 évről 90 évre történő felemelése ráadásul számos gyakorlati problémát is felvet, továbbá a jelenlegi nemzetközi adatvédelmi szabályozási tendenciákkal is ellentétes irányba mutat.

A módosítás ezért a 90 éves korlátozás elhagyását tartalmazza, a közlevéltári törvényben meghatározott 30 éves védelmi idő számítását pedig az anyakönyvi eljárásról szóló törvény terminológiájának megfelelően pontosítja, és annak kezdetét az anyakönyvi alapbejegyzés időpontjához köti.

A kormánytisztviselők jogállásáról szóló 2010. évi LVIII. törvény módosítása

A 73. §-hoz

A „miniszterelnöki főtanácsadó/tanácsadó” megnevezést a kormánytisztviselők jogállásáról szóló 2010. évi LVIII. törvény 33. § (3) bekezdése alapján a miniszterelnök személyes tanácsadójaként tevékenykedő miniszterelnöki megbízottak használják, illetve ez a hivatkozás a velük történő kapcsolattartásban használatos. Ezen túl, a főtanácsadói, tanácsadói munkakörökbe a Miniszterelnökséget vezető államtitkár - mint a munkáltatói jogokat gyakorló - nevezhet ki egy adott személyt, a megbízottak esetében ez a miniszterelnök hatásköre. A két kategória elkülönítésére ezért szükséges az elnevezés módosítása.

A területfejlesztésről és a területrendezésről szóló 1996. évi XXI. törvény, valamint az épített környezet alakításáról és védelméről szóló 1997. évi LXXVIII. törvény módosításáról szóló 2010. évi CXVI. törvény módosítása

A 74. §-hoz

A törvénymódosítás az e-közműre, valamint az építésügyi monitoringrendszerre vonatkozó szabályozás bevezetésének kezdő időpontjaként 2012. január első napját határozta meg a 11. § (2) bekezdésében. Indokolt azonban hosszabb felkészülési idő biztosítása a jogalkalmazóknak, így a módosítással a rendszerek bevezetési kötelezettségét két évvel elhalasztani.

A nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvény módosításáról szóló 2011. évi XLI. törvény eltérő szöveggel történő hatálybaléptetése

A 75. §-hoz

Lásd az I. fejezetre vonatkozó indokolást.

Az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény módosításáról szóló 2011. évi LXXXVI. törvény módosítása

A 76. §-hoz

Az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény módosításáról szóló 2011. évi LXXXVI. törvény tartalmi és kodifikációs hiányosságainak kiküszöbölése érdekében történő technikai jellegű módosítások.

A közbeszerzésekről szóló 2011. évi CVIII. törvény eltérő szöveggel történő hatálybaléptetése

A 77. §-hoz

(1) bekezdéshez:

A Legfőbb Ügyészség sajátos szervezeti felépítéséből adódó igények és az ezzel kapcsolatos sajátos gazdálkodási szabályok indokolják, hogy a közbeszerzésekről szóló 2011. évi CVIII. törvényben az ügyészség jogi személyiséggel nem rendelkező, de kötelezettségvállalásra jogosult szervei beszerzéseinek értékét ne kelljen egybeszámítani.

(2) bekezdéshez:

Lásd az I. fejezetre vonatkozó indokolást.

A köztársasági elnök jogállásáról és javadalmazásáról szóló 2011. évi CX. törvény eltérő szöveggel történő hatálybaléptetése

A 78. §-hoz

Magyarország legfőbb közjogi méltóságai a közélet fontos résztvevői, a rendelkezésükre álló adományozási keret tisztségük betöltése során biztosítja, hogy nemzeti érdekeket szolgáló közéleti szerepeiket zavartalanul elláthassák. A keretek felett az említett személyek rendelkezni jogosultak, a támogatottak körét egyedi döntéssel határozzák meg. Mivel a módosított törvényben a jelenlegi szabályozás alapján a támogatottak köre nem teljesen egyértelmű, és az Országgyűlés elnöke, valamint a volt köztársasági elnökök által támogatott kör korlátozása nem cél, a támogatható szervezetek, személyek körének pontosítása szükséges.

Az egyes adótörvények és az azzal összefüggő egyéb törvények módosításáról szóló 2011. évi CLVI. törvény eltérő szöveggel történő hatálybaléptetése

A 79. §-hoz

(1) bekezdés: A szövegrész cserével érintett jogszabályhely megjelölésének helyesbítése.

(2) bekezdés: Jogtechnikai és szövegpontosító módosítás.

(3)-(5) bekezdés: Célja a lízingcégek által igénybe vehető ingatlanforgalmazási célú illetékkedvezményi és gépjármű-forgalmazási célú illetékmentességi rendelkezések tekintetében a jelenleg hatályos szabályozás fenntartása, mely a törvény kihirdetést követő napon történő hatályba lépésével biztosítható.

(6)-(10) bekezdés: Jogtechnikai és szövegpontosító módosítás.

(11) bekezdés: 2012-től bármely, visszavásárlási értékkel nem rendelkező betegségbiztosítás - kifizető által fizetett - díja adómentessé válik. A biztosító betegségbiztosítás alapján nyújtott szolgáltatása általában adómentes. Így adómentes a magánszemély által fizetett betegségbiztosítás alapján nyújtott valamennyi szolgáltatás, továbbá a kifizető által magánszemély javára kötött betegségbiztosítás alapján természetben nyújtott szolgáltatás, valamint a költségek fedezetére nyújtott szolgáltatás. Garanciális megfontolásokból (elkerülendő, hogy a kifizető által magánszemély javára kötött, adómentes díjú betegségbiztosítások jövedelemjuttatásra legyenek felhasználhatók) ugyanakkor a kifizető által magánszemély javára kötött betegségbiztosítások jövedelmet pótló szolgáltatása csak meghatározott értékhatáron belül minősül adómentesnek.

(12) bekezdés: A kulturális adó hatálya alá tartozó termékkört pontosítja.

A környezetvédelmi termékdíjról szóló 2011. évi LXXXV. törvény módosítása és eltérő szöveggel történő hatálybaléptetése

A 80. §-hoz

A módosítás törvényi szinten pontosítja a jogutód nélküli megszűnés eseteiben a termékdíj-kötelezettség keletkezésének időpontját, valamint szövegpontosítással kizárja a nem egységes jogalkalmazás kialakulását és az alkalmazandó eljárási szabályok és hatóságok megnevezését pontosítja.

Részben a NAV módosult eljárási rendje miatt szükséges, részben a kiegészítés a célja, hogy összhangot teremtsen az eddigi szabályozás, a gyakorlat, valamint a mezőgazdasági termelőkre vonatkozó speciális európai uniós szabályozás között.

A 2011. évi LXXXV. törvény (a továbbiakban: Ktdt.) 19. § (2) bekezdésének nem 2012. január 1. napjától kell hatályosnak lenni, míg a (3) bekezdésnek csak 2012. január 1. napján kell hatályba lépnie. Emiatt eltérő szövegezéssel kell a Ktdt. módosítását megjeleníteni.

A módosítás és kiegészítés célja, hogy a Ktdt. összhangba kerüljön a közpénzek felhasználására vonatkozó hatályos szabályokkal, valamint az alkotmányos garanciákkal. Ennek megfelelően a közpénz felhasználás ellenőrzését ki kell terjeszteni az ellenőrzés alá vont teljesítési segédjére (pl. alvállalkozójára), illetőleg alkotmányos garanciát teremt az ellenőrzésről kötelezően készítendő jegyzőkönyv.

A Ktdt.-ben kihirdetett bírságolásra vonatkozó rendelkezések pontatlanul kerültek meghatározásra az egyéni hulladékkezelők esetére.

Egyes adótörvények és azzal összefüggő egyéb törvények módosításáról szóló 2011. évi CLVI. törvény technikai módosításáról

A 81. §-hoz

A notifikációs klauzula pontosítása.

-----STARTING---POINT---VEGE---

III. Fejezet

A 82. §-hoz

A törvény hatálybalépésével kapcsolatos rendelkezések.

A 83. §-hoz

A bírságbevételek központosításával összefüggő átmeneti rendelkezések.

A 84-87. §-hoz

A törvény egyéb rendelkezéseivel összefüggő hatályon kívül helyező, valamint egyes törvényi előírások hatálybalépését megakadályozó rendelkezések.

A 88. §-hoz

Lásd a 29. §-ra vonatkozó indokolást.

A Nemzeti Civil Alapprogram bevételeivel kapcsolatos módosítás

A 89. §-hoz

A Nemzeti Civil Alapprogramról szóló 2003. évi L. törvény módosítása a központi költségvetési forrásautomatizmusra vonatkozó, 2013-tól érvényesülő szabályt állapítja meg.

A 90. §-hoz

Európai irányelveknek történő megfeleltetés.