2019. évi VI. törvény indokolása

a Magyarország Kormánya és a Szlovák Köztársaság Kormánya között a közös államhatáron, Dunakiliti és Doborgaz (Dobrohošť) között létesítendő, kerékpárosok és gyalogosok közlekedésére szolgáló híd, valamint a hídhoz kapcsolódó létesítmények felépítéséről szóló Megállapodás kihirdetéséről

Általános indokolás

A 2012. évi XXIV. törvénnyel kihirdetett, Magyarország Kormánya és a Szlovák Köztársaság Kormánya között a közös államhatáron átvezető közutak forgalmi jellegéről Pozsonyban, 2012. február 27. napján aláírt Megállapodás 1. Cikk (2) bekezdése szerint „a 30 méternél hosszabb szerkezetű határhidak létesítéséről a Szerződő Felek minden esetben külön állapodnak meg”, ezért a tervek szerint 498 méteres mederhíd megépítéséhez nemzetközi szerződés megkötése szükséges.

A Dunakiliti és Doborgaz (Dobrohošť) között tervezett híd felépítése lehetőséget teremthet arra, hogy a térségben levő, eddig elszigetelt határ menti települések között kapcsolat alakuljon ki. Az új kapcsolat nem érint európai gyorsforgalmi hálózatot, elsősorban a helyi lakosság és a kerékpáros turizmus igényeit fogja kielégíteni. Az új híd által az EuroVelo 6 „Folyók útja” nemzetközi kerékpárút szlovák és magyar szakaszai között is kapcsolatot létesít, mely pozitív hatással van a Szigetköz kerékpáros turizmusának és ezáltal a térségben működő kis- és középvállalkozások fejlődésére.

A gyalogos-kerékpáros híd szerepel a 2014-2020. évek közötti határ menti közúti infrastruktúra-fejlesztésekről szóló 1007/2016. (I. 18.) Korm. határozatban található projektek indikatív listáján.

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve a (3) bekezdés b) pontja alapján az Országgyűlés ad felhatalmazást a Megállapodás kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. § (1) bekezdés]. Mivel a Megállapodás tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának megfelelően tartalmazza a belső jogba transzformált Megállapodás hiteles magyar nyelvű szövegét.

A 4-5. §-hoz

A 4. § rendelkezik a Megállapodás belső jogi hatálybalépésének napjáról, amely az Nksztv. 10. § (1) bekezdése értelmében egybeesik a nemzetközi jogi hatálybalépés időpontjával. A hatálybalépés naptári napját a külgazdasági és külügyminiszter annak ismertté válását követően a Magyar Közlönyben haladéktalanul közzétett közleményével állapítja meg. Emellett az 5. § alapján a törvény végrehajtásáról a közlekedésért felelős miniszter gondoskodik.