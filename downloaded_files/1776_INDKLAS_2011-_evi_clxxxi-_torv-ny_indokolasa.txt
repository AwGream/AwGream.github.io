2011. évi CLXXXI. törvény indokolása

a civil szervezetek bírósági nyilvántartásáról és az ezzel összefüggő eljárási szabályokról

-----STARTING---POINT---ALTALANOS--- 

A jogalkotó elismerve a civil szféra fontosságát, elkötelezett az erős civil társadalom kialakítása mellet, s a civil önszerveződés elősegítése érdekében kialakításra kerül egy átlátható, modern szabályozás az alapítványok, egyesületek, egyéb szerveztek nyilvántartásával összefüggő eljárásokra.

A civil szervezetek bírósági nyilvántartásáról és az ezzel összefüggő eljárási szabályokról szóló törvény legfontosabb célkitűzése a civil és egyéb szervezetek (a továbbiakban együtt: szervezetek) nyilvántartásával kapcsolatos eljárásrend modernizálása. A törvény célja továbbá, hogy megszüntesse azt a jelenlegi helyzetet, hogy az eljárási szabályok a szervezetek jogállását, jogait és kötelességeit szabályozó anyagi jogszabályokban, illetve az e törvények felhatalmazásával kiadott jogszabályokban kerültek elhelyezésre. Fontos cél volt azon eljárási szabályok törvényi szintre emelése is, melyeket az elmúlt évtizedekben a bírósági joggyakorlat munkált ki, figyelemmel arra, hogy a korábban említett szabályozás nem adott valamennyi kérdésre könnyen eldönthető választ. A modern eljárásrend kidolgozása azonban csak az egyik lépés annak érdekében, hogy a szervezetek nyilvántartása a modern jogállami követelményeknek megfelelően történjen meg. Ezzel párhuzamosan folyamatban van egy olyan informatikai rendszer kialakítása, amely nem pusztán a kérelmek elektronikus úton történő benyújtásának lehetőségét teremti meg, hanem a bírósági ügyintézés elektronikus útra telését is lehetővé teszi, biztosítva ezzel a bírósági eljárás időszerűségét. A törvény egyik igen lényeges nóvuma tehát az, hogy - a hagyományos papír alapon történő kommunikáció mellett - 2012. június 30-ától biztosítja az elektronikus úton való eljárás lehetőségét a szervezetek számára. A szervezeteknek a jövőben kérelmeiket erre a célra rendszeresített űrlapokon, az interneten keresztül is benyújthatják majd. Amennyiben ezt az utat választják amellett, hogy postaköltséggel sem kell számolniuk az eljárás során, lehetővé válik az is, hogy az elektronikus úton történő kézbesítés megtörténte után a kérelmezők azonnal átvehessék a bírósági iratokat, tovább csökkentve ezáltal az eljárás időigényességét, adminisztratív terheit.

A törvény - ugyancsak 2012. június 30-ától - megteremti a cégeljárásban már ismert egyszerűsített eljárás lehetőségét is, melynek eredményeképpen az elektronikus úton eljáró kérelmezőknek, hiánytalan kérelem benyújtás esetében mindössze, legfeljebb 15 napot kell várniuk a szervezet bejegyzésére, illetve a szervezettel összefüggő változásbejegyzési kérelem elintézésére. E kérelmek előterjesztését segítendő a törvény végrehajtási rendelete a mintaokiratok mellett a csatolandó okiratokra (pl. székhelyhasználat jogcímét igazoló okirat, névviselési engedély) is mintát fog rendszeresíteni.

Az elmúlt években, a gyakorlatban problémát jelentett, hogy a törvények nem rendezték megfelelően a szervezetek megszűnésérét, ez adott okot egyebek mellett a 2/2008. Közigazgatási-polgári jogegységi határozat elfogadására is, amely rögzíteni kívánta a felszámoló feladatait a vagyonnal rendelkező társadalmi szervezet (egyesület) megszűnése esetén. E jogegységi határozat is jelezte, hogy „a teljes körű és ellentmondásoktól mentes jogi szabályozás hiányában a bírói jogértelmezésnek túl kell lépnie a vonatkozó jogszabályi kereteken és alkalmaznia kell a jogrendszeren belüli, kontextuális értelmezést”. A bírósági joggyakorlat által is felismert hiányosságot orvosolja az egyesülési jogról, a közhasznú jogállásról, valamint a civil szervezetek működéséről és támogatásáról szóló törvény (a továbbiakban: Ectv.), s erre építve válik kialakíthatóvá e törvényben a nyilvántartásból való törlés rendezett eljárásrendje.

A civil szervezetek számára kedvező, új szabály az, hogy a bíróság - a cégeljáráshoz hasonlóan - intézi az adószám és a statisztikai számjel beszerzését az azonosítók kiadására jogosult hatóságoktól; arra figyelemmel, hogy az úgynevezett „egyablakos” eljárás megteremtésének feltétele az informatikai kapcsolat kialakítása az eljáró szervek között e szabály hatálybalépésre is 2012. június 30-án kerül sor. Az ügyfélbarát eljárás érdekében azonban a törvény a hagyományos papír alapon történő eljárás esetében a bíróság feladatává teszi az adószám és a statisztikai számjel beszerzését.

E törvény tartalmazza továbbá a közhasznú nyilvántartásba vétel, illetve törlés eljárási szabályait is, s ezzel összefüggésben módosítja a felsőoktatásról szóló 2005. évi CXXXIX. törvényt és a cégnyilvánosságról, a bírósági cégeljárásról és a végelszámolásról szóló 2006. évi V. törvényt is. A szabályozás indoka, hogy az Ectv. hatályon kívül helyezi a közhasznú szervezetekről szóló 1997. évi CLVI. törvényt, így az eljárási szabályokat e törvényben szükséges elhelyezni.

A bíróság nyilvántartásban szereplő egyéb szervezetek esetében is érvényesülnek e törvény általános szabályai, azzal, hogy érvényesülésüknek korlátja az, ha a szervezetre irányadó törvény másként rendelkezne, mert ebben az esetben e törvény rendelkezései élveznek elsőbbséget. Így például a párt, a sportszervezetek, a kölcsönös biztosító egyesület, a szakszervezet, a köztestület esetében e törvény rendelkezéseit akkor kell alkalmazni, ha a szervezetre irányadó törvény eltérően nem rendelkezik.

A törvény ugyancsak új szabályt hoz a köztestületek vonatkozásában. A köztestület sajátos szervezet ugyanis abból a szempontból, hogy a Polgári Törvénykönyvről szóló 1959. évi IV. törvény alapján a köztestület önkormányzattal és nyilvántartott tagsággal rendelkező jogi személy, amelynek létrehozását törvény rendeli el s a tagságához, illetőleg a tagsága által végzett tevékenységhez kapcsolódó közfeladatot lát el. Tekintettel arra, hogy alapítása nem az alapítók elhatározásán, hanem törvényi rendelkezésen (főszabály szerint kötelezésen) alapul, s ugyancsak törvény rögzíti a köztestület működésének szabályait, az általuk ellátandó, illetve ellátható feladatok körét, e szervezetek nyilvántartásba vétele nem feltétlenül szükséges. Tekintettel arra, hogy minden köztestület sajátos abból a szempontból, hogy milyen feladat ellátására jön létre a törvény továbbra is főszabálynak tekinti a nyilvántartásba vételt (noha a jogi személyiség nem a nyilvántartásba vétellel keletkezik, hanem a törvény rendelkezésével), azonban a köztestületet szabályozó törvényre bízza annak eldöntését, hogy szükséges-e a köztestület nyilvántartásba vétele. Ezzel párhuzamosan módosításra kerül a közjegyzőkről szóló 1991. évi XLI. törvény, és a bírósági végrehajtásról szóló 1994. évi LIII. törvény, az igazságügyi szakértői kamaráról szóló 1995. évi CXIV. törvény és az ügyvédekről szóló 1998. évi XI. törvény is, így az e törvényben szabályozott szakmai kamarákat a bíróság a jövőben nem fogja nyilvántartani, azok ugyanis teljes körűen szabályozottak az említett törvényben, így szükségtelen ezen kamarák bírósági nyilvántartásban való szerepeltetése.

A törvény V. Fejezete szabályozza az Országos Bírósági Hivatal (a továbbiakban: OBH) által működtetett, a bíróságok, valamint a felek és az eljárásban részt vevő egyéb személyek részére rendelkezésre álló, az interneten elérhető országosan egységes számítástechnikai rendszerének (a továbbiakban: informatikai rendszer) törvényi szintre tartozó szabályait. Meghatározza annak főbb alkalmazásait. Az informatikai rendszer biztosítja azt, hogy a bíróság a törvényben meghatározott nemperes eljárásokat elektronikus úton tudja lefolytatni, s ugyancsak elektronikus úton tud kapcsolatot tartani a kérelmezőkkel és a többi nyilvántartást vezető bírósággal, illetve az eljárásokban közreműködő hatóságokkal. E rendszer szolgál továbbá a nyilvántartás vezetésére is, továbbá az országos névjegyzék kialakítására, mellyel biztosítható a nyilvántartás adatainak interneten való elérhetősége.

Az informatikai rendszer biztonságos működtetését, átlátható működtetését szolgálja az a rendelkezés, melynek értelmében az informatikai rendszerhez kizárólag azonosítást követően lehet hozzáférni, s ennek ellenőrizhetősége érdekében az OBH-nak, illetve a rendszert alkalmazó bíróságoknak szerep alapú jogosultságkezelést (jogosultságkezelő rendszert és mechanizmust) kell kialakítania. Tekintettel arra, hogy a nemeperes eljárás egyes lépései, mozzanatai automatizálhatóak (emberi közreműködést nem igényelnek), a törvény lehetőséget ad arra, hogy a kifejezetten emberi közreműködést nem igénylő, e törvény szerinti eljárási cselekmények automatizáltan is végezhetőek legyenek. E cselekmények a kérelmezők szempontjából értelemszerűen a bíróság cselekményeinek minősülnek, így azokat az eljáró bíróság nevében kell elvégezni. A bírósági folyamatok és a rendszerhez való hozzáférés ellenőrizhetősége érdekében naplót kell készíteni a legfontosabb eseményekről, így pl. a felhasználók adatbevitelének és adatrögzítésének tényéről, az adatbevitel, illetve adatrögzítés időpontjának, valamint az azt végző személy nevének megjelölésével, az üzemzavar terjedelméről és időtartamáról. A napló adatait meg kell őrizni és biztosítani kell, hogy azok folyamatosan hozzáférhetőek és olvashatóak legyenek, továbbá biztosítani kell az adatok megismeréséhez szükséges technikai eszközöket. A napló adatairól adatszolgáltatásra kizárólag megkeresésre, az adatkérés jogszerűségének igazolását követően kerülhet sor. Fontos az is, hogy az eljárásban keletkezett iratokat az informatikai rendszerben történő tárolás mellett el kell menteni, e rendelkezés célja, hogy biztosított legyen ezen iratok hosszú távú, biztonságos őrzése. Ezt olyan módon kell az OBH-nak biztosítania, hogy a mentési rendszerben tárolt adatok folyamatosan hozzáférhetőek legyenek, s az olvashatóságukhoz szükséges technológia hozzáférhető legyen.

Az eljárási határidők számíthatósága szempontjából lényeges szabály az, hogy az informatikai rendszer működésében keletkezett üzemzavarról és annak megszűnéséről az informatikai rendszer a bíróságot elektronikus levélben, az üzemzavar idején a szolgáltatást igénybe venni kívánó kérelmezőket pedig a szolgáltatás igénybevételének megkísérlésekor elektronikus üzenetben értesíti. Az üzemzavarról, valamint annak megszűnéséről az internetes felületen is tájékoztatást kell adni. Eljárási garanciaként (az eljárási határidők megfelelő számíthatósága érdekében) pedig a rögzítésre kerül az is, hogy a törvény által meghatározott határidőbe nem számít bele az a nap, amely során legalább négy órán át fennálló üzemzavar akadályozta az informatikai rendszer működését. A törvény rögzíti, hogy az az esemény számít üzemzavarnak, amely az informatikai rendszer szolgáltatásainak igénybevételét korlátozza vagy megakadályozza. E körbe tartozik az informatikai rendszerben végzett karbantartás, tervezett leállítás is. A rendszerben tárolt adatok fontosságára tekintettel a törvény az OBH feladatává teszi informatikai biztonsági és szervezet szervezési követelményeinek teljesítését, illetve érvényesítését. Fontos elvárás ugyanis a rendszerrel szemben, hogy biztosított legyen az adatok védelme a jogosulatlan hozzáféréstől, módosítástól, törléstől vagy megsemmisüléstől. Fontos továbbá az is, hogy az adatokat csak az ismerhesse meg, akinek az eljárás irataiba való betekintést törvény biztosítja.

A VI. Fejezet a bírósági eljárás nyilvánosságával összefüggő kérdéseket rendezi, s rögzíti az OBH és a bíróságok ezzel kapcsolatos kötelezettségeit. Az OBH feladata e körben az informatikai rendszer működtetése, így biztosítva ezzel a nyilvántartás nyilvánosságára vonatkozó követelmények megvalósítását. A nyilvántartás és így az országos névjegyzék is közhiteles nyilvántartás. A nyilvántartás fennálló, illetve törölt adatai nyilvánosak, azok az országos névjegyzék útján az interneten azonosítás nélkül tekinthetőek meg. Az anyagi jogi szabályoknak megfelelően rögzítésre kerül továbbá az is, hogy az alapítvány és az egyesület bírósághoz benyújtott iratai nyilvánosak, azokat tehát bárki megtekintheti, azokról feljegyzést készíthet. A nyilvánosság alóli kivételt jelent az egyesület szerve ülésének jelenléti íve, valamint az egyesület tagjairól készült nyilvántartás. Amennyiben - törvény rendelkezése alapján - az informatikai rendszerben tárolt iratról (adatról) elektronikus úton kerül sor adatközlésre az adatszolgáltatás jogcímét, időpontját és az adatkérő személyét azonosítható módon rögzíteni kell, s az ezzel összefüggő adatokat az informatikai rendszer útján meg kell őrizni. A szervezet nyilvános iratai a szervezetet nyilvántartó bíróságnál tekinthetők meg, amennyiben az irat elektronikus iratként rendelkezésre áll az az erre kijelölt helyiségben, az informatikai rendszer alkalmazásával, elektronikus úton, míg a papír alapon rendelkezésre álló irat papír alapon tekinthető meg.

A törvény meghatározza azt is, hogy kinek milyen körben adható a szervezet adatairól másolat, kivonat vagy bizonyítvány, s rögzíti, hogy ezen okiratok kiadását a szervezet kérheti. Kérelmező a szervezet lehet, illetve alapítvány esetében az alapító is. A másolat a nyilvántartás valamennyi fennálló és törölt adatát, a kivonat a nyilvántartás fennálló adatait, a bizonyítvány pedig - a kérelemtől függően - a nyilvántartás egyes fennálló vagy törölt adatait hitelesen tanúsítja, illetve azt, hogy valamely meghatározott bejegyzés a nyilvántartásban nem szerepel(t). A másolatot, a kivonatot vagy bizonyítványt jogszabályban meghatározott módon kell elkészíteni. Az egyes adatok mellett fel kell tüntetni az adat (illetve annak törlése) bejegyzésének és a bejegyzés alapjául szolgáló határozat jogerőssé válásának időpontját is. A záradékban szerepeltetni kell, ha az okiratban szereplő adatokat illetően változásbejegyzési eljárás van folyamatban az adott nyilvántartást vezető bíróságnál, és azt is fel kell tüntetni, hogy az melyik adatot érinti.

-----STARTING---POINT---RESZLETES---

Az 1. §-hoz

A törvény rögzíti, hogy a civil szervezeteket a szervezet székhelye szerint illetékes törvényszék veszi nyilvántartásba. A bíróság illetékességét a nyilvántartással összefüggő polgári nemeperes eljárások esetében nem befolyásolja az sem, ha a szervezet székhelye (változásbejegyzési eljárás eredményeként) megváltozik, ezzel szemben a polgári peres eljárások lefolytatására - a törvényben meghatározott kivétellel - a szervezet székhelye szerinti bíróság illetékes. E rendelkezés indoka az, hogy míg a nemepers eljárás alapvetően írásbeli eljárás így az illetékes bíróság földrajzi elhelyezkedése nem bír fontossággal, addig a peres eljárások esetében a feleknek nehézséget okozhat az, ha a székhelyüktől távolabb eső bíróság előtt kell eljárniuk.

A 2-4. §-hoz

A törvény meghatározza a bíróság feladatait, melyek a következők: nyilvántartásba vételi eljárás, változásbejegyzési eljárás, nyilvántartásból való törlési eljárás, és azon egyéb polgári nemperes eljárásoknak a lefolytatása, melyet törvény a bíróság hatáskörébe utal, a bíróság feladata az is, hogy vezesse a civil szervezetek nyilvántartását, valamint az, hogy a nyilvántartás adatairól tájékoztatást adjon.

A bíróság az ügyet - a kérelem benyújtásának módjától függetlenül - elektronikus úton intézi, egyebek mellett erre szolgál az OBH által működtetett számítástechnikai rendszer (az informatikai rendszer). Az ügyintézési folyamatok elektronikus útra terelésével biztosítható számos iratkezelési, ügyviteli folyamat leegyszerűsítése, automatizálása, így biztosítva azt, hogy a bíróság az eljárására rendelkezésre álló idő alatt az ügy érdemével foglalkozhasson. A bíróság az eljárás során elektronikus úton kommunikál a kérelmezővel, ha a kérelmező beadványát elektronikus úton nyújtja be. A kérelmezőnek beadványát vagy minősített elektronikus aláírással kell ellátnia és azt a rendszerbe bevinnie vagy a közigazgatási hatósági eljárás és szolgáltatás általános szabályai szerinti biztonságos kézbesítési szolgáltatás igénybe vételével kell benyújtania (7. §). Összhangban továbbá a törvény egyik fő céljával, azaz a széttagolt szabályozás egységesítésével, a törvény 4. §-ában rögzítésre kerül, hogy pontosan mely szervezeteket kell a bíróságnak nyilvántartania.

Az 5. §-hoz

A törvény - más nemperes eljárások szabályozásához hasonlóan - rögzíti, hogy a törvényben szabályozott polgári nemperes eljárásokban azokra az eljárási kérdésekre, amelyeket ez a törvény nem szabályoz, a Polgári perrendtartásról szóló 1952. évi III. törvény (a továbbiakban: Pp.) szabályai - a polgári nemperes eljárás sajátosságaiból eredő eltérésekkel - megfelelően irányadók.

A bíróságon belüli feladatok jobb szervezhetősége érdekében a törvény lehetővé teszi a bírósági titkárok teljes körű részvételét az eljárásban. E szabályozással biztosítható, hogy a bíráknak kizárólag azokat az ügyeket kelljen intézniük, melyek valóban bírói közreműködést igényelnek. E szabály annak érdekében, hogy ennek kedvezőbb hatásai mielőbb érvényesülhessen a törvény hatálybalépésekor folyamatban lévő eljárásokban is alkalmazandó.

Az eljárás jellegéből adódóan szünetelésnek a törvényben meghatározott esetekben van helye (így nincs, helye a kérelmező kérelmére), szünetelésre akkor kerül sor, ha például ha az elektronikus útra kötelezett vagy elektronikus utat választó kérelmező nem biztosítja azt, hogy részére a hivatalos iratok elektronikus úton kézbesíthetőek legyenek, ugyancsak szünetel az eljárás.

A szabályozás egyik új eleme, hogy a törvényben szabályozott eljárásokban is alkalmazni kell a törvénykezési szünet Pp.-ben foglalt szabályait, azaz a napokban megállapított határidőbe nem számít bele minden évnek a július 15-től augusztus 20-ig terjedő időszaka. A Pp. 104/A. § (2) bekezdésének d) pontja szerint a határidő számítás e speciális szabálya nem érvényesül akkor, ha a felek ezt közösen kérik. Tekintettel arra, hogy a Pp. szabályait az e törvényben szabályozott eljárásokban is megfelelően alkalmazni kell, e rendelkezés is érvényesül; így az ítélkezési szünet időszakában is lehetőség van arra, hogy a kérelmező kérje az eljárás folytatását az ítélkezési szünet alatt is.

A törvény egyértelműen rögzíti, hogy a törvényben szabályozott eljárásokban ügyvédi képviselet esetében az ügyvédnek a beadvány minden példányát aláírásával kell ellátnia, egyébként pedig a beadványnak a magánokiratra előírt formai követelményeknek kell megfelelnie [Pp. 93. § (3) bekezdés].

A 6-14. §-hoz

A törvényben szabályozott eljárások, mint általában a nyilvántartás vezetéssel összefüggő eljárások (pl. cégeljárás) tipizálhatók, ezért a törvény űrlapon történő kérelem előterjesztési kötelezettséget ír elő, arra az esetre, ha jogszabály - a törvény felhatalmazása alapján kiadott rendelet - a beadvány benyújtására űrlapot rendszeresít.

Az űrlapon történő eljárás kötelezettsége mind az elektronikus úton, mind a hagyományos, papír alapon történő eljárás esetében érvényesül, s ugyancsak mindkét esetben mód van mellékletek csatolására a beadványhoz.

Elektronikus úton történő eljárás esetén a beadványt két módon lehet benyújtani. A beadvány adatait minősített elektronikus aláírással kell ellátni az informatikai rendszer által biztosított felületen vagy a közigazgatási hatósági eljárás és szolgáltatás általános szabályai szerinti biztonságos kézbesítési szolgáltatás igénybe vételével kell benyújtani.

A törvény 8. §-a alapján a nemperes eljárásokban egyes szervezetek (pl. köztestület, közhasznú szervezet) a beadványokat kizárólag elektronikus úton terjeszthetik elő, ugyanez a kötelezettség terheli a jogi képviselővel eljáró kérelmezőket, továbbá azt a kérelmezőt, aki az egyszerűsített nyilvántartásba vételi (változásbejegyzési) eljárás lefolytatását kéri. A közhasznú szervezetté minősítést kizárólag elektronikus úton előterjesztett kérelmemmel lehet kérni, s a közhasznú szervezetnek az e törvényben szabályozott polgári nemperes eljárásokban elektronikus úton kell eljárnia.

A törvény a jogi képviselő és az elektronikus úton eljáró kérelmező feladatává teszi a papír alapú okiratok elektronikus okirati formába történő átalakítását és megőrzését. Mind a jogi képviselő, mind az elektronikus úton eljáró kérelmező kötelessége, hogy a bíróság felhívására bemutassa az általa őrzött okiratokat. Értelemszerűen ez csak egy lehetőség a kérelmező részére, hiszen arra is lehetősége van, hogy az említett okiratot - elektronikus aláírás alkalmazásával - elektronikus formában készítse el; ebben az esetben értelemszerűen az elektronikus okiratot küldheti meg a bíróság részére. A törvény értelmében az okirat akkor tekintendő elektronikus okirati formába átalakítottnak, ha az okirat elektronikus másolatának képe megegyezik a papír alapú okiratéval.

A törvény 10. §-a vélelmet állít fel a tekintetben, hogy a beadvány elektronikus benyújtására szolgáló, e törvényben és külön jogszabályban meghatározott módokat és technikai eszközöket jogszerűen alkalmazzák.

A 11. § biztosítja valamennyi szervezett alapító személy részére azt, hogy elektronikus úton forduljon kérelmével a bírósághoz, abban az esetben, ha vállalja azt a kötelezettséget, hogy az eljárás teljes szakaszában elektronikus úton fog eljárni, azaz ilyen módon teljesíti az esetleges hiánypótlási kötelezettségét, s a bíróság által megküldött iratokat is elektronikus úton veszi át. A törvény ugyanakkor - méltánytalan helyzetetek elkerülése érdekében - biztosítja azt a jogot a kérelmezőnek, hogy kérhesse a papír alapú eljárásra való áttérést, abban az esetben, ha olyan körülmény következne be, amely miatt vállalt kötelezettségét már teljesíteni nem tudja. A kérelmet az eljárásban egyébként benyújtandó iratokat papír alapon történő benyújtásával egyidejűleg nyújthatja be a bíróságnak. A bírósági folyamatok egyszerűsítése érdekében a törvény úgy rendelkezik, hogy csak az áttérés iránti kérelem elutasításáról kell a bíróságnak végzést hozni, míg engedélyezés esetén nem. Az eljárást gyorsító szabály az is, hogy az áttérés iránti kérelem elutasításáról hozott végzés ellen fellebbezésnek nincs helye, így azt a kérelmező kizárólag az eljárást befejező végzésben sérelmezheti. A felesleges bírósági eljárások elkerülése érdekében a törvény rögzíti azt is, hogy a papír alapú eljárásra való áttérés iránti kérelem elutasítása esetén azonos okból ismételten áttérés iránti kérelmet nem lehet benyújtani, az ennek ellenére benyújtott áttérés iránti kérelmet a bíróság érdemi vizsgálat nélkül elutasítja.

Abban az esetben, ha a bíróság az áttérés iránti kérelmet elutasítja, felhívja a kérelmezőt, hogy a papír alapon megküldött beadványt szabályszerűen elektronikus úton nyújtsa be. Ha a kérelmező e felhívásnak nem tesz eleget, a bíróság a kérelmet elutasítja. A bíróság mind a felhívást, mind az áttérés iránti kérelem elutasítását, mind a kérelem elutasítását papír alapon közli a kérelmezővel.

Tekintettel arra, hogy az új szabályozás célja az eljárások elektronikus útra terelése, nem szükséges a bíróság hozzájárulása ahhoz, hogy a kérelmező papír alapú eljárásban áttérjen az elektronikus útra, ehhez mindössze annyit kell tennie, hogy soron következő beadványát, elektronikus úton nyújtja be a bíróság részére.

A 13. § visszaigazolási kötelezettséget ír elő, az elektronikus úton benyújtott beadványok esetében, így a kérelmező azonnal értesítést kap arról, ha kérelme elküldése sikeres volt, azaz az megérkezett az informatikai rendszerbe.

A bíróság az igazságügyért felelős miniszter rendeletében meghatározott módon rögzíti az informatikai rendszerben azokat az adatokat, illetve azokat az iratokat, melyeket a bíróságra érkeztek, ezzel biztosítva az elektronikus ügyintézés alapvető feltételét, azaz az iratok elektronikus úton történő rendelkezésre állását abban az esetben is, ha a kérelmező egyébként papír alapon fordul a bírósághoz. Tekintettel arra, hogy a papír alapú iratok elektronizálása - nagy mennyiségű irat esetében - időigényes folyamat erre a törvény maximálisan öt munkanapot biztosít, melyet az ügyintézési határidő számítása szempontjából figyelmen kívül kell hagyni.

A 15-18. §-hoz

A bíróság az iratokat a papír alapon eljáró kérelmezőnek a Pp. szabályainak megfelelő alkalmazásával postai úton kézbesíti, míg az elektronikus úton eljáró részére elektronikus úton kézbesíti. Az elektronikus kézbesítés esetében a bíróság az iratokat külön törvényben meghatározott módon, a hivatalos szerv hivatalos iratainak kézbesítésére vonatkozó szabályok szerint, elektronikus úton kézbesíti.

A bíróság elektronikus úton kommunikál azokkal a hatóságokkal is, melyekkel az eljárások megfelelő lefolytatása érdekében kapcsolatot kell tartania.

A törvény 17. §-a a Pp.-től némileg eltérő szabályokat ad a belföldi idézési címmel és belföldi idézési című képviselővel sem rendelkező kérelmező eljárására. A Pp. 100/A. §-a alapján a felperesnek, ha belföldön sem lakóhellyel, sem tartózkodási hellyel vagy székhellyel nem rendelkezik, és a per vitelére magyarországi lakóhellyel vagy székhellyel rendelkező meghatalmazottja sincs, a keresetlevél beadásával egyidejűleg meg kell jelölnie kézbesítési megbízottjának nevét és címét. Ha e kötelezettségét elmulasztja a bíróság felhívja ennek pótlására. A nyilvántartással összefüggő eljárások esetében azonban az alábbi eltérések érvényesülnek. A kérelmezőnek már az eljárás elején rendelkeznie kell kézbesítési megbízottal, ellenkező esetben az eljárás szünetel és a Pp. szabályai alapján 6 hónap szünetelés után megszűnik. E körben egy kivételt tartalmaz a törvény, ez pedig a nyilvántartásba vételi kérelem benyújtása, eben az esetben a bíróság felhívja a kérelmezőt, hogy a kézbesítési megbízott nevét és címét harminc napon belül jelentse be. Az eljárás akkor is szünetel, ha az irat a kézbesítési megbízott részére nem volt kézbesíthető. Szünetelési ok az is, ha az elektronikus úton eljáró fél nem biztosítja azt, hogy részére (képviselő, kézbesítési megbízott részére) a hivatalos iratok elektronikus úton kézbesíthetőek legyenek. A szünetelésről a bíróságnak nem kell végzést hozni. Fontos, a Pp.-ben szereplő szabály azonban az, hogy az érdekelt feleket értesíteni kell arról, ha az iratot a címzett halála miatt vagy azért nem lehet kézbesíteni, mert a címzett a bejelentett címen ismeretlen, vagy onnan ismeretlen helyre költözött, erről; így amennyiben a szünetelés oka az, hogy az iratot a meghatalmazott vagy a kézbesítési megbízott részére nem lehet kézbesíteni, a bíróság erről a kérelmezőt értesíti.

A 19. §-hoz

A bíróság az iratait az informatikai rendszer alkalmazásával állítja elő, az ilyen módon előállított irat közokirat, azaz a bíróság által az informatikai rendszer alkalmazásával előállított vagy az informatikai rendszer útján automatizáltan előállított irat a Pp. 195. §-a szerinti elektronikus közokirat.

A 20-22. §-hoz

A 20. § határozza meg, hogy a nyilvántartásba vétel iránti kérelemnek mit kell tartalmaznia, s mely iratokat kell a kérelemhez csatolni. A kérelemnek tartalmaznia kell - egyebek mellett - az eljáró bíróság megjelölését, a kérelmező nevét, lakóhelyét (székhelyét), a szervezet nevét, székhelyét, képviselőjének nevét, lakóhelyét, a képviseleti jog terjedelmét és az alapító okirat, alapszabály (a továbbiakban együtt: létesítő okirat) keltét. Az adószám és a statisztikai számjel beszerzése érdekében - 2012. június 30-ától - a kérelemnek tartalmaznia kell a szervezet gazdasági tevékenységei közül a főtevékenységet. A kérelemben nyilatkozni kell arról is, hogy a szervezet célja szerint milyen tevékenységi körbe sorolható, e listát a törvény végrehajtási rendelete fogja tartalmazni. Értelemszerűen nyilatkozni kell az e törvény különös részében meghatározott adatokról, valamint a szervezet típusától függően meg kall adni azokat az egyéb adatokat is, melyeket az adott szervezetre irányadó külön törvény ír elő. Amennyiben a szervezet valamely szervezeti egységét jogi személlyé nyilvánítja a kérelemben erről is nyilatkoznia kell, s meg kell adnia a jogi személy szervezeti egység nevét, székhelyét, valamint a jogi személy szervezeti egység ügyintéző és képviseleti szervének nevét. Amennyiben pedig a szervezet rendelkezni fog rövidített vagy magyar nyelvű elnevezésének megfelelő idegen nyelvű elnevezéssel ezt is meg kell adni a kérelemben.

A kérelemhez az annak elbíráláshoz szükséges iratokat szükséges csatolni, így például a szervezet létesítő okiratát, a székhelyhasználat jogcímét igazoló okirat másolatát, a névhasználathoz, névviseléshez adott hozzájárulást, engedélyt.

A 23-24. §-hoz

A változásbejegyzési kérelem és a kérelemhez csatolandó iratok esetében hasonló a helyzet azzal, hogy értelemszerűen nem kell megadni azokat az adatokat, melyek a bíróság előtt már ismertek, így a változásbejegyzési kérelemnek az eljáró bíróság megjelölését, a kérelmező nevét, lakóhelyét (székhelyét), a kérelemmel érintett szervezet nevét és nyilvántartási számát, valamint az adatmódosítással érintett adatokat kell tartalmaznia, annak megjelölésével, hogy melyek az új adatok. A kérelemhez értelemszerűen azokat az iratokat szükséges csatolni, amelyek a bejegyezni kért új adat jogszabályszerűségét alátámasztják, hasonlóan a nyilvántartásba vétel iránti kérelemhez. Ha az adat módosításához a létesítő okirat módosítása is szükséges, akkor ahhoz a módosítás mellet csatolni kell a létesítő okirat változásokkal egységes szerkezetbe foglalt szövegét is. Az egységes szerkezetbe foglalt létesítő okiratot a cégeljárásban is meg kell küldeni a cégbíróság részére, a szabályozás annyiban tér el a cégeljárás szabályaitól, hogy a létesítő okirat, bíróságnak megküldött egységes szerkezetbe foglalt szövegét is alá kell írni.

A 25-27. §-hoz

Az Ectv. egyik igen fontos új szabálya az, hogy a civil szervezeteket is betereli a végelszámolás, felszámolási eljárás rendszerébe, ezzel biztosítva azt, hogy a szervezetek nyilvántartásból való törlésére ne kerülhessen sor visszaélésszerűen. Ez az új anyagi szabályozás értelemszerűen jelentős változást hoz az eljárási jog területén is. A 25-27. § meghatározza a nyilvántartásból való törlés iránti kérelem formai kellékeit és a kérelemhez csatolandó iratok körét, szabályozva azt az esetkört, mikor a szervezet saját elhatározásából szűnik meg, ebben az esetben a kérelemnek tartalmaznia kell az eljáró bíróság megjelölését, a kérelmező nevét, lakóhelyét, a kérelemmel érintett szervezet nevét és nyilvántartási számát, továbbá az arra való utalást, hogy a szervezet nyilvántartásból való törlésének törvényi feltételei bekövetkeztek. A kérelemhez pedig csatolni kell - alapítvány kivételével - a szervezet legfőbb szervének a szervezet megszűnését elhatározó ülése jegyzőkönyvét, a szervezet legfőbb szervének a szervezet megszűnését elhatározó ülése jelenléti ívét a tagok nevével, lakóhelyével, aláírásával, továbbá azokat az okiratokat, nyilatkozatokat, melyek alapján megállapítható, hogy a szervezet nyilvántartásból való törlésének törvényi feltételei bekövetkeztek. Ez utóbbi értelemszerűen a végelszámolás befejezését igazoló iratok benyújtását jelenti, azon szervezetek esteében, melyeknél az Ectv. vagy a rájuk irányadó törvény végelszámolási eljárás lefolytatását írja elő. A törvény nem határozza meg, hogy a kérelmet ki terjesztheti elő, az Ectv. és a Ctv. szabályaiból az következik, hogy a kérelmet a végelszámolónak, a végelszámolás lefolytatását követően kell benyújtania.

A 28. §-hoz

A 28. § határozza meg a bíróság feladatait a nyilvántartásba vételi kérelem benyújtását követően. E szerint a bíróságnak 30 nap áll rendelkezésére arra, hogy döntsön arról, hogy áttételnek, elutasításnak vagy adott esetben hiánypótlásnak van-e helye. Az ügyintézést könnyítő szabályként kerül rögzítésre - 2012. június 30-ai hatálybalépéssel az -, hogy az iratokat az informatikai rendszer alkalmazásával kell átadni, abban az esetben, ha illetékességi okból szükséges az ügy átadása.

A 29. §-hoz

A 29. § tartalmazza a kérelem elutasításának okait, felsorolva azokat az eseteket, melyek esetében a kérelem hivatalból történő elutasításának van helye. Így elutasítási ok az, ha az eljárásra a bíróság joghatósága törvény, európai uniós jogszabály vagy nemzetközi egyezmény rendelkezése alapján kizárt. A jogi képviselőkkel szemben joggal támasztható magasabb követelményekre tekintettel elutasítási ok az is, ha a jogi képviselő által benyújtott kérelem nem tartalmazza a kérelem alapvető elemeit [20. § (1) bekezdés] vagy elmarad a meghatalmazás csatolása. Ugyancsak elutasítási ok 2012. június 30-ától, ha a jogi képviselővel rendelkező kérelmező vagy az elektronikus eljárásra kötelezett kérelmező kérelmét nem elektronikus úton terjesztette elő.

A bíróság a kérelmet elutasítja akkor is, ha a kérelmező a hiánypótlási felhívást követően a kitűzött határidő alatt a hiánytalan kérelmet (annak a hiánypótlási felhívásban megjelölt részét) nem nyújtotta be, és emiatt a kérelem nem bírálható el. Azaz a kérelmezőnek a kérelmet teljeses egészében ismételten be kell nyújtania, nem csak azokat a hiányosságokat kell pótlólag kiegészítenie, melyek a kérelem elutasítását eredményezték. Annak érdekében azonban, hogy elutasítást követő ismételt kérelem beadás esetén ne kelljen a kérelmezőnek valamennyi iratot ismételten csatolnia a törvény, ha a benyújtásra harminc napon belül sor kerül, lehetővé teszi a korábbi iratok felhasználását az eljárásban.

A 30-33. §-hoz

A bíróságnak hatvan nap áll rendelkezésére a kérelem elbírálására, amelynek eredményeképpen, ha a kérelem megfelelő, a szervezetet nyilvántartásba veszi. A törvény - az ügyfélbarát eljárási szabályok megteremtése érdekében - a Pp. szabályaihoz képest enyhíti a hiánypótlási szabályokat, így lehetővé teszi, hogy a kérelmező kérelmezhesse a hiánypótlási időtartam meghosszabbítását. E szabály bevezetését az teszi lehetővé, hogy a szervezetek a nyilvántartásba vétellel nyerik el jogi személyiségüket, s működésüket kizárólag ezt követően kezdhetik meg; azaz nincs olyan függő jogi helyzet, melynek okán szigorú határidők közé kellene szorítani azon eljárási határidőket, melyeket a kérelmezők számára adnak határidőt. Más a helyzet természetesen azokkal a határidőkkel, melyeket a törvény a bíróság számára szab, azok az eljárások időszerű lefolytatása érdekében szigorú keretek közé szorítottak, s a bíróság által meg nem hosszabbíthatóak. Ezen indokokra figyelemmel a törvény lehetővé teszi, hogy a kérelmező a hiánypótlás teljesítésekor kérhesse azt, hogy a bíróság ismételt hiánypótlásra (ismételt hiánypótlás) hívja fel, ha a hiánypótlás teljesítésekor a kérelem vagy annak melléklete olyan - az eredeti kérelemben nem szereplő - hiányosságban szenvedne, amely alapján hiánypótlási felhívás kibocsátásának lenne helye. Az ismételt hiánypótlásra a hiánypótlás szabályait kell alkalmazni, azzal, hogy a bíróság a kérelmezőt nem hívhatja fel olyan hiány pótlására, amely az eredeti kérelemben vagy annak mellékletében is hiányos volt. E szabályokhoz kapcsolódik a törvény azon rendelkezése, amely előírja, hogy az informatikai rendszert úgy kell kialakítani, hogy alkalmas legyen jogszabályban meghatározott statisztikai adatok szolgáltatására. E statisztikai adatszolgáltatásnak része egy olyan mutató, amely a bíróság eljárásának időtartamát méri mind hiánypótlási időszakokkal, mind azok nélkül.

Bár a nemperes eljárások tipikusan írásban lefolytatandó eljárások, a törvény a Pp.-hez képest szélesíti a bíróság lehetőségét a tekintetben, hogy mikor idézheti a bíróság maga elé a felet a hiányok pótlására. E rendelkezés indoka ugyancsak az, hogy ha a bíróság szükségét érzi e szabály alkalmazásával is kapcsolatba léphessen az ügyféllel, személyes kioktatással segítve eljárási jogainak gyakorlását.

A törvény szigorú szabályt ír elő a bíróság elnöke részére, arra az esetre, ha az ügyben eljáró bíró nem tartaná a bíróság eljárására előírt eljárási határidőket. Amennyiben a bíróság döntési kötelezettségének határidőn belül nem tesz eleget, a bíróság elnöke felhívja a bírót (bírósági titkárt), hogy soron kívül [más ügyeket megelőzően, továbbá a törvénykezési szünet időszakában is], nyolc napon belül tegye meg a szükséges intézkedéseket a kérelem elbírálása érdekében. A bírónak (bírósági titkárnak) a kérelem elbírálását követően a bíróság elnökének be kell számolnia arról, hogy mi volt az indoka annak, hogy döntési kötelezettségének határidőn belül nem tett eleget.

A törvény rögzíti továbbá, hogy az ügyésznek - ha az ügyészség látja el a szervezet feletti törvényességi ellenőrzést - kézbesíteni kell a nyilvántartásba vételi, a változásbejegyzési és a nyilvántartásból való törlés iránti eljárás során a nem az ügy érdemében hozott fellebbezhető végzést és az ügy érdemében hozott végzést.

A 34. §-hoz

A törvény építve az Ectv. rendelkezéseire, kihasználva az új informatikai lehetőségeket - 2012. június 30-ai hatálybalépéssel - megteremti az egyszerűsített nyilvántartásba vételi eljárás cégeljárással rokon szabályait. Ezen eljárás feltétele az, hogy mint a létesítő okiratot, mind az ahhoz csatolandó mellékleteket (pl. székhelyigazolás) minta alkalmazásával kell elkészíteni. Az eljárásban - csakúgy, mint a cégeljárásban - nincs helye hiánypótlásnak, s a kérelmet kizárólag elektronikus úton lehet előterjeszteni. Ilyen eljárásra az egyesület és az alapítvány esetében van lehetőség, a kérelemhez ebben az esetben jogszabályban meghatározott mintaokirat alapján készült létesítő okiratot és mintaokirat szerinti mellékleteket kell csatolni. Ha az egyesület [4. § a) pont] vagy az alapítvány nyilvántartásba vétele iránti kérelemhez (változásbejegyzési kérelemhez) a jogszabályban meghatározott mintaokirat alapján készült létesítő okiratot csatolnak, a nyilvántartásba vételi kérelemhez csatolt nyomtatványon ezt a körülményt fel kell tüntetni. A bíróság a kérelemről az érkezését követő tizenöt napon belül határoz. Az eljárásban hiánypótlásnak nincs helye, azaz ha a kérelem hiányos azt a bíróság elutasítja.

A 35-36. §-hoz

A 35. és 36. § rendezi a szervezet nevével kapcsolatos feladatait a bíróságnak, így meghatározza a kérelem elbírálásának szempontjait, továbbá rendezi az eljárási lépéseket, ha a szervezet választott neve nem megfelelő. Amennyiben a nyilvántartásba vétel iránti kérelem áttételének vagy hivatalból történő elutasításának nincs helye, a bíróság hivatalból - az informatikai rendszer alkalmazásával - megvizsgálja, hogy a szervezet neve megfelel-e a névkizárólagosság, a névvalódiság és a névszabatosság követelményének. Ezt a bíróságnak a hiánypótlási felhívás kibocsátása előtt, ha pedig hiánypótlási felhívás kibocsátásának egyéb okból nem lenne helye, a határozat meghozatala előtt kell vizsgálnia.

Amennyiben a szervezet neve nem felel meg a törvényi követelményeknek, a bíróság felhívja a kérelmezőt az új név megjelölésére, mely esetben - értelemszerűen - szükséges a létesítő okirat módosítása és annak bíróság részére történő benyújtása is.

A 37-40. §-hoz

A változásbejegyzési eljárásra a szervezet nyilvántartásba vételére vonatkozó szabályokat kell alkalmazni. A törvény rögzíti, hogy a változásbejegyzési kérelmet a létesítő okirat módosítását, illetve az adat változását elhatározó közgyűlési határozat elfogadását követő hatvan napon belül kell a bíróságnak bejelenteni. Amennyiben e kötelezettségét elmulasztja a szervezet - illetve alapítvány esetében az alapító -, a bíróság erről az ügyészséget tájékoztatja és amennyiben szükségét látja (pl. az tűnik ki a szervezet irataiból, hogy e kötelezettségét sorozatosan megszegi) törvényességi ellenőrzést kezdeményezhet az ügyészségnél, ha a szervezet felett az ügyészségnek törvényességi ellenőrzési joga van.

A törvény rögzíti azt is, hogy amennyiben a változásbejegyzési kérelem olyan adatot érint, amelyre vonatkozóan változásbejegyzési eljárás van folyamatban, annak jogerős befejezéséig az újabb változásbejegyzési eljárást a bíróság felfüggeszti.

A 39. § tartalmazza a 2012. június 30-ától alkalmazandó szabályokat a beszámoló megküldésére. Míg a 2012. január 1. és 2012. június 30. közötti szabályokat a törvény átmeneti rendelkezése tartalmazza. A 39. § alapján a beszámolót a szervezetnek az OBH részére kell megküldeni. Az elektronikus úton küldött beszámoló közzétételére az országos névjegyzékben, napi feltöltéssel kerül sor. A papír alapon megküldött beszámoló elektronizálására és az országos névjegyzékbe történő feltöltésére az OBH-nak húsz munkanap áll rendelkezésére. Lényeges szabály az, hogy a beszámoló megküldésére vonatkozó határidők tekintetében az OBH-hoz történő - elektronikus úton történő megküldés esetén az informatikai szempontból szabályszerű - érkezés időpontja irányadó. A beszámoló akkor tekinthető informatikai szempontból szabályszerűnek, ha a beszámolóhoz a jogszabályban előírt mellékleteket csatolták és a mellékletek tartalma, formátuma informatikailag értelmezhető. A közzétett beszámoló az országos névjegyzékben - ugyancsak azonosítás nélkül - megtekinthető. A 39. § (6) bekezdése alapján - papír alapú megküldés esetén - a beszámoló elektronikus másolatának a megőrzése a bíróság feladata, azaz az OBH ezen iratokat az informatikai rendszer útján a közzétételt követően továbbítja a bíróság részére.

A 40. § szabályozza a szervezet feladatait a beszámoló megküldésekor. Így rögzíti azt, hogy ezen iratok elektronikus úton történő megküldésekor nincs helye a papír alapú beszámoló képi formátumú elektronikus okirattá történő átalakításának. A számviteli törvény és az Ectv. szerinti beszámoló elektronikus okiratként történő elkészítése nem jogosít a beszámoló összeállítását (formáját, szerkezetét, tagolását) illetően a számviteli törvényben és az Ectv.-ben előírt rendelkezésektől való eltérésre. E körben a Pp. szabályaihoz képest szélesebb képviselői körnek ad lehetőséget a beszámoló megküldésére, azt ugyanis a szervezetnek az adózás rendjéről szóló 2003. évi XCII. törvény szerinti képviselője küldheti meg (így például: adószakértő, könyvelő, számviteli, könyvviteli szolgáltatásra vagy adótanácsadásra jogosult gazdasági társaság, illetőleg egyéb szervezet alkalmazottja, tagja is), a képviseleti jogot a Pp.-ben szabályozott módon kell igazolni. A beszámolóhoz mellékelni kell a kötelező könyvvizsgálat esetén a független könyvvizsgálói jelentést is. E törvény beszámolóra vonatkozó előírásait a könyvvizsgálói jelentésre is megfelelően alkalmazni kell.

A 41. §-hoz

A 41. § értelmében - 2012. június 30-ától - a bíróság intézi az adószám és a statisztikai számjel beszerzését az azonosítók kiadására jogosult hatóságoktól. A bíróság a szükséges intézkedéseket a nyilvántartásba vételről szóló határozat jogerőre emelkedése megállapításának napját követő öt munkanapon belül az informatikai rendszer alkalmazásával teszi meg. E szervek a beadvány hozzájuk érkezésének napján - a cégeljáráshoz hasonlóan - a létrehozott adószámról, illetve a statisztikai számjelről tájékoztatást küldenek a bíróság részére. A bíróság az adószámot és statisztikai számjelet - illetve annak változása esetében az új adatokat - az állami adóhatóság, illetve a Központi Statisztikai Hivatal tájékoztatása alapján hivatalból, elektronikus úton jegyzi be a nyilvántartásba, az adat bejegyzéséről nem kell végzést hozni. A bíróság a statisztikai számjel beszerzése érdekében a Központi Statisztikai Hivatallal a szervezet nevét, székhelyét, nyilvántartási számát és a szervezet mindenkor hatályos TEÁOR szerinti főtevékenység kódját közli.

A törvény az azonosítók kiadhatósága érdekében megfelelően módosítja a statisztikáról szóló 1993. évi XLVI. törvényt és adózás rendjéről szóló 2003. évi XCII. törvényt is módosítja.

A 42-43. §-hoz

A 42. és 43. § az Ectv. anyagi jogi szabályaira figyelemmel rendezi a szervezetek nyilvántartásból való törlésének eljárásjogi rendjét. A szervezet törlésére - e szabályok az alapítványok esetében figyelemmel a Ptk. szabályaira máshogy alakulnak - alapvetően két okból kerülhet sor, az egyik a szervezet döntésén alapul, míg a másik esetkör az, ha a szervezet működése nem felel meg a jogszabályoknak, s ezért kell a szükséges eljárás lefolytatását követően törölni a nyilvántartásból. Ha a törlés oka a szervezet elhatározása, a szervezet az Ectv.-ben meghatározott módon, végelszámolás lefolytatása után, illetve - ha a szervezetre irányadó törvény ezt megengedi - ennek hiányában is kérheti a törlését a nyilvántartásból. A végelszámolás szabályaiból adódóan a kérelmet a végelszámolónak kell benyújtania. Hivatalból kerül sor a törlésre abban az esetben, ha a felszámolási eljárást lefolytató bíróság a szervezet megszüntetéséről határoz, illetve ha a bíróság ítéletében a szervezet feloszlatásáról vagy megszüntetésről rendelkezik. Ez utóbbi esetben a szervezetet természetesen a kényszer-végelszámolási eljárás vagy a felszámolási eljárás lefolytatását követően kell törli.

A 44-45. §-hoz

A bírság a szervezet - alapítvány esetében az alapító - kérelmére polgári nemperes eljárásban harminc napon belül dönt a szervezet közhasznúvá minősítéséről, és az erre vonatkozó adat nyilvántartásba történő bejegyzéséről. Az eljárásra a nyilvántartást vezető bíróság illetékes. A kérelemben nyilatkozni kell arról, hogy a szervezet az Ectv. mely rendelkezése alapján felel meg a közhasznú jogállás megszerzése feltételeinek, arról, hogy az Ectv.-ben foglalt követelmények teljesítése a letétbe helyezett beszámolókból megállapítható és, hogy a létesítő okirat tartalmazza az Ectv.-ben előírt rendelkezéseket. A bíróság a beszámolók, és a létesítő okirat alapján dönt a szervezet közhasznúvá minősítéséről.

Lényeges szabály az, hogy a bíróságnak a közhasznú szervezet letétbe helyezett beszámolóját a letétbe helyezést követő hatvan napon belül meg kell megvizsgálnia. Amennyiben azt állapítja meg, hogy a szervezet a közhasznúvá minősítés feltételeinek nem felel meg, a szervezet közhasznú minősítésének megszüntetéséről és az erre vonatkozó adat nyilvántartásból való törléséről határoz.

Tekintettel arra, hogy nem csak e törvény szerinti szervezek nyerhetnek el közhasznú jogállást a törvény előírja, hogy a cégbíróságnak, illetve a nyilvántartásba vételre jogosult szervezetnek (a felsőoktatásról szóló 2005. évi CXXXIX. törvényben meghatározott esetben) e törvény szabályai szerint kell eljárnia, azzal, hogy eljárásában az eljárására irányadó szabályokat alkalmazza.

A 46. §-hoz

A 46. § rendezi a bíróság feladatait jogorvoslatok, így a fellebbezés esetében, s rögzíti, hogy a törvény elsőfokú eljárásra vonatkozó rendelkezéseit a másodfokú eljárásban is megfelelően alkalmazni kell. A Pp. 73/A. §-a (1) bekezdésének a) pontja alapján kötelező a jogi képviselet az ítélőtábla előtti eljárásban az ítélet, valamint az ügy érdemében hozott végzések ellen fellebbezést (csatlakozó fellebbezést) előterjesztő fél számára. E rendelkezés alapján a másodfokú eljárás esetében főszabály lesz az elektronikus úton történő eljárás, hiszen a törvény 8. § (2) bekezdése értelmében a beadvány kizárólag elektronikus úton terjeszthető elő, ha a kérelmező jogi képviselővel jár el. Ezt egészíti ki a 46. § (2) bekezdése, amely elektronikus úton történő eljárást ír elő arra az esetre, ha a kérelmező az elsőfokú eljárásban is elektronikus úton kommunikált a bírósággal. A bíróságnak az iratokat az informatikai rendszeren keresztül, közvetlenül kell felterjesztenie a másodfokú bíróság részére, s a másodfokú bíróságnak ugyancsak elektronikus úton kell visszaküldenie az iratokat, s határozatát. E rendelkezést egészíti az az előírás, mely szerint a másodfokú bíróságnak határozata papír alapú kiadmányát is meg kell küldenie az első fokon eljárt bíróság részére, ha a kérelmező az első fokon eljáró bírósághoz beadványát papír alapon nyújtotta be, annak érdekében, hogy az a kérelmező részére papír alapon kézbesíthető legyen.

A törvény az elsőfokú bíróságéval azonos eljárási határidőt szab a másodfokon eljáró bíróság számára.

A 47. §-hoz

A törvény IV. fejezete az alapítványokra és az egyesületekre vonatkozó az általánostól eltérő speciális szabályokat, s eljárásokat teremti meg.

A 48-49. §-hoz

Az alapítvány anyagi jogi szabályaiból következően a nyilvántartásba vételi kérelemnek tartalmaznia kell az alapítvány vagyonának kezelésére kijelölt kezelő szerv (szervezet) adatait is. A kérelemben továbbá nyilatkozni kell az alapítvány típusáról, a vagyonfelhasználás módjáról, a felhasználható vagyon mértékéről és arról, hogy az alapítványhoz lehet-e csatlakozni (nyílt vagy zárt alapítvány).

Az alapítónak lehetősége van arra, hogy az alapítói jogok gyakorlására mást jelöljön ki, ebben az esetben nyilatkozni kell e személy adatairól is, továbbá a kijelölés feltételéről, s feltételhez kötés esetén a kijelölés feltétele bekövetkezésének időpontját is. A kérelemhez továbbá csatolni kell az alapítói jogok gyakorlására kijelölt személynek a kijelölés elfogadására vonatkozó nyilatkozatát. Az alapítványnak - abban az esetben is, ha nyílt alapítvány létrehozását határozzák el - rendelkeznie kell legalább olyan vagyontömeggel, amely működésének megkezdéséhez elegendő, így a pénzbeli vagyonrendelésnek legalább erre elegendőnek kell lennie. A pénzbeli vagyonrendelést a következő iratok csatolásával lehet igazolni: a pénzforgalmi szolgáltató igazolása a fizetési vagy pénzforgalmi számlán elhelyezett összegről, az ügyvéd vagy a bíróság igazolása az ügyvédi vagy bírósági letétről vagy a közjegyző igazolása az alapítvány céljára rendelt vagyon bizalmi őrzésbe adásáról (ez utóbbira értelemszerűen csak akkor van lehetőség, ha az alapítvány alapító okiratát közjegyzői okiratba foglalták).

A kérelemhez csatolni kell továbbá az alapítvány kezelő szerve (szervezete) tagjainak a tagság elfogadására és a jogszabályban meghatározott követelményekre vonatkozó, az összeférhetetlenségre is kiterjedő nyilatkozatát. Az alapítónak felügyelő szerv esetén a felügyelő szerv tagjainak a tagság elfogadására és a jogszabályban meghatározott követelményekre vonatkozó nyilatkozatát is csatolnia kell. Csatolni kell továbbá azokat az egyéb iratokat, melyek külön törvény ír elő; pl. a pártok működését segítő tudományos, ismeretterjesztő, kutatási, oktatási tevékenységet végző alapítvány esetében.

Az 50. §-hoz

Az alapítványok egyesítésére irányuló kérelemhez az új, vagy a megfelelően módosított - a megszűnt alapítvány jogutódlásáról is rendelkező - alapító okiratot is csatolni kell. Abban az esetben szükséges új alaptó okiratot csatolni, ha az alapítványok egyesülnek, amennyiben pedig csatlakozásra kerül sor, akkor a csatlakozással érintett (azaz a megmaradó alapítvány) alapítvány alapító okiratának módosítását kell benyújtani a bíróság részére.

Az 51-52. §-hoz

A törvény az alapítványok nyilvántartásba vételére irányuló eljárásban lényegében az általános szabályokat rendeli alkalmazni, azzal, hogy rögzíti, hogy a Ptk. rendelkezéseinek megfelelően kérelmet az alapító nyújthatja be, amennyiben pedig az alapítványt több alapító hozta létre, akkor a kérelmet együttesen kell benyújtaniuk. A gyakorlatban felmerült értelmezési nehézségek kiküszöbölése érdekében rögzíti a törvény azt is, hogy az alapítvány alapítóját megillető jogok, és az alapítót terhelő kötelezettségek tárgyában perképességgel az alapító rendelkezik. Annak érdekében, hogy a bekövetkezett változásokról az alapítvány is kellő időben értesüljön, előírás, hogy a határozatokat az alapítványnak is kézbesíteni kell.

Az 53. §-hoz

A nyilvántartásba vételi kérelemmel megegyezően a változásbejegyzési kérelmet is az alapítónak kell benyújtania (hiszen a kérelem alapjául szolgáló létesítő okirat módosítást is csak az alapító határozhatja el), s ő gyakorolja a kérelmezőt megillető jogokat és kötelezettségeket is.

Amennyiben az állami alapító által alapított alapítvány, és állami alapító által államháztartáson kívüli alapítóval közösen alapított alapítvány esetében az alapítók új kezelő (szervet) szervezetet jelölnek ki, a változásbejegyzési kérelemhez csatolni kell az állami alapító nyilatkozatát arról, hogy a kezelő szervezet mely tagját jelölte.

Az 54. §-hoz

A Ptk. előírásainak megfelelően a bíróságnak kell határozni a kezelő szerv (szervezet) kijelöléséről. Tekintettel arra, hogy e körben jogvita nem áll fenn, a kijelölés nemperes eljárásban történhet, s érvényesül a kérelemre történő eljárás elve is. Indítványt, illetve kérelmet ügyész és egyéb érdekelt (pl. nyílt alapítvány esetében az alapítványhoz csatlakozó) terjeszthet elő. A kérelem akkor terjeszthető elő, ha az alapító nem él a kezelő szerv (szervezet) kijelölésének jogával vagy az alapító által kijelölt szerv (szervezet) a feladat ellátását nem vállalja, illetve ha az alapító halála vagy jogutód nélküli megszűnése miatt az alapítói jogok gyakorlására nem kerülhet sor. A bíróság az alapítvány célja szerinti szakterületen működő szervezettől javaslatot kérhet a kezelő szerv (szervezet) tagjaira vonatkozóan, melyet figyelme vehet, döntése meghozatalánál azonban a törvény - értelemszerűen - nem köti.

Az 55-56. §-hoz

Az 55-57. § meghatározza az alapítvány új kezelő szerve (szervezete) nyilvántartásba történő bejegyzésére irányuló változásbejegyzési eljárás szabályait. A törvény a gyakorlati tapasztalatokra figyelemmel és az eljárásban felmerülő kérdések jellegére, új keretet ad az alapítvány kezelő szerve (szervezete) kijelölésének visszavonása esetén irányadó eljárásra. Az eljárás lényegében két szakaszból áll. Az első szakasz nemperes eljárás, s a változásbejegyzési kérelemhez csatolni kell azokat az okiratokat, amelyek alapján valószínűsíthető, hogy az alapítvány kezelő szerve (szervezete) veszélyezteti az alapítvány célját, az alapítvány új kezelő szerve, illetve kezelő szervezete tagjainak a tagság elfogadására, valamint a jogszabályban meghatározott követelményekre vonatkozó, az összeférhetetlenségre is kiterjedő nyilatkozatát és az alapító okirat módosítását. A bíróság az alapító kérelmét azzal a felhívással küldi meg a kezelő szervnek vagy a kezelő szervezet tagjainak, hogy a kézbesítéstől számított tizenöt napon belül nyilatkozzanak arról, hogy a kérelemben foglaltakat vitatják-e. Amennyiben a kérelemben foglaltakat a kezelő szerv vagy a kezelő szervezet bármely tagja vitatja, vagy az irat nem volt kézbesíthető a bíróság az alapítvány kezelő szerve (szervezete) kijelölésének visszavonására irányuló változásbejegyzési eljárást megszünteti. Amennyiben az eljárás megszüntetésének nincs oka, azonban a bíróság nem látja kétség kívül megállapíthatónak a veszélyeztetés tényét, a kérelmet el kell utasítania. Mind az eljárás megszüntetése, mind a kérelem elutasítása esetén a kérelmezőnek lehetősége van arra, hogy peres eljárásban kérje a veszélyeztetés tényének megállapítását, s a kezelő szerv (szervezet) visszahívását.

A felesleges eljárások lefolytatása érdekében a törvény úgy rendelkezik, hogy ha az alapítvány kezelő szerve (szervezete) kijelölésének visszavonására irányuló változásbejegyzési eljárás során az alapítvány kezelő szerve, vagy kezelő szervezetének valamennyi tagja e tisztségéről lemond, a bíróság a kezelő szervet, illetve a lemondott tagokat a nyilvántartásból törli, egyidejűleg az alapító által bejelentett, az alapítvány új kezelő szervét (szervezetét) nyilvántartásba veszi.

Az 57. §-hoz

Amennyiben az 55. és 56. §-ban szabályozott nemperes eljárást peres eljárás követi az alábbi szabályok érvényesülnek. A perre a nyilvántartást vezető bíróság illetékes. A pert az alapítónak az alapítvány és a kezelő szerv vagy a kezelő szervezet tagjai ellen kell megindítania. Az ügyfélbarát eljárás érdekében a bíróság feladata, hogy beszerezze a nemperes ügy iratait, melyeket ennek hiányában a keresetlevélhez ismételten kellene a félnek csatolnia, így az alapítvány új kezelő szerve, illetve kezelő szervezete tagjainak a tagság elfogadására, valamint a jogszabályban meghatározott követelményekre vonatkozó, az összeférhetetlenségre is kiterjedő nyilatkozatát és az alapító okirat módosítását. Ezzel szemben kizárólag erre irányuló kérelemre szerzi be azon iratokat, melyeket a kérelemhez a veszélyeztetés tényének alátámasztására csatoltak, figyelemmel azon általános elvre, hogy a feleknek kell a keresetlevében foglaltakat bizonyítaniuk. Amennyiben a bíróság a keresetlevélben foglaltaknak helyet ad, a jogerős ítéletet alapján hivatalból kell módosítani a nyilvántartás adatait, az ítélet miatt bekövetkezett adatváltozásról végzést hozni nem kell.

Az 58. §-hoz

A törvény 58. §-a határozza meg az alapítványok egyesítése esetén irányadó eljárás szabályait. A bíróság a kérelemről nemperes eljárásban dönt, s a kérelmet az alapítványok alapítóinak együttesen kell benyújtaniuk. A bíróság illetékességét új alapítvány létrehozása esetén az új alapítvány székhelye alapítja meg, csatlakozás esetén pedig az eljárásra az a nyilvántartást vezető bíróság illetékes, amely azt az alapítványt tartja nyilván, amelyhez csatlakozni kívánnak.

A bíróságnak az alapítványok egyesítését elrendelő határozatában kell rendelkeznie mind az új alapítvány létrehozásáról, mind az alapítványok megszűnéséről. Csatlakozás esetében pedig az alapítvány csatlakozását elrendelő határozatban kell rendelkezni a csatlakozó alapítvány megszűnéséről, és a csatlakozással érintett alapítvány adataiban bekövetkezett változás nyilvántartásba történő bejegyzéséről. Ha a megszüntetett alapítványt (alapítványokat) nem az eljáró bíróság vette nyilvántartásba, a bíróság jogerős határozatát megküldi a megszűnt alapítványt nyilvántartásba vevő bíróság számára is. A nyilvántartást vezető bíróság a megszűnt alapítványt (alapítványokat) hivatalból törli a nyilvántartásból, a végzés ellen sem fellebbezésnek, sem felülvizsgálatnak nincs helye.

Az 59. §-hoz

Az Ectv. már jelezett új szabályaira figyelemmel lényegesen módosulnak az alapítvány nyilvántartásból való törlésének eljárási szabályai is.

A Ptk. előírásaira figyelemmel az alapító kérheti, illetve az ügyész indítványozhatja az alapítvány nyilvántartásból való törlését, ha az alapító okiratban meghatározott cél megvalósult, idő eltelt vagy feltétel bekövetkezett [Ptk. 74/E. § (1) bekezdése]. A kérelemhez, illetve az indítványhoz csatolni kell a kérelmet, illetve az indítványt alátámasztó okiratokat. Amennyiben a kérelem vagy indítvány előterjesztésének indoka az, hogy az alapító okiratban meghatározott idő eltelt a kérelemben elegendő erre kell hivatkozni, hiszen a bíróságnál rendelkezésre áll az alapító okirat így azt külön nem kell becsatolnia a kérelmezőnek.

Az alapító továbbá kérheti az alapítvány megszűnésének megállapítását és az alapítvány nyilvántartásból való törlését, ha az alapítvány céljának megvalósítása lehetetlenné vált [Ptk. 74/E. § (3) bekezdés]. E körben azonban vita állhat fenn az alapító és az alapítvány között abban a kérdésben, hogy lehetetlenné vált-e céljának megvalósítása. A jogvitás helyzetek rendezésére a nemperes eljárás, annak sajátosságaira figyelemmel nem alkalmas a törvény ezért e körben is megteremti a peres eljárás kezdeményezésének lehetőségét. Amennyiben tehát az alapító kéri az alapítvány megszűnésének megállapítását, a bíróság a kérelmet azzal a felhívással küldi meg az alapítványnak, hogy kézbesítéstől számított harminc napon belül nyilatkozzon arról, hogy a kérelemben foglaltakat vitatja-e. Amennyiben a kérelemben foglaltakat az alapítvány vitatja, a bíróság az eljárást megszünteti, egyben felhívja az alapítót, hogy harminc napon belül keresetlevélben kérheti az alapítvány megszűnésének megállapítását, erre az alapítót az eljárást megszüntető végzésben figyelmeztetni kell. Amennyiben az eljárás megszüntetésének nincs helye, azonban az alapító által csatolt iratokból nem állapítható meg, hogy az alapítvány céljának megvalósítása lehetetlenné vált, a bíróság a kérelmet elutasítja, s ugyancsak felhívja az alapítót, hogy harminc napon belül keresetlevélben kérheti az alapítvány megszűnésének megállapítását, erre az alapítót a kérelmet elutasító végzésben figyelmeztetni kell.

A 60. §-hoz

A 60. § szabályozza az alapítvány megszűnésének peres eljárásban való megállapítást. A perre az alapítvány székhelye szerinti törvényszék illetékes. Az alapítvány megszüntetésére irányuló kereseti kérelmet továbbá benyújthat az ügyész és az egyéb érdekelt abban az esetben, ha céljának megvalósítása lehetetlenné vált, illetőleg ha jogszabály-változás folytán a bejegyzést meg kellene tagadnia [Ptk. 74/E. § (3) bekezdés]. Noha a Ptk. az egyéb érdekelt keresetindítási jogát nem említi a kialakult bírósági gyakorlat az egyéb érdekelt kereshetőségi jogát is elismeri. Az ügyész joga a keresetlevél benyújtása abban az esetben, ha az alapítvány működésének törvényessége másképp nem biztosítható. A Ptk. alapján ebben az esetben a bíróság határidő kitűzésével kötelezi az alapítvány kezelőjét, hogy az alapítvány jogszabálynak megfelelő működését állítsa helyre. A határidő eredménytelen eltelte után a bíróság az alapítványt megszünteti [Ptk. 74/F. § (2) bekezdés]. Amennyiben a bíróság az alapítvány megszűnését állapítja meg vagy az alapítványt megszünteti, a jogerős ítéletet megküldi a nyilvántartást vezető bíróságnak.

A 61. §-hoz

Az alapítvány nyilvántartásból való törlésének szabályait a 61. § szabályozza, az Ectv. rendelkezésire figyelemmel. Amennyiben tehát a bíróság a törvény 59-60. §-ban meghatározott okból az alapítvány nyilvántartásból való törlését rendeli el vagy az alapítvány megszűnését állapítja meg vagy az alapítványt megszünteti az Ectv.-ben foglalt szabályok szerint jár el. A nyilvántartást vezető bíróság a végelszámolást, kényszer-végelszámolást követően az alapítványt hivatalból törli a nyilvántartásból, a végzés ellen fellebbezésnek és felülvizsgálatnak nincs helye.

Látható tehát, hogy a törvény értelmében az alapítványok nyilvántartásból való törlése két lépcsőben történik meg, első lépésként a bíróság vagy nemperes vagy peres eljárásban dönt az alapítvány megszűnéséről s ezt követően kell lefolytatni az Ectv.-ben előírt a hitelezők érdekeit védő eljárás valamelyikét (végelszámolást vagy kényszer-végelszámolást). E szabályok kialakításának oka az, hogy indokolatlan és felesleges költséget eredményezne az, ha az alapítvány esetében lefolytatnák a végelszámolási eljárást, azt megelőzően, hogy a bíróság jogerősen megállapítaná Ptk.-ban foglalt feltételek valamelyikének bekövetkeztét.

A 62. §-hoz

A törvény rögzíti, hogy a közalapítvány megszüntetésére irányuló sajátos nemperes eljárás a közalapítványt nyilvántartó bíróság hatáskörébe és illetékességébe tartozik. E rendelkezés indoka, hogy sui generis eljárásról van szó, amely esetében a hatáskörrel és illetékességgel rendelkező bíróságot nevesíteni szükséges.

A 63-66. §-hoz

A törvény 63-66. §-a rendezi azokat a speciális szabályokat, melyek az egyesület nyilvántartásba vétele iránti kérelemre irányadóak. A nyilvántartásba vétel iránti kérelemhez az általánosan csatolandó iratok mellet csatolni kell az alakuló ülés jegyzőkönyvét, annak jelenléti ívét, a tagok nevével, lakóhelyével (székhelyével) és aláírásával, továbbá az egyesület ügyintéző és képviseleti szerve tagjainak a tagság elfogadására és a jogszabályban meghatározott követelményekre vonatkozó nyilatkozatát. Amennyiben az egyesületnél felügyelő szerv fog működni a felügyelő szerv tagjainak a tagság elfogadására és a jogszabályban meghatározott követelményekre vonatkozó nyilatkozatát is csatolni kell a kérelemhez. Annak érdekében, hogy törvényi előírásoknak megfelelően legyen biztosítható a nyilvános iratokhoz való hozzáférés, az egyesület nyilvántartásba vétele iránti kérelemhez elkülönítve kell csatolni az olyan iratot, amely mind nyilvános, mind nem nyilvános adatokat vagy csak nem nyilvános adatokat tartalmaz.

Az egyesületek szövetségét ugyancsak az egyesületek nyilvántartásában kell nyilvántartásba venni, így a szövetségre irányadó speciális szabályok is itt kerülnek elhelyezésre. E körben a nyilvántartásba vétel iránti kérelemnek tartalmaznia kell az egyesületek szövetségét létrehozó egyesületek nevét, székhelyét és nyilvántartási számát is. Egyébként pedig az egyesületek szövetsége nyilvántartásba vételére az egyesület nyilvántartásba vételére irányadó szabályokat kell alkalmazni.

A 67. §-hoz

A törvény meghatározza az egyesület nyilvántartásba vételére irányuló eljárás főbb szabályait, annak érdekében, hogy a kérelmezők ismerjék, hogy a bíróság mely iratokból hozza meg döntését, a 67. §-a, azzal, hogy - természetesen - nem ad taxatív felsorolást a bíróság által vizsgálandó iratokról és vizsgálandó feltételekről előírja, hogy a bíróság a nyilvántartásba vétel során valamely feltétel teljesítését, mely iratokból vizsgálja. Az egyesület alakuló ülésének jegyzőkönyve vagy a jegyzőkönyvéhez mellékelt tagjegyzék (részvételi ív) alapján vizsgálja például azt, hogy az alapítók száma megfelel-e a törvényben foglalt rendelkezéseknek. Továbbá az ügyintézési és képviseleti szerv tagjainak a nyilvántartásba vételi kérelemhez csatolt nyilatkozata alapján kell vizsgálnia a bíróságnak azt, hogy a tagok megfelelek-e a törvényben előírt feltételeknek. Alapszabály alapján kell továbbá vizsgálni azt is, hogy az egyesület alapszabályban megállapított céljai megfelelnek-e a törvényi előírásoknak és azt, hogy az alapszabály rendelkezései biztosítják-e az egyesület törvényben meghatározott keretek közötti működését.

A 68. §-hoz

Amennyiben a szövetséghez egyesület csatlakozik, a bíróság az egyesületek szövetsége erre irányuló változásbejegyzési kérelmére az egyesületek szövetsége adatai közé bejegyzi az új tag nevét, székhelyét és nyilvántartási számát.

A 69-71. §-hoz

A párt, a sportszervezet, a kölcsönös biztosító egyesület, a szakszervezet, a köztestület, a magánnyugdíjpénztár, az önkéntes kölcsönös biztosító pénztár, a hitelintézetek önkéntes betétbiztosítási, illetve intézményvédelmi alapja, a Munkavállalói Résztulajdonosi Program szervezet és az európai területi társulás esetében e törvény rendelkezéseit akkor kell alkalmazni, ha a szervezetre irányadó törvény eltérően nem rendelkezik.

A törvény ugyancsak új szabályt hoz a köztestületek vonatkozásában. A köztestület sajátos szervezet ugyanis abból a szempontból, hogy a Polgári Törvénykönyvről szóló 1959. évi IV. törvény alapján a köztestület önkormányzattal és nyilvántartott tagsággal rendelkező jogi személy, amelynek létrehozását törvény rendeli el s a tagságához, illetőleg a tagsága által végzett tevékenységhez kapcsolódó közfeladatot lát el. Tekintettel arra, hogy alapítása nem az alapítók elhatározásán, hanem törvényi rendelkezésen (főszabály szerint kötelezésen) alapul, s ugyancsak törvény rögzíti a köztestület működésének szabályait, az általuk ellátandó, illetve ellátható feladatok körét, e szervezetek nyilvántartásba vétele nem feltétlenül szükséges. Tekintettel arra, hogy minden köztestület sajátos abból a szempontból, hogy milyen feladat ellátására jön létre a törvény továbbra is főszabálynak tekinti a nyilvántartásba vételt (noha a jogi személyiség nem a nyilvántartásba vétellel keletkezik, hanem a törvény rendelkezésével), azonban a köztestületet szabályozó törvényre bízza annak eldöntését, hogy szükséges-e a köztestület nyilvántartásba vétele.

Nyilvántartásból való speciális törlési okokat tartalmaz a törvény 71. és 72. §-a is. Amennyiben az egyházakkal való kapcsolattartásért felelős miniszter arról értesíti a bíróságot, hogy az Országgyűlés az egyesületet egyházként ismerte el, a bíróság az egyesületet a bírósági nyilvántartásból törli, továbbá amennyiben a cégbíróság a nyilvántartásba vételről szóló jogerős végzés elektronikus úton történő megküldésével, arról értesíti a bíróságot, hogy a kölcsönös biztosító egyesületet külön törvény alapján részvénytársaságként vette nyilvántartásba, a bíróság a kölcsönös biztosító egyesületet ugyancsak törli a nyilvántartásból.

A 72-82. §-hoz

A törvény V. Fejezete az informatikai rendszerre vonatkozó szabályokat tartalmazza. Így meghatározza annak főbb alkalmazásait, melyekkel a bíróság a törvényben meghatározott nemperes eljárásokat elektronikus úton tudja lefolytatni, s kapcsolatot tartani a kérelmezőkkel és a többi nyilvántartást vezető bírósággal, illetve az eljárásokban közreműködő hatóságokkal. E rendszer szolgál a nyilvántartás vezetésére is, továbbá az informatikai rendszer alakítja ki a törvényszéki nyilvántartások adataiból felálló úgynevezett országos névjegyzéket, s biztosítja annak az interneten való elérhetőségét.

Az informatikai rendszer a következő főbb alkalmazásokból épül fel: törvényszéki nyilvántartás, országos névjegyzék, a kérelmek fogadását biztosító alkalmazás, ügyviteli alkalmazás, iratkezelési alkalmazás, kapcsolattartó alkalmazás és a beszámolót és közhasznúsági nyilvántartást kezelő alkalmazás.

Az informatikai rendszert úgy kell kialakítani, hogy annak működése során az elektronikus aláírási technológia alkalmazható legyen. Továbbá az informatikai rendszert kialakítása során országosan egységes adatbázis alkalmazásával kell biztosítani a törvényszéki nyilvántartások vezetését.

A rendszerhez - annak biztonságos működtethetősége érdekében - kizárólag azonosítást követően lehet hozzáférni, s ennek ellenőrizhetősége érdekében az OBH-nak szerep alapú jogosultságkezelést (jogosultságkezelő rendszert és mechanizmust) kialakítania csakúgy, mint a rendszert alkalmazó bíróságoknak. Tekintettel arra, hogy a nemeperes eljárás egyes elemi automatizálhatóak, azaz emberi döntést nem igényelnek a törvény lehetőséget ad arra, hogy a kifejezetten emberi közreműködést nem igénylő, e törvény szerinti eljárási cselekmények automatizáltan is végezhetőek legyenek. E cselekmények a kérelmezők szempontjából értelemszerűen a bíróság cselekményeinek minősülnek, így azokat az eljáró bíróság nevében kell elvégezni.

A 74. § meghatározza, hogy mely iratokat kell a rendszerben tárolni, e kör értelemszerűen átfogja az eljárásban releváns valamennyi iratot. Tárolni kell tehát a beadványokat és mellékleteiket (amennyiben papír alapon érkeztek, akkor azokat elektronikus irattá kell alakítani), ugyancsak tárolni kell a bíróság által hozott végzéseket, s az eljáráshoz kapcsolódó iratokat (pl. tértivevény).

Az eljárásban keletkezett iratokat az informatikai rendszerben történő tárolás mellett el kell menteni, e rendelkezés célja, hogy biztosított legyen ezen iratok hosszú távú, biztonságos őrzése. Ezt olyan módon kell az OBH-nak biztosítania, hogy a mentési rendszerben tárolt adatok folyamatosan hozzáférhetőek legyenek, az olvashatóságukhoz szükséges technológia hozzáférhető legyen. A hozzáférhetővé válását legfeljebb öt munkanapon belül biztosítani kell, s a hozzáféréshez szükséges idő (tekintettel arra, hogy erre akkor kerülhet sor, ha az eljárás iratai az informatikai rendszerből már törlésre kerültek) az eljárási határidőbe nem számít bele.

Amennyiben a bíróságnak egy másik nyilvántartást vezető bíróságtól kell valamely szervezet iratait beszereznie, s azok a rendszerben kerültek rögzítésre, a bíróság az iratokat a rendszer alkalmazásával szerzi be.

A bírósági folyamatok és a rendszer való hozzáférés ellenőrizhetősége érdekében naplót kell készíteni a legfontosabb eseményekről, így pl. a felhasználók adatbevitelének és adatrögzítésének tényéről az adatbevitel, illetve adatrögzítés időpontjának, valamint az azt végző személy nevének megjelölésével, az üzemzavar terjedelméről és időtartamáról. A napló adatait meg kell őrizni és biztosítani kell, hogy azok folyamatosan hozzáférhetőek és olvashatóak legyenek, továbbá biztosítani kell az adatok megismeréséhez szükséges technikai eszközöket. A napló adatairól adatszolgáltatásra kizárólag megkeresésre, az adatkérés jogszerűségének igazolását követően kerülhet sor.

Az informatikai rendszer működésében keletkezett üzemzavarról és annak megszűnéséről az informatikai rendszer a bíróságot elektronikus levélben, az üzemzavar idején szolgáltatást igénybe venni kívánó kérelmezőt pedig a szolgáltatás igénybevételének megkísérlésekor elektronikus üzenetben értesíti. Az informatikai rendszerben keletkezett üzemzavarról, valamint annak megszűnéséről az erre szolgáló, azonosítás nélkül elérhető internetes felületen is tájékoztatást kell adni. Az üzemzavarhoz kapcsolódó lényeges eljárási szabály az, hogy a törvény által meghatározott határidőbe nem számít bele az a nap, amely során legalább négy órán át fennálló, az informatikai rendszerben felmerült üzemzavar akadályozta az informatikai rendszer működését. A törvény rögzíti, hogy az az esemény számít üzemzavarnak, amely az informatikai rendszer szolgáltatásainak igénybevételét korlátozza vagy megakadályozza. E körbe tartozik az informatikai rendszerben végzett tervezett karbantartás, leállítás is.

A 79. § a rendszerrel kapcsolatos követelményt fogalmaz meg, mikor előírja, hogy alkalmasnak kell lennie az elektronikus úton érkezett űrlapok adattartamát automatizált feldolgozására és rögzítésére. Alkalmasnak kell lennie továbbá az űrlapok mellé csatolt mellékletek rendezett - a beadványhoz kötött módon történő - tárolására is. A rendszernek ugyancsak alkalmasnak kell lennie a jogszabályban meghatározott statisztikai adatok szolgáltatására is.

Az automatizált eljárási lépések rögzítése érdekében a törvény rögzíti, hogy az informatikai rendszernek elektronikus üzenetben tájékoztatást kell adnia a bíróság részére a nyilvántartásában szereplő közhasznú szervezetek beszámolójának közzétételéről. Az informatikai rendszert úgy kell kialakítani, hogy az Ectv.-ben meghatározott határidő elteltét követően elektronikus üzenetben tájékoztatást adjon a bíróság számára azokról, a nyilvántartásában szereplő szervezetekről, melyek a beszámoló letétbe helyezési kötelezettségüknek nem tettek eleget, s a bíróságnak törvényességi ellenőrzési eljárás lefolytatása érdekében meg kell keresnie az ügyészséget.

Az elektronikus ügyintézés feltételeinek megteremtése érdekében a törvény rögzíti, hogy iratokat (papír alapú irat esetébe annak másolatát), az űrlapok adattartamát, valamint az egyes eljárási cselekmények megtételének tényét az informatikai rendszerben kell tárolni (a papír alapú okiratokat, azok elektronikus másolatának elkészítését követően a bíróság megőrzi).

Az OBH felelős az informatikai rendszernek e törvényben és külön jogszabályban meghatározott informatikai biztonsági és szervezet szervezési követelményeinek teljesítéséért. Fontos elvárás a rendszerrel szemben, hogy biztosított legyen az adatok védelme a jogosulatlan hozzáféréstől, módosítástól, törléstől vagy megsemmisüléstől. Fontos továbbá az is, hogy adatokat csak az ismerhesse meg, akinek az eljárás irataiba való betekintést törvény biztosítja.

A 82. § alapján az informatikai rendszer útján kell biztosítani továbbá azt is, hogy a bíróság számára fenntartott műveletek elvégzése az ügyben eljáró személy azonosítását követően váljon lehetővé. A beadványok rögzítését - azonosítást követően - a bíróság által ezzel a feladattal megbízott bírósági ügyintéző, tisztviselő, írnok is végezheti.

A 83. §-hoz

A civil szerveztek nyilvántartása az informatikai rendszer azon része, amely a nyilvántartás vezetését biztosítja a bíróság számára. A törvényi követelményeknek megfelelően elkülönült nyilvántartások vezetését biztosítja, így például önálló egyesületi, alapítványi, országos sportági szakszövetségi nyilvántartás kerül kialakításra. A nyilvántartásába történő adatbejegyzésre pedig az informatikai rendszer útján, automatizáltan vagy egyedi bírói utasításra kerülhet sor.

A 84. §-hoz

Az úgynevezett országos névjegyzék nem egy elkülönült, önálló nyilvántartás, hanem az informatikai rendszer azon alkalmazása, amely biztosítja, hogy a nyilvántartások együtt, egy helyen jelenhessenek meg, s így is kerüljenek közzétételre, biztosítva a nyilvántartások interneten keresztüli elérhetőségét és az azokon belüli keresési lehetőséget. Az országos névjegyzék tehát a nyilvántartások adatainak közhiteles gyűjteménye, amelynek felépítése megegyezik a nyilvántartás felépítésével. Az országos névjegyzék internetes felületen azonosítás nélkül folyamatosan elérhető, adatai pedig a honlapon keresőprogram segítségével is megismerhetőek.

A 85-88. §-hoz

A VI. Fejezet a bírósági eljárás nyilvánosságával összefüggő kérdéseket rendezi, s rögzíti az OBH és a bíróságok ezzel kapcsolatos kötelezettségeit. Az OBH feladata e körben az informatikai rendszer működtetése, biztosítva ezzel a nyilvántartás nyilvánosságára vonatkozó követelmények megvalósítását.

A nyilvántartás közhiteles. A nyilvántartás fennálló, illetve törölt adatai nyilvánosak, azok az országos névjegyzék útján az interneten azonosítás nélkül megtekinthetőek. Az anyagi jogi szabályoknak megfelelően rögzítésre kerül az is, hogy az alapítvány és az egyesület bírósághoz benyújtott iratai nyilvánosak, ideértve a még el nem bírált kérelmet és mellékleteit is, azokat bárki megtekintheti, azokról feljegyzést készíthet. A nyilvánosság alóli kivételt jelent az egyesület szerve ülésének jelenléti íve, valamint az egyesület tagjairól készült nyilvántartás. Amennyiben az informatikai rendszerben tárolt iratairól (adatairól) elektronikus úton történik adatközlés az adatszolgáltatás jogcímét, időpontját és az adatkérő személyét azonosítható módon rögzíteni kell, s az ezzel összefüggő adatokat az informatikai rendszer útján meg kell őrizni

A szervezet nyilvános iratai a szervezetet nyilvántartó bíróságnál tekinthetők meg, amennyiben az irat elektronikus iratként rendelkezésre áll az az erre kijelölt helyiségben az informatikai rendszer alkalmazásával, elektronikus úton, míg a papír alapon rendelkezésre álló iratok esetében papír alapon tekinthető meg. Elektronikus úton történő iratbetekintés esetében biztosítani kell, hogy a kérelmező kizárólag az igényelt és az e törvény által meghatározott körben férjen hozzá az adatokhoz és azt, hogy az informatikai rendszerben tárolt adatot semmilyen módon ne változtathassa meg.

A 88. § határozza meg, hogy kinek milyen körben adható a szervezet adatairól másolat, kivonat vagy bizonyítvány, s rögzíti, hogy ezen okiratok kiadását a szervezet kérheti. E körben kérelmező maga a szervezet lehet, illetve alapítvány esetében az alapító is. A másolat a nyilvántartás valamennyi fennálló és törölt adatát, a kivonat a nyilvántartás fennálló adatait, a bizonyítvány pedig - a kérelemtől függően - a nyilvántartás egyes fennálló vagy törölt adatait hitelesen tanúsítja, illetve azt, hogy valamely meghatározott bejegyzés a nyilvántartásban nem szerepel(t). A másolatot, a kivonatot vagy bizonyítványt jogszabályban meghatározott módon kell elkészíteni. Az egyes adatok mellett fel kell tüntetni az adat (illetve annak törlése) bejegyzésének és a bejegyzés alapjául szolgáló határozat jogerőssé válásának időpontját is. A záradékban szerepeltetni kell, ha az okiratban szereplő adatokat illetően változásbejegyzési eljárás van folyamatban az adott nyilvántartást vezető bíróságnál, és azt is fel kell tüntetni, hogy az melyik adatot érinti. Másolat, kivonat és bizonyítvány a nyilvántartást vezető bíróságtól kérhető, a kérelem teljesítéséről határozatot hozni nem kell. A kérelmező a bíróságtól az elektronikus közokiratról jogszabályban meghatározott módon papír alapú másolatot kérhet, amely ugyancsak közokirat.

A törvény azt is lehetővé teszi, hogy a szervezet adatairól - kizárólag írásban - kivonatot kérhessen az államháztartás rendjéről szóló törvény alapján az államháztartásból származó forrás felhasználásához kapcsolódó lebonyolító feladatot ellátó költségvetési szerv is.

A 89. §-hoz

A bíróság a szervezet bejegyzéséről, a nyilvántartásban átvezetett változásokról, illetve a szervezet törléséről értesíti az állami adóhatóságot, valamint a Központi Statisztikai Hivatalt. Az értesítést, illetve az adatszolgáltatást a bíróság - az informatikai rendszer útján - elektronikus úton teljesíti.

A 90. §-hoz

A nyilvántartásba történő adatbejegyzésre - az e törvényben vagy külön jogszabályban meghatározott eljárást követően - jogszabály vagy bírósági, más hatósági határozat alapján kerül sor.

A 91-96. §-hoz

A 91-96. § meghatározza a civil szervezetek nyilvántartásának adatait. E szabályok 2012. június 30-ától alkalmazandóak, míg a 2012. január 1. és 2012. június 30. közötti időszakban a nyilvántartandó adatok körét a törvény átmeneti rendelkezése határozza meg. A 91. § alapján a nyilvántartás valamennyi szervezet esetében tartalmazza a szervezet alapadatait, így a nyilvántartási számot, a nevet, a székhelyet, a képviselő nevét, lakóhelyét stb. A nyilvántartási szám tartalmazza a nyilvántartást vezető törvényszék kétjegyű kódját, a szervezettípus kétjegyű kódját, tartalmazza továbbá a szervezet egyedi ötjegyű azonosítóját, azaz minden szervezetnek egyedi azonosítója lesz. A nyilvántartásban a törölt adatok is láthatóak maradnak, a törlésre történő utalás és a törlés okának jelölése mellett.

A törvény a jobb áttekinthetőség érdekében külön szerepelteti a szükség szerinti adatokat, ilyen adat egyebek mellett a létesítő okirat módosításának időpontja, a szervezet rövidített neve, az adószám valamint a statisztikai számjel, továbbá az ehhez esetlegesen kapcsolódó adatok (pl. adószám felfüggesztése, törlése).

A bíróság az adóhatóság elektronikus értesítése alapján, hivatalból jegyzi be a szervezet adószáma, közösségi adószáma alkalmazásának felfüggesztését, törlését, a felfüggesztés megszüntetését, illetve e határozatok megsemmisítését vagy hatályon kívül helyezését, továbbá a határozat jogerőre emelkedésének napját. Amennyiben pedig az adat változásának oka jogerős ítélet, akkor annak alapján ugyancsak hivatalból jegyzi be a szervezet adataiban bekövetkezett változásokat, és a határozat jogerőre emelkedésének napját.

Speciális adatkör a szervezetek esetében a szervezet pénzforgalmi számlája és az azt vezető pénzforgalmi szolgáltató neve és székhelye, ezen adatokat ugyanis a szervezet változásbejegyzési kérelem benyújtása nélkül jegyeztetheti be a nyilvántartásba, a bejegyzés feltétele az, hogy a pénzforgalmi szolgáltató által kiállított igazolást a szervezet benyújtsa a bíróság részére.

A cégnyilvántartáshoz hasonlóan a hitelezők védelme érdekében valamennyi szervezet esetében fel kell tüntetni, a következő adatokat is: a csődeljárás, a felszámolás, a végelszámolás kezdő időpontját és befejezését, a szervezet megszűntnek nyilvánítását, továbbá, ha a szervezet megszűntnek nyilvánítására büntetőügyben eljáró bíróság döntése alapján került sor, a bíróság megnevezését, valamint a határozat számát és jogerőre emelkedésének időpontját és a megszüntetési eljárás kezdő időpontját és befejezését. A csődeljárással és a felszámolással kapcsolatos adatokat a csődeljárást, illetve a felszámolási eljárást lefolytató bíróság végzése alapján elektronikus úton, hivatalból kell rögzíteni a nyilvántartásban, a csődeljárást, illetve a felszámolást elrendelő jogerős végzés közzétételével egyidejűleg. Ha a felszámolási eljárás a szervezet megszűnésével befejeződik, e végzés jogerőre emelkedésének napjával a szervezetet elektronikus úton, automatikusan kell törölni a nyilvántartásból.

Speciális az alapítványok esetében bejegyzendő adat továbbá az alapítvány típusa, az alapítványi vagyon felhasználási módja és mértéke stb. Alapítvány esetén a nyilvántartás szükség szerint tartalmazza pl. állami alapító által alapított, illetve állami alapító által államháztartáson kívüli alapítóval közösen alapított alapítvány esetében az állami alapító részéről jelölt tag vagy tagok nevét. Alapítványok egyesítése esetén a nyilvántartás a tovább működő alapítvány esetén annak az alapítványnak a nevét és nyilvántartási számát, amely az alapítványhoz egyesítésre került, a megszűnt alapítvány esetén pedig annak az alapítványnak a nevét és nyilvántartási számát tartalmazza, amelyhez a megszűnt alapítvány egyesítésre került.

Az egyesületek esetében ugyancsak van sajátos adatkör, ez pedig az egyesület formájára vonatkozó adat, illetve szövetség esetén a nyilvántartás tartalmazza a szövetséget létrehozó és az ahhoz utóbb csatlakozó egyesületek nevét, székhelyét, nyilvántartási számát is.

Azokban az esetekben, mikor valamely nyilvántartásban szereplő adat bejegyzéséről nem kell végzést hozni (pl. adószám), és az ilyen módon bejegyzett adat eltér a bejegyzés alapjául szolgáló határozatban vagy értesítésben szereplő adattól, a nyilvántartásban szereplő adat kijavítására a Pp. 224. § (1) bekezdését kell megfelelően alkalmazni, azzal, hogy a kijavításról nem kell végzést hozni.

-----STARTING---POINT---VEGE---

A 97. §-hoz

A 97. § felhatalmazó rendelkezéseket tartalmaz.

A 98. §-hoz

A 98. § hatályba léptető rendelkezéseket tartalmaz. A törvény eljárási szabályokat meghatározó rendelkezési 2012. január 1. napján, míg azon rendelkezési melyek az informatikai rendszerre, illetve annak alkalmazására vonatkozó szabályokat tartalmaznak 2012. június 30. napján lépnek hatályba.

A 99-108. §-hoz

A 99. § a civil szerveztek nyilvántartásának adatkörét szabályozza, átmeneti jelleggel, e szabályok 2012. június 30-áig érvényesülnek. A 100. § rögzíti, hogy az OBH vezeti az interneten azonosítás nélkül elérhető országos névjegyzéket, meghatározza továbbá, hogy a névjegyzék összeállítása érdekében milyen adatokat kell a bíróságnak az OBH részére átadnia. Új elemként jelenik meg az a rendelkezés, amely szerint a névjegyzéknek tartalmaznia kell a szervezet beszámolóját, a végelszámolást, felszámolási eljárást, csődeljárást elrendelő végzést, valamint a szervezettel szembeni felszámolási eljárásra, csődeljárásra, kényszer-végelszámolási eljárásra, végelszámolásra vonatkozó adatokat. Az országos névjegyzék továbbá arra való figyelmeztetést tartalmaz, hogy a névjegyzék nem közhiteles.

Tekintettel arra, hogy a bíróságon a törvény hatálybalépése előtt nyilvántartásba vett szervezetek iratai papír alapon állnak rendelkezésre, ezen iratok elektronizálására is átmeneti szabályt szükséges adni. Amennyiben az e törvény hatálybalépése előtt nyilvántartásba vett szervezet esetében változásbejegyzési kérelmet nyújtanak be - és a kérelmet nem kell érdemi vizsgálat nélkül elutasítani -, a bíróság a szervezetre vonatkozó a változásbejegyzési kérelem elbírálásához szükséges iratokat elektronizálja, és az iratok elektronikus másolatát az informatikai rendszerben tárolja. A bíróság számára az iratok elektronizálásra nyitva álló határidő öt munkanap, amelyet a határidők számítása szempontjából figyelmen kívül kell hagyni.

Átmeneti rendelkezésként kerül rögzítésre az is, hogy azokra a köztestületekre vonatkozó adatokat, melyeket e törvény hatályba lépését követően - külön törvény alapján - a bíróság nem tart nyilván törölni kell a nyilvántartásból, a köztestület nyilvántartásból való törléséről nem kell végzést hozni.

Lényeges szabályt határoz meg a törvény 104. §-a, mikor rögzíti, hogy az e törvény hatálybalépésekor folyamatban lévő eljárásokban e törvény rendelkezéseit nem kell alkalmazni, ez alól kivételt jelent a törvény 5. §-ának (2) bekezdése, amely a bírósági titkár eljárást teszi lehetővé a törvényben szabályozott polgári nemperes eljárásokban.

A 105. § alapján, ha a szervezetnek a beszámoló benyújtási kötelezettségének 2012. június 30-a előtt kell eleget tennie, a beszámolót papír alapon kell az OBH részére benyújtania. Amennyiben pedig a beszámoló benyújtására köteles szervezet 2012. június 30. napja és 2014. május 30. napja között a korábbi két év beszámolóját is benyújtja az OBH részére azt az OBH az országos névjegyzékben közzéteszi.

Annak érdekében, hogy a bíróságok megfelelően felkészülhessenek az informatikai rendszer alkalmazására az OBH legkésőbb 2012. május 30. napjától köteles biztosítani az informatikai rendszer tesztelését a bíróságok részére, a törvény 106. §-a alapján.

A 107. § határozza meg a migrálás szabályait, s úgy rendelkezik, hogy a nyilvántartás adatainak informatikai rendszerbe migrálása az OBH feladta, melyhez a törvényszék segítséget nyújt. A migrálás során kell biztosítani azt, hogy a nyilvántartásba vett szervezetek e törvény szerinti nyilvántartási számot kapjanak. A szervezetet az új nyilvántartási számról nem kell értesíteni.

A 108. § értelmében az állami adóhatóság, illetve a KSH. az elnevezés, a székhely és az adószám, illetve a statisztikai számjel feltüntetésével adatot szolgáltat a törvényszék részére a nyilvántartásában szereplő alapítványról, egyesületről. A törvényszék az állami adóhatóság tájékoztatása alapján az adószámot hivatalból, elektronikus úton jegyzi be a nyilvántartásba, az adat bejegyzéséről nem kell végzést hozni.

A 109-121. §-hoz

A 109-121. § módosító rendelékezéseket tartalmaz.

A 109. § a végelszámolás, felszámolási eljárás alapítványok esetében történő alkalmazásával összefüggésben módosítja a Polgári Törvénykönyvről szóló 1959. évi IV. törvényt.

A 110. §, a 112. §, a 113. §, illetve a 115. § módosítja a közjegyzőkről szóló 1991. évi XLI. törvényt, a bírósági végrehajtásról szóló 1994. évi LIII. törvényt, az igazságügyi szakértői kamaráról szóló 1995. évi CXIV. törvényt, illetve az ügyvédekről szóló 1998. évi XI. törvényt, s úgy rendelkezik, hogy a törvényben szabályozott kamarákat a bíróságnak nem kell nyilvántartania.

A 111. §, illetve a 117. § módosítja az adózás rendjéről szóló 2003. évi XCII. törvényt, és a statisztikáról szóló 1993. évi XLVI. törvényt az adószám és a statisztikai számjel kiadásának új szabályaira tekintettel.

A 114. §, illetve a 116. § módosítja a hitelintézetekről és a pénzügyi vállalkozásokról szóló 1996. évi CXII. törvényt, illetve a pártok működését segítő tudományos, ismeretterjesztő, kutatási, oktatási tevékenységet végző alapítványokról szóló 2003. évi XLVII. törvényt, módosítandó a korábbi jogszabályokra hivatkozást e törvényre való hivatkozásra.

A 118. §, illetve a 119. § módosítja felsőoktatásról szóló 2005. évi CXXXIX. törvényt, illetve a cégnyilvánosságról, a bírósági cégeljárásról és a végelszámolásról szóló 2006. évi V. törvényt a közhasznúságra vonatkozó új szabályokra tekintettel.

A 120. § módosítja az európai területi együttműködési csoportosulásról szóló 2007. évi XCIX. törvényt, annak érdekében, hogy az európai területi társulás eljárása során is e törvény hiánypótlásra vonatkozó általános szabályai érvényesülhessenek.

Az eddigi szabályozás nem biztosította az európai területi társulások jogszabály ellenes nyilvántartásba vételének orvoslását. A törvény az európai területi együttműködési csoportosulásról szóló 2007. évi XCIX. törvény módosításával lehetőséget ad arra, hogy a Fővárosi Törvényszék az ügyész keresete alapján törölje a nyilvántartásból a jogszabályellenesen nyilvántartásba vett európai területi társulást.

A 121. § (1) bekezdés:

A 2011. évi CLVI. törvény hivatkozott pontjában fölösleges szövegrész törlése érdekében egy technikai javítást tartalmaz.

(2) bekezdés: A 2011. évi CLVI. törvényhez kapcsolódó szövegpontosító jellegű rendelkezés, tekintettel arra, hogy az adózás rendjéről szóló törvény fentiekben ismertetett bekezdése téves merev hivatkozást tartalmaz.

(3) bekezdés: A 2011. évi CLVI. törvény hivatkozott pontjában fölösleges szövegrész törlése érdekében a módosítás egy technikai javítást tartalmaz.

(4) bekezdés: A bizonytalan adójogi helyzet bejelentésére vonatkozó szabályozás hatályba léptetéséhez kapcsolódó átmeneti szabály pontosítása, a bejelentés késett bevallás melletti teljesíthetőségének kizárása.

Az 1996. évi CXII. törvény 200/B. § (1) bekezdésében meghatározott végtörlesztéshez munkáltató által nyújtott kölcsön és vissza nem térítendő támogatás tényéről, a kedvezményezett munkavállaló adatairól és a kölcsön/támogatás összegéről 2012. március 31-i határidővel egyszeri adatszolgáltatási kötelezettsége ír elő a munkáltató részére.

(5) bekezdés: A 2011. évi CLVI. törvény hivatkozott pontjában szövegromlás történt, ezért a módosítás egy technikai javítást tartalmaz ennek rendezésére.

(6)-(9) bekezdések: Biztosítja a szociális hozzájárulási adó és a járuléktörvény eljárási szabályai közötti összhangot, illetve biztosítja, hogy az olyan személyesen közreműködő tag után, aki egyidejűleg egyéni vállalkozó is, a társas vállalkozásnak ne kelljen az adóalap minimum után szociális hozzájárulási adót fizetni.

(10)-(13) bekezdések: A 2011. évi CLVI. törvény hivatkozott pontjainak szövegpontosító módosítása.

(14) bekezdés: Biztosítja a szociális hozzájárulási adó és a járuléktörvény eljárási szabályai közötti összhangot.

(15) bekezdés: Összefügg a (16) bekezdés szerinti módosítással.

(16) bekezdés: A munkabérek nettó értékének megőrzését célzó adókedvezmény igénybevételéhez kapcsolódó eljárási rend szabályai közé indokolt egy ún. rugalmassági klauzula beiktatása, mely lehetőséget teremt arra, hogy pusztán adminisztrációs tévedés ne alapozza meg a munkáltató valamennyi munkavállalóját érintően igénybevett szociális hozzájárulási adókedvezmény jogszerűtlenségét és így adókülönbözet (adóhiány) megállapítását.

(17) bekezdés: A 2011. évi CLVI. törvényhez kapcsolódó szövegpontosító jellegű rendelkezés, tekintettel arra, hogy az adószám törlésére nem csak az adószám felfüggesztését követően, hanem első lépcsőben is sor kerülhet.

A 122. § (1) bekezdés:

A munkabérek nettó értékének megőrzését célzó adókedvezmény igénybevételéhez kapcsolódóan a nem jogkövető magatartások visszaszorítása érdekében új mulasztási bírság kategória bevezetése indokolt, melynek mértéke a jogosulatlanul igénybevett kedvezmény összegének 15%-a, de minimum 100 000 Ft.

(2) bekezdés: A gépjármű-szerzés után fizetendő illeték alapjának 2012. január 1-jétől hatályba lépő módosítása révén a gépjármű gyártási éve is releváns információ az illeték kiszabása során, ezért az állami adóhatóságnak szüksége van ezen adat ismeretére is.

A 123. § az illetékekről szóló 1990. évi XCIII. törvény technikai jellegű pontosítása.

A 124. § módosítja e törvény azon rendelkezéseit, melyek arra figyelemmel kerültek kialakításra, hogy az informatikai rendszer alkalmazására 2012. június 30-ától fog sor kerülni.

A 125. § hatályukat vesztő rendelkezéseket tartalmaz.