2011. évi CX. törvény indokolása

a köztársasági elnök jogállásáról és javadalmazásáról

-----STARTING---POINT---ALTALANOS--- 

E törvény az Alaptörvény 12. cikk (5) bekezdésének végrehajtására irányul, amely alapján a köztársasági elnök jogállásának részletes szabályait és javadalmazását sarkalatos törvény határozza meg.

A köztársasági elnök jogállására vonatkozó legfontosabb szabályokat, a megbízatás keletkezésére, tartalmára és megszűnésére nézve is az Alaptörvény tartalmazza. A jogalkotó azonban nem kívánta az Alaptörvény szövegét technikai részletszabályokkal terhelni, ezért a megbízatás megszűnésének részletes eljárási szabályait a törvény határozza meg.

A köztársasági elnök kiemelkedő jelentőségű közjogi tisztségviselő, az Alaptörvény alapján a nemzet egységének kifejezője, így indokolt, hogy a tisztségéhez méltó tiszteletdíjra és juttatásokra legyen jogosult, amelyet a törvény részletesen meghatároz.

Az Alaptörvény 9. cikk (3) bekezdés m) pontja alapján a köztársasági elnök ellenjegyzéshez nem kötött hatáskörében alakítja ki a hivatala szervezetét. A Köztársasági Elnöki Hivatal (a továbbiakban: Hivatal) szervezetére ezért a törvény csak a legfontosabb keretszabályokat állapítja meg, a többi kérdésről a köztársasági elnök dönt.

A köztársasági elnökök megbízatásuk megszűnését követően is a közélet fontos résztvevői maradnak, ezért a törvény részletesen rendelkezik a volt köztársasági elnöknek méltó életfeltételekről, valamint a közéleti részvételt is lehetővé tevő juttatásokról.

A törvény megszünteti az öregségi nyugdíjkorhatárt elérő volt miniszterelnökök pénzbeli többletjuttatásait.

-----STARTING---POINT---RESZLETES---

Az 1. §-hoz

A törvény rögzíti, hogy a köztársasági elnök székhelye Budapest, a köztársasági elnök és a Hivatal méltó elhelyezését pedig a budavári Sándor-palotában kell biztosítani.

A 2-5. §-hoz

A törvény meghatározza a megbízatás megszűnésének Alaptörvényben rögzített okaihoz kötődő részletes eljárási szabályokat.

A lemondás esetére a törvény tartalmazza a köztársasági elnök által figyelembe veendő formai követelményeket, az Országgyűlés jogát arra, hogy a köztársasági elnöktől a lemondás megfontolását kérje, valamint pontosan meghatározza a megbízatás megszűnésének időpontját.

A köztársasági elnök feladatkörei ellátását kilencven napon túl lehetetlenné tevő állapota, illetve a megválasztásához szükséges feltételek hiányának megállapítása, valamint az összeférhetetlenség kimondása tekintetében a törvény rendelkezik az indítványozói jogosultságról, a szavazás módjáról és időpontjáról. A törvény lehetőséget ad arra, hogy a köztársasági elnök az összeférhetetlenség kimondása előtt a vele szemben fennálló összeférhetetlenségi okot megszüntesse.

A 6. §-hoz

A törvény a köztársasági elnök jövedelmi és vagyoni viszonyainak átláthatósága érdekében a köztársasági elnökre az országgyűlési képviselőkkel azonos vagyonnyilatkozat-tételi kötelezettséget állapít meg. A törvény részletesen rendelkezik a vagyonnyilatkozat köréről, nyilvánosságáról, kezeléséről, elmulasztásának jogkövetkezményeiről. A vagyonnyilatkozat tartalmával kapcsolatban felmerült kétség esetén vagyonnyilatkozattal kapcsolatos eljárásnak van helye, amit az Országgyűlés alkotmányügyi kérdésekkel foglalkozó állandó bizottsága folytat le, az eljárás eredményéről pedig - a nyilvánosság biztosítása érdekében - az Országgyűlést is tájékoztatni kell.

A 7. §-hoz

A törvény rendelkezik arról, hogy a köztársasági elnök személyi védelemre jogosult, amelynek részletszabályait a védett személyek és a kijelölt létesítmények védelméről szóló kormányrendelet határozza meg.

A 8-9. §-hoz

A törvény a köztársasági elnöknek a hivatalához méltó tiszteletdíjat állapít meg, valamint rendelkezik a köztársasági elnök társadalombiztosítási és munkaügyi jogállásáról, illetve a köztársasági elnököt megillető szabadság mértékéről is.

A 10-14. §-hoz

A köztársasági elnök a tiszteletdíj mellett a megbízatása ellátásához szükséges, valamint a tisztségéhez méltó juttatásokra jogosult. Ilyen juttatás a rezidencia-használat, a személygépkocsi-használat, a rádiótelefon- és internethasználat, a térítésmentes egészségügyi ellátás, a Kormány központi üdülőjének használata.

A törvény rendelkezik a köztársasági elnök hivatalos külföldi kiküldetéseivel összefüggő juttatásokról is, beleértve az utazás módját, a napidíjat és költségtérítést, valamint a repülőtéri kormányváró helyiségek használatát.

A köztársasági elnök halála után házastársát, illetve élettársát, ennek hiányában pedig örököseit a köztársasági elnök hathavi tiszteletdíjának megfelelő összegű juttatás illeti meg.

A köztársasági elnök juttatásainak igénybevételével kapcsolatos költségeket a központi költségvetés Köztársasági Elnökség fejezete fedezi.

A 15-16. §-hoz

A köztársasági elnök munkaszervezete a Hivatal. A törvény rendelkezik a Hivatal szervezetének legfontosabb szabályairól.

A törvény lehetőséget nyújt arra, hogy a köztársasági elnök a tevékenységéhez közvetlenül kapcsolódó feladatok ellátására elnöki főtanácsadói, elnöki tanácsadói munkaköröket létesítsen. Az elnöki főtanácsadóra, elnöki tanácsadóra a köztisztviselők jogállásáról szóló törvény politikai főtanácsadóra, politikai tanácsadóra irányadó rendelkezéseit kell alkalmazni, azaz a köztársasági elnök a Hivatalnál foglalkoztatott köztisztviselőkre irányadó szabályokhoz képest nagyobb szabadsággal rendelkezik e munkakörök betöltőinek kiválasztásánál, munkájuk és illetményük meghatározásánál. Ennek megfelelően az elnöki főtanácsadók, elnöki tanácsadók kinevezése a köztársasági elnök megbízatásának idejére szól.

A 17-22. §-hoz

A volt köztársasági elnök a megbízatása megszűnése után is jogosult a megbízatására utaló elnevezést használni, és a megélhetését biztosító, valamint a közéletben való aktív részvételét elősegítő juttatások illetik meg.

A törvény ilyen juttatásként állapítja meg a tiszteletdíj havi összegének megfelelő mértékű pénzjuttatást, a kérelemre biztosított lakáshasználati jogot, a gépkocsi-használatot, a térítésmentes egészségügyi szolgáltatást.

A közéletben való aktív részvétel elősegítésére hivatott a kétfős titkárság alkalmazásának lehetővé tétele, valamint egy olyan előirányzat, amelyet a köztársasági elnök pályáztatás nélkül közcélú felajánlásokra, adományokra fordíthat.

A volt köztársasági elnök nem jogosult a törvény szerinti juttatásokra, ha megbízatása összeférhetetlenség kimondásával vagy megfosztással szűnt meg.

-----STARTING---POINT---VEGE---

A 23-25. §-hoz

A törvény hatályba léptető és átmeneti rendelkezéseket tartalmaz, továbbá rendelkezik arról, hogy az Alaptörvény alapján mely rendelkezései minősülnek sarkalatosnak.

A 26-27. §-hoz

Az Alaptörvény 9. cikk (4) bekezdés j) pontja alapján a törvény által a köztársasági elnök hatáskörébe utalt döntések ellenjegyzéshez kötöttek. Az Alaptörvény 9. cikk (5) bekezdése alapján azonban törvény rendelkezhet úgy, hogy a törvény által a köztársasági elnök hatáskörébe utalt döntéshez ellenjegyzés nem szükséges. A törvény az ellenjegyzéshez nem kötött köztársasági elnöki hatáskört előíró törvényeket kiegészíti az ellenjegyzés kizárására irányuló rendelkezéssel.

A 28. §-hoz

A törvény rendelkezik a szükségtelenné vált jogszabályi rendelkezések hatályon kívül helyezéséről.

A 29. §-hoz

Egy 2008. évi törvénymódosítás lehetővé tette, hogy a volt miniszterelnök - ha az öregségi nyugdíjkorhatárt betöltötte, és ezt kéri - élete végéig a mindenkori miniszterelnöki illetményt kapja, függetlenül attól, hogy a miniszterelnöki megbízatást mennyi ideig töltötte be. A törvény megszünteti ezt a juttatást, nem érinti viszont azon volt miniszterelnökök helyzetét, akik a törvény hatálybalépésekor már részesülnek a juttatásban.