2002. évi VII. törvény indokolása

a Magyar Köztársaság és a Holland Királyság között a szociális biztonsági ellátások kivitelével kapcsolatos együttműködésről szóló Egyezmény kihirdetéséről

ÁLTALÁNOS INDOKOLÁS

A Holland Királyság budapesti Nagykövetsége 1999 júliusában tájékoztatta a Magyar Köztársaság Külügyminisztériumát arról, hogy a Holland Parlament 1999. május 25-én a holland szociális biztonsági ellátások kivitelét korlátozó törvényt fogadott el, amely az ellátásokra való jogosultságot hollandiai tartózkodáshoz köti. Ez alól kivételt jelentenek az Európai Gazdasági Térség tagállamai, illetve azok az országok, amelyekkel Hollandia kétoldalú megállapodást köt a szociális biztonsági ellátások folyósításáról. A holland törvény 2000. január 1-jével hatályba lépett, ugyanakkor három éves - 2003. január 1-jéig tartó - átmeneti időszak meghatározásával lehetővé teszi a szociális biztonsági ellátások kivitelét célzó kétoldalú egyezmények megkötését.

A holland szabályozás értelmében a három hónapot meghaladó időtartamban a Holland Királyság területén kívül tartózkodók automatikusan elveszítik a holland szabályok szerinti szociális biztonsági ellátásokra való jogosultságukat. A holland Kormány adatai szerint 1999-ben mintegy 164 olyan kedvezményezett élt Magyarországon, aki Hollandiából kapott ellátást, beleértve azokat a gyermekeket is, akiknek részére holland gyermektartási díjat folyósítanak. A 2000. január 1-jén külföldön élő kedvezményezettek meglévő juttatásainak exportjára vonatkozó holland törvényi korlátozás 2003. január 1-jével lép hatályba, amennyiben a kétoldalú megállapodás aláírására és hatályba lépésére addig nem kerül sor.

A holland szabályozás rendelkezései szerint 2000. január 1-jét követően mindaddig nem kerül sor új juttatás exportálására, amíg a kétoldalú megállapodás hatályba nem lép.

A holland Kormány a jogszabály elfogadására vonatkozó értesítéssel egy időben kezdeményezte magyar-holland kétoldalú egyezmény létrehozását a szociális biztonsági ellátások exportjára vonatkozóan.

A Kormány elvi készségét fejezte ki a megállapodás létrehozására vonatkozó tárgyalások megkezdésére, tekintettel arra, hogy - kétoldalú egyezmény hiányában - a Holland Parlament által elfogadott, a szociális biztonsági ellátások exportjának korlátozásáról szóló jogszabály hátrányosan érinti a Magyarországon élő kedvezményezetteket.

A Magyar Köztársaság és a Holland Királyság között az egyes szociális biztonsági ellátások kivitelével kapcsolatos együttműködésről szóló egyezmény - a 2089/2001. (IV. 26.) Korm. határozat alapján - 2001. május 22-én Hágában került aláírásra. Az egyezmény aláírása az Országgyűlés megerősítésének fenntartásával történt. Az egyezményt az Országgyűlés a 93/2001 (XII. 21.) OGY határozatában megerősítette.

RÉSZLETES INDOKOLÁS

Az 1. §-hoz

Figyelembe véve az Egyezménynek az aláírásra, a megerősítésre és a hatályba lépésre vonatkozó 13. Cikkelyének pontjait, továbbá a nemzetközi szerződésekkel kapcsolatos eljárásról szóló 1982. évi 27. törvényerejű rendelet rendelkezéseit, az Országgyűlésnek az Egyezményt meg kell erősítenie, majd azt törvénnyel kell kihirdetnie.

A 2. §-hoz

Az Egyezményt a hiteles angol szöveggel, illetve annak hiteles magyar fordítása közzétételével hirdeti ki a törvény.

Az Egyezmény alapvető célja, hogy a tárgyi hatálya alá tartozó szociális biztonsági ellátások folyósítását mindkét szerződő fél területén lehetővé tegye.

Az Egyezmény tárgyi hatálya a Holland Királyság tekintetében kiterjed a betegbiztosításra (betegségi és anyasági ellátások), a rokkantsági biztosításra (foglalkoztatottak és önfoglalkoztatók részére), az öregségi és hátramaradotti biztosításra, valamint a gyermekek után járó pótlékokra. A Magyar Köztársaság tekintetében azonban csak a társadalombiztosítási nyugdíjrendszer keretében járó nyugellátások köre (öregségi nyugdíj, rokkantsági nyugdíj, baleseti rokkantsági nyugdíj, özvegyi nyugdíj, árvaellátás, szülői nyugdíj, baleseti hozzátartozói nyugellátások) és az egészségbiztosítás keretében járó baleseti járadék tartozik az Egyezmény tárgyi hatálya alá. A holland fél számára az Egyezmény hatályba lépését a következők sürgetik: A belső szabályozás hatályba lépését megelőzően már megszerzett jogosultságok tekintetében 2003. január 1-jétől a szociális biztonsági ellátások nem utalhatóak az Európai Unió tagállamain kívüli országokban tartózkodó jogosultak részére. Továbbá a törvény hatálybalépését követően megszerzett jogosultság alapján járó ellátás 2000. január 1-jétől egyáltalán nem exportálható.

A bírósági úton megítélt ellátások - így a tartásdíj - folyósításáról nemzetközi szerződés rendelkezik.

Az egyezmény alapját képező érdemi kérdések a következők:

- az ellátásokra való jogosultság megállapításához a szerződő fél által igazolt információk álljanak rendelkezésre,

- az ellátásban részesülőket azonosítani kell,

- a jogalap nélkül felvett ellátásokat vissza kell téríteni, illetve a be nem fizetett járulékokat utólag be kell szedni.

Az Egyezmény 11. Cikke utal kiegészítő megállapodások megkötésének lehetőségére. Ez az Országos Nyugdíjbiztosítási Főigazgatóság és a holland illetékes szerv közötti olyan végrehajtási megállapodás megkötését teszi lehetővé, amely - a két intézmény közötti ilyen irányú igénye esetén - a végrehajtás egyes részletkérdéseit szabályozza.

Az Egyezmény szabályozza továbbá a felek közötti érintkezés nyelvét, a vitás kérdések rendezésének módját, illetve az adatvédelem kérdéseit.

A 3. §-hoz

Az Egyezmény hatályba lépésének napja Magyarország tekintetében 2002. március 1-je, mert az Egyezmény az utolsó értesítés dátumát követő második hónap első napján lép hatályba (13. Cikk). Az értesítésekre 2002. január hónapban került sor mindkét fél részéről. Ennek megfelelően lépteti a rendelkezés a törvényt hatályba.