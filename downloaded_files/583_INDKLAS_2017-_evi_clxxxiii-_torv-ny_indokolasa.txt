2017. évi CLXXXIII. törvény indokolása

az agrárium versenyképességének javítása érdekében egyes törvények módosításáról

-----STARTING---POINT---ALTALANOS--- 

A törvény az alábbi törvények módosítását tartalmazza:

- A vízgazdálkodásról szóló 1995. évi LVII. törvény (Vtv.),

- A vad védelméről, a vadgazdálkodásról, valamint a vadászatról szóló 1996. évi LV. törvény,

- A termőföld védelméről szóló 2007. évi CXXIX. törvény,

- Az erdőről, az erdő védelméről és az erdőgazdálkodásról szóló 2009. évi XXXVII. törvény,

- A Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény,

- A mezőgazdasági termékpiacok szervezésének egyes kérdéseiről, a termelői és a szakmaközi szervezetekről szóló 2015. évi XCVII. törvény.

Az egymástól különböző törvényeket érintő módosítások közös vonása az, hogy vagy az adminisztrációs terhek csökkentésével, vagy más kedvezmények biztosításával, továbbá a rendezett piaci kapcsolatok ösztönzésével a gazdálkodók versenyképességét segítse. A törvény ezen túlmenően a szakmailag indokolt technikai jellegű módosításokat, valamint a közösségi támogatások igénybevételéhez szükséges egyes adatszolgáltatási rendelkezéseket is tartalmaz.

-----STARTING---POINT---RESZLETES---

Az 1. §-hoz

A törvény az öntözési célú vízhasználat esetében azon túl, hogy a gazdálkodók versenyképességének erősödését is szolgálja a kedvezményes vízhasználati kvóták megemelése, újszerű megoldással, a hektár alapú kedvezményes vízhasználat bevezetésével, az öntözött területek bővítését is eredményezheti.

A 2. §-hoz

A törvény a meglévő rendelkezés kiegészítése, az egyértelmű jogalkalmazás megkönnyítése érdekében, mivel a bérvadászat meghatározása körében beiktatja a bérvadászati szerződések - a gyakorlatnak egyébként megfelelő - írásbeliséghez kötöttségét, valamint a díjazás ellenében kifejezést is, amivel a bérvadászat lényegi eleme törvényi szinten is rögzítésre kerül.

A 3. §-hoz

A törvény az éjjellátó keresőtávcső használatát teszi lehetővé, a vadászok részére, csökkentve a vadászati tevékenység végzésével járó biztonsági kockázatokat. Az éjjellátó céltávcső használatának tilalmát a módosítás nem érinti, azokat továbbra sem lehet használni majd.

A 4. §-hoz

A törvény az Országos Trófeabíráló Testület munkájában a területi vadászati hatóság képviseletében részt vevő tag pontosabb meghatározását szolgálja.

Az 5. §-hoz

A törvény a tájegységi fővadász szaktanácsadási tevékenységi körét bővíti a vadgazdálkodási üzemtervek elkészítéséhez a vadászatra jogosult irányába nyújtható segítséggel.

A 6. §-hoz

A Vtv. deklarált célja, hogy az üzemtervi időszakot egységesen, a magyarországi élőhelyi viszonyoknak és jellemző vadfajoknak megfelelő vadgazdálkodásilag indokolt 20 éves időtartamban határozza meg. Ehhez a jogalkotói szándékhoz illeszkednek a törvény azon rendelkezései, amelyek rögzítik, hogy a 20 éves üzemtervi időszak kezdetét (2017. 03. 01.) követően lejáró üzemtervű vadászterületek esetében az új üzemterv időtartama legfeljebb 2037. 02. 28-ig állapítható meg, azaz a korábbi szabályozással szakítva nem automatikusan 20 éves üzemtervi időszak kezdődik, hanem az üzemterv az aktuális 20 éves időszak végéig szól. Ennek a szabályozásnak a célja, hogy 2037-ben valamennyi magyar vadászterület üzemterve egyidejűleg járjon le és a vadgazdálkodási tervezés mind a tájegységi vadgazdálkodási tervek, mind a vadászterületekre vonatkozó vadgazdálkodási üzemtervek tekintetében időtartamukban és szakmai szempontjaikban egységesen legyenek kezelhetőek.

Ennek a kívánatos és indokolt szakmai cél előmozdítása során azonban figyelemmel kell lenni az érintett földtulajdonosok és vadászatra jogosultak érdekeire, a jogerős hatósági határozatokon, érvényes és hatályos polgári jogi szerződéseken alapuló jogokra, amelyek nem csorbulhatnak.

A törvény abból indul ki, hogy amennyiben a kérelem előterjesztésének feltétele a vadászterület vadászatra alkalmas földterületeinek 50%-át meghaladó tulajdonosi támogatottsága, az egy olyan meghatározó tulajdonosi többség, amely igazolja a tényleges tulajdonosi többségi akaratot, figyelemmel arra is, hogy a jelenleg kialakult termőföld tulajdonlási szerkezetben reálisan az elkövetkező 3-6 évben nem várható olyan jelentős mértékű változás, amely a teljes vadászterület 50%-át meghaladó támogatottsági arányt megváltoztatná.

A vadászatra jogosult érdekeit pedig kellően biztosítja az a feltétel, hogy a kérelem csak akkor terjeszthető elő, ha a jogosult úgy dönt, hogy neki is szándékában áll a 2020-ban vagy 2023-ban lejáró üzemtervi időszakon túlnyúlóan 2037-ig vállalni a vadászterületen a vadgazdálkodási tevékenységet a 20 éves üzemtervezésre vonatkozó változások (tájegységi vadgazdálkodási tervre alapított üzemtervezés) elfogadásával.

Annak érdekében, hogy a kérelmek előterjesztésének lehetősége ne váljon parttalanná, és megjelenjen a fokozott tulajdonosi és vadászatra jogosulti felelősség, a törvény a tájegységi vadgazdálkodási tervek hatálybalépésétől számított teljesíthető, de gyors döntéshozatalra és intézkedésekre sarkalló határidőt állapít meg.

A 7-8. §-hoz

A szövegcserés és a hatályon kívül helyező rendelkezések a törvényi rendelkezések koherenciáját, az idejétmúlt előírások megszüntetését szolgálják. Így különösen az egyes vadfajok vadászata esetén használható fegyverek és lőszerek kérdéskörét egyértelműsíti, a haszonbérleti szerződéssel kapcsolatos követelményeket igazítja a gyakorlati élethez.

A 9. §-hoz

A törvény az értelmező rendelkezés pontosításával a kis teljesítményű, napenergia alapú erőművek terjesztését szolgálja, a fosszilis alapú erőforrásokat felhasználó erőművekkel szemben, ezzel is támogatva a megújuló energiapolitikai célok teljesítését.

A 10. §-hoz

A törvény - összhangban a föld használatához kapcsolódó közösségi-, illetve nemzeti forrásból folyósított támogatások feltételrendszerével - a hasznosítási kötelezettség teljesítésének a korábbiakhoz képest rugalmasabb lehetőségét teremti meg.

A 11. §-hoz

A kis teljesítményű erőművek átlagosnál gyengébb minőségű földeken való létesítésének jelenleg is meglévő lehetőségét kedvezményezi azáltal, hogy ebben az esetben nem kell talajvédelmi vizsgálatot lefolytatni. Ez egyébként szakmailag azért is indokolható, mert egy naperőmű létesítésekor jellemzően a termőtalajt érintő érdemi beavatkozásra nem is kerül sor.

A 12. §-hoz

A mezőgazdasági célok megvalósítását segítő beruházásokat kívánja elősegíteni azáltal, hogy ezekben az esetekben a termőföld más célú hasznosítását mentesíti egy bürokratikus eljárás teljesítése alól.

A 13. §-hoz

A törvény a mezőgazdasági célú vízellátást, a csapadékvíz összegyűjtésére szolgáló vízilétesítmény létesítése, valamint a kisteljesítményű erőmű építése esetét mentesíti a földvédelmi járulék megfizetése alól. A törvény figyelemmel van arra a körülményre is, hogy a felszíni vizek érdemi sérelme nélkül jelentős tartalékok vannak még a felszíni vizek összegyűjtésében (lásd pl. belvíz), és ennek mezőgazdasági célú hasznosításában.

A 14. §-hoz

A törvény orvosolja azt az esetet, amikor a jogszabálysértő magatartás tekintetében a korábbi szabályok esetén nem volt elévülési idő. E rendelkezés egyrészt megnöveli az eljáró hatóságok felelősségét az ellenőrzési tevékenységük gyakorlása során, másrészt a jogbiztonságot is erősíti. A törvényben alkalmazott jogalkotási technika egyébként összhangban van az építésügyi jogszabályok által alkalmazott szankciórendszerrel.

A 15. §-hoz

A törvény egyértelművé teszi azt a jogalkotói szándékot, hogy a gazdasági versenyképességet erősítő új rendelkezéseket a folyamatban levő eljárásokban is alkalmazni kelljen.

A 16. §-hoz

A törvény egyértelművé teszi, hogy az erdőtörvény módosított rendelkezéseit a folyamatban levő körzeti erdőtervezésekre is alkalmazni kell. Így egyértelművé válik, hogy az erdőgazdálkodási tevékenység folytatását könnyítő korábban elfogadott új törvényi rendelkezések alkalmazásának nem akadálya az azokkal ellentétes rendelkezéseket tartalmazó körzeti erdőtervek. A törvény azt is rögzíti, hogy a körzeti erdőterveket az új törvényi rendelkezésekkel folyamatosan összhangba kell hozni.

A 17. §-hoz

Terminológiai pontosítás.

A 18. §-hoz

A törvény az általános közigazgatási rendtartásról szóló 2016. évi CL. törvénnyel való összhang megteremtését szolgálja.

A 19. §-hoz

A mezőgazdasági termelést érintő időjárási és más természeti kockázatok kezeléséről szóló törvény lehetőséget biztosít a Vidékfejlesztési Program keretében megvalósítandó országos jégkármegelőző rendszer működtetésének finanszírozására a nemzetgazdaságban okozott jégesőkárok megelőzése, valamint a jégesőkárok enyhítésére. A Vidékfejlesztési Program keretében a Nemzeti Agrárgazdasági Kamara nyerte el a pályázati jogosultságot a rendszer kiépítésére, így szükséges ennek törvényi szintű rögzítése is, mint agrárkamarai közfeladat.

A 20. §-hoz

A módosítás megerősíti azt az összeférhetetlenségi szabályt, miszerint a kamarai tisztségviselő nem lehet politikai párt vezetője. A kormányzati szolgálati, állami szolgálati, vagy közszolgálati jogviszonyra, közszolgálati tisztviselői, állami tisztviselői tevékenységre való utalás elhagyható, mivel az érintett jogviszonyok esetében a külön törvények rendezik az összeférhetetlenség eseteit. A másik gazdasági kamarában viselt tisztségre történő utalás, mint összeférhetetlenségi ok pedig elhagyható.

A törvény a kamara sajátos közfeladataira is figyelemmel úgy rendelkezik, hogy egyes választott kamarai tisztségek ellátása nem minősül munkavégzésre irányuló jogviszonynak, illetve kereső foglalkozásnak, amennyiben a tisztségviselő lemond a díjazásról. Az esetlegesen érintett személyek jogállását rendező törvények e tárgykörben külön fogalom-meghatározást nem tartalmaznak, annak megállapítását külön jogszabályra bízzák, a munka törvénykönyvéről szóló 2012. évi I. törvény kifejezetten megengedi a rendelkezéseitől történő törvényi szintű eltérést, ágazati, szakmai sajátosságokra tekintettel. A (3) bekezdésben foglaltak esetén a politikai párt nyilatkozatára csak abban az esetben van szükség, ha egyébként a vezetői tisztség kérdésében kétség merülne fel.

A 21. §-hoz

A mezőgazdasági és élelmiszeripari termékpálya egészén indokolt biztosítani a megfelelő fizetési fegyelmet.

A 22. §-hoz

Számos probléma jelentkezik a gyorsan romló és a friss piaci termékek értékesítésére irányuló szerződéses kapcsolatokban, vagy a termelők az értékesítési lánc első láncszemeiként kénytelenek viselni az értékesítés során bármely másik gazdasági szereplőnél keletkező károk következményeit. A termelői kiszolgáltatottságot fokozza legfőképpen a friss piacra termelő ágazatokban, hogy a termelő az áru ellenértékét a késői minőségi kifogások miatt csökkentve, időben elhúzva, vagy egyáltalán nem kapja meg. További problémát jelent, hogy a felvásárló az áru egy részét értékcsökkentként vagy érték nélküliként veszi át, azonban az árut feldolgozza, vagy tovább értékesíti, amely jelentős piaci hasznot eredményez, és a piacon ez a minőségi áru ellenértékére árletörő hatást eredményez. A módosítás szerint a friss vagy gyorsan romló áru esetén a minőségi kifogás a felek között létrejött szerződésben meghatározott fogyaszthatósági vagy minőség megőrzési időn belül emelhető, vagy ennek hiányában a minősítést az áru átvételekor lehet érvényesíteni, azt követően erre hivatkozni ne lehessen. A szabályozás kizárólag a termelő által nem a fogyasztók felé történő értékesítésekre terjed ki.

A 23. §-hoz

A Termékpiaci tv. jelenleg csak a termésbecslési célt szolgáló adatszolgáltatási kötelezettséget írja elő a mezőgazdasági termelők részére, miközben a gyakorlatban a mezőgazdasági igazgatási szerv a NAK és a NAK alkalmazásában álló falugazdászok bevonásával a várható termés megismerése céljából nemcsak termésbecslést, hanem állapotminősítést és operatív mezőgazdasági munkákról szóló jelentést is készít. Az adatszolgáltatás hiányzó céljainak pótlását szolgálja a törvény.

A termésbecslés rendszerét új alapokra szükséges helyezni, melyben változik a becslés, illetve a jelentés módszertana. A becslés statisztikai módszerekkel egészül ki, melyhez alapadatokat a termőföld-hasznosítással kapcsolatos egységes támogatási kérelmek biztosítják. Ezeket az adatokat a mezőgazdasági és vidékfejlesztési támogatási szerv (MÁK) adja át a földművelésügyi miniszter irányítása alatt álló, gazdasági elemzésekkel foglalkozó intézet (AKI) részére. Az AKI az adatokból a termésbecslési rendszernek adatokkal való feltöltéséhez rétegzett mintát készít, melyet átad a mezőgazdasági igazgatási szervnek (NAK-nak) a jelentés elkészítése érdekében. A NAK ezzel a módszerrel nem kapja meg a támogatási kérelmek valamennyi, egyedi azonosításra is alkalmas adatait, csak a jelentés elkészítéséhez szükséges részadatokat, melyet csak statisztikai célra használhat fel.

A 24. §-hoz

Jelenleg Magyarországon nincs olyan elismert nemzeti minőségrendszer, amely megfelelne az uniós előírásoknak, így az agrár- és erdészeti ágazatban nyújtott állami támogatásokról szóló európai uniós iránymutatások, 2014-2020 (a továbbiakban: Iránymutatások) (282) b) ii. pontjában (nemzeti minőségrendszerek) foglalt feltételnek sem. A Vidékfejlesztési Program szerinti 3.2.1 számú intézkedés támogathatósági feltétele egy, a minőségrendszerek szabályozásáról szóló nemzeti jogszabály elkészítése. Az intézkedés törvényi szintű szabályozását és felhatalmazását jelen módosítás tartalmazza.

A 25. §-hoz

A szaktanácsadási tevékenység területén a szolgáltatási tevékenység megkezdésének és folytatásának általános szabályairól szóló törvénynek (a továbbiakban: Szolg. törvény) való teljesebb megfelelés, és a gyakorlatban felmerülő társadalmi igény teszi szükségessé a Termékpiaci tv. szaktanácsadási szolgáltatások szabályaira vonatkozó rendelkezéseinek pontosítását. A szaktanácsadási tevékenység jelen szabályzása csak a természetes személyek vonatkozásában tartalmaz előírásokat, azonban a Szolg. törvény általánosságban a vállalkozások tekintetében tartalmaz szabályokat, amit a gazdasági tevékenység folytatására vonatkozó jogszabályi környezetnek való megfelelés is indokol. Tekintettel arra, hogy az uniós piacszabályozás és a Termékpiaci tv. egyik fontos eleme a különböző szintű termelői együttműködések szabályozása, amelyek alapvető szerepet látnak el a törvény céljainak végrehajtásában, szükségesnek látjuk egyértelművé tenni, hogy e célok megvalósítását a szaktanácsadási feladatok végrehajtása útján is végezhetik.

A 26. §-hoz

A felhatalmazó rendelkezéseket tartalmazza.

-----STARTING---POINT---VEGE---

A 27. §-hoz

Hatályba léptető rendelkezés.