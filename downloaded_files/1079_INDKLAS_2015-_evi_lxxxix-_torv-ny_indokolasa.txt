2015. évi LXXXIX. törvény indokolása

a Veszélyes Áruk Nemzetközi Közúti Szállításáról szóló Európai Megállapodás „A” és „B” Melléklete kihirdetéséről, valamint a belföldi alkalmazásának egyes kérdéseiről

Általános indokolás

Magyarország a Veszélyes Áruk Nemzetközi Közúti Szállításáról szóló Európai Megállapodásnak (a továbbiakban: ADR) 1979. óta Szerződő Fele, csatlakozásunkat a 1979. évi 19. törvényerejű rendelet hirdette ki. Az ADR „A” és „B” Melléklete tartalmazza a szállítás előkészítésére és lebonyolítására vonatkozó technikai és adminisztratív előírásokat.

A nemzetközi szervezetekben - elsősorban az ENSZ EGB veszélyes áruk szállításával foglalkozó munkacsoportjában - folyó munkák eredményeképpen, az alágazati szabályozások nagyobb összhangjának megteremtése és a követelményeknek a tudományos és műszaki fejlődéshez való igazítása érdekében rendszeresen, kétévente módosulnak az ADR Mellékleteinek előírásai, a jelenlegi módosítások e sorba illeszkednek.

A módosításokkal korszerűbbek lesznek a biztonsági előírások a veszélyes áruk közúti szállításában, valamint nagyobb lesz az összhang a többi közlekedési alágazat vonatkozó szabályaival, különösen a vasúti alágazatéval.

Részletes indokolás

Az 1. §-hoz

Az ADR „A” és „B” Mellékletének 2015. évi szövegét az Országgyűlés törvénnyel hirdeti ki, a nemzetközi szerződésekkel kapcsolatos eljárásról szóló 2005. évi L. törvény előírásaival összhangban.

A 2. §-hoz

A 2015. évi módosítások a veszélyes áruk szállításának biztonságát szolgáló anyagbesorolási, műszaki, csomagolási előírások, jelölések, okmányok tekintetében jelentenek változást.

A 3. §-hoz

Az ADR „A” és „B” Melléklete rendelkezéseinek alkalmazását a veszélyes áruk belföldi közúti szállítására is elrendeli.

A 4-5. §-hoz

Tekintettel arra, hogy a 2015. január 1-jétől hatályos szöveg kihirdetésével hatályát veszti az előző módosításokat kihirdető, a Veszélyes Áruk Nemzetközi Közúti Szállításáról szóló Európai Megállapodás „A” és „B” Melléklete kihirdetéséről, valamint a belföldi alkalmazásának egyes kérdéseiről szóló 2013. évi CX. törvény (a továbbiakban: 2013. évi CX. törvény), ezért annak 4. és 5. §-ában foglalt rendelkezéseket át kell emelni a törvénybe.

Az ADR „A” és „B” Mellékletének belföldi alkalmazásához szükséges szabályok eddig több felhatalmazás alapján születtek meg. A felhatalmazó rendelkezések kiegészítése egyértelművé teszi a felhatalmazást a pontos tárgykör megjelölésével.

A 6. §-hoz

A 2013. évi CX. törvény hatályon kívül helyezése miatt, az annak 2. mellékletében szereplő hatósági feladatmegosztást is át kell emelni, ezt a 3. melléklet tartalmazza, néhány kiegészítéssel.

A 7. §-hoz

A 2015. évi módosítások megfelelő - általános, illetve egyes esetekre speciális - átmeneti időket tartalmaznak, ezért a törvényben 2015. július 1-jei hatálybalépési idő szerepel.

Az ADR „B” Mellékletének 8.5 fejezetében lévő S12 utasítás visszamenőleges alkalmazhatóságának előírása a fuvarozókra nézve kedvezőbb feltételek rögzítését jelenti.

A 8. §-hoz

Jogharmonizációs záradék.

A 9. §-hoz

A 2013. évi CX. törvény hatályon kívül helyezése.