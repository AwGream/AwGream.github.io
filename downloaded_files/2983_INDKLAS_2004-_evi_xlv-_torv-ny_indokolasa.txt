2004. évi XLV. törvény indokolása

az európai részvénytársaságról

-----STARTING---POINT---ALTALANOS--- 

1. A Tanács 2001-ben elfogadta a 2157/2001/EK rendeletet az európai részvénytársaság (Societas Europaea, rövidített néven: SE) statútumáról (a továbbiakban: Rendelet) és a statútum munkavállalók bevonására vonatkozó kiegészítéséről szóló 2001/86/EK irányelvet (a továbbiakban: Irányelv).

E jogszabályok megalkotására nem minden előzmény nélkül került sor. Egyrészt magára az SE-re vonatkozó joganyag elfogadását több évtizedes előkészítő munka előzte meg, másrészt a 2001-ben elfogadott jogszabályok egy olyan közösségi szintű jogalkotási folyamat részét képezik, amelynek legfőbb jellemzője, hogy a közösségi jog talaján álló, tehát nem a tagállami jog rendelkezésein alapuló vállalkozási formákat hoz létre, teremti meg alapításuk jogalapját. Az SE-n kívül e körbe tartozik az európai gazdasági egyesülés (2137/85/EGK), és a közelmúltban elfogadott tanácsi rendelet, amely az európai szövetkezet statútumát szabályozza (1435/2003/EK).

Az SE sui generis társasági forma, amely a nemzeti jogi szabályozás alapján működő gazdasági társaságok mellett, kiegészítő jelleggel alapítható. A nemzeti jogok szerint alapított gazdasági társaságoktól transznacionális jellegében különbözik, tehát abban, hogy alapítására nem a belső jogi normák, hanem a közösségi jog ad felhatalmazást, illetve működésének szabályait is - túlnyomórészt - ez utóbbi határozza meg.

A Rendelet 1. cikke szerint az SE jogi személy, alaptőkéje részvényekre oszlik, a részvényesek pedig vagyoni hozzájárulásuk erejéig felelnek a társaság kötelezettségeiért. A társaság a cégjegyzékbe való bejegyezéssel jön létre, alaptőkéje - a 4. cikk alapján - legalább 120 000 €. Ha a tagállami jogszabályok egyes, speciális tevékenységet folytató társaságokra ennél magasabb minimum tőkét állapítanak meg (pl. hitelintézetek), akkor ezek a követelmények az ilyen tevékenységet folytató SE-re is irányadók.

2. A közösségi jog által támasztott jogalkotási feladat alapvetően két egységre bontható. Egyrészt a Rendelet felhatalmazása alapján, annak szabályait kiegészítendő, meg kell (lehet) alkotni bizonyos társasági jogi jellegű normákat, másrészt, az Irányelv implementációja során a kollektív munkajog körébe tartozó szabályozást kell kialakítani. Ezen kívül szükséges a Rendelet alkalmazásának (az SE alapításának, székhelye áthelyezésének, megszűnésének) eljárásjogi vetületét is megteremteni, amely a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvény (a továbbiakban: Ctv.) módosítása útján történik.

a) Bár a közösségi rendeletek jogi természetéből fakad (EKSZ 249. cikk), hogy azok általában implementáció nélkül, automatikusan az adott jogrendszer részévé válnak, ez a megállapítás csak főszabályként érvényesül. A Rendelet számos pontján találhatóak olyan részletszabályok, amelyek a tagállami jogalkotónak megengedik vagy kifejezetten előírják a cselekvés lehetőségét vagy kötelezettségét.

Az SE-re vonatkozó többszintű szabályrendszert, és az ebből származó jogalkotási feladatokat a Rendelet 9. cikke határozza meg. A szabályozás első szintjét maga a Rendelet képezi, megállapítva az SE-re kötelezően alkalmazandó szabályokat. Ezek tekintetében a nemzeti jogalkotónak nincs mozgástere, a Rendeletben foglalt szabályok közvetlen alkalmazhatóságát biztosítania kell.

A szabályozás második szintjén több jogi megoldás érvényesül. Az egyik az, hogy a Rendelet a szabályozás lehetőségét közvetlenül az SE részvényeseire bízza, azzal, hogy meghatározott kérdés rendezését az SE alapszabályára utalja.

A másik megoldás, hogy a Rendelet a tagállami jogalkotónak ad felhatalmazást kiegészítő szabályok megalkotására. Ez egyes esetekben kötelező, más esetekben pedig csak lehetőség a tagállam számára. E szabályok kerültek elhelyezésre a törvényben.

Ha csak jogalkotási lehetőség, és nem kötelezettség áll fenn, a magyar jogalkotó szuverén döntése, hogy él-e a lehetőséggel, és ha igen, akkor önálló szabályozást alkot, vagy - ha ez lehetséges - inkább visszautal a hazai jogban létező szabályozásra, mint alkalmazandó rendelkezésre.

Harmadsorban a Rendelet néhány esetben maga utal vissza a tagállami részvényjogra. Ebben az esetben tehát nem a tagállami jogalkotó, hanem maga a Rendelet dönt az alkalmazandó jogról. E rendelkezések ugyanolyannak minősülnek, mint amelyeket a Rendelet maga állapított meg, ilyenkor a gazdasági társaságokról szóló 1997. évi CXLIV. törvény (a továbbiakban: Gt.) közös szabályai, valamint a részvénytársaságokra vonatkozó rendelkezései alkalmazandók.

Végül a szabályozás utolsó szintje az, amikor a Rendelet által felhívott tagállami jog delegálja a döntés jogát a részvényeseknek. Ebben az esetben a tagállam jogának kifejezett rendeleti nevesítése ellenére a belső jog felhatalmazása alapján az SE alapszabálya tartalmazza az irányadó szabályokat.

b) Az Irányelv - a Rendelettől eltérően - csak céljában kötelezi a tagállamot, a forma és eszköz megválasztása tekintetében a nemzeti jogalkotóra bízza a döntést. A Rendelettel szerves egységet képező, azt kiegészítő Irányelv az SE megalakulása és működése során a munkavállalók transznacionális tájékoztatását és a velük való konzultációt, továbbá a részvételüket biztosító alapvető követelményeket fogalmazza meg. Az Irányelv egységes jogszabályi keretet kíván teremteni annak érdekében, hogy a különböző tagállamokban bejegyzett gazdasági társaságok közösségi szinten képesek legyenek megtervezni és végrehajtani üzleti vállalkozásuk átszervezését. A szabályok azt is garantálják, hogy az SE létrehozása nem vonja maga után az alapító gazdasági társaságokon belül a munkavállalók bevonása már meglévő gyakorlatának megszűnését vagy háttérbe szorulását.

Az Irányelv 1. cikkének (2) bekezdése szerint minden SE-re nézve a munkavállalók bevonását biztosító szabályokat kell felállítani, méghozzá a 3-6. cikkekben leírt egyeztető eljárással, továbbá a 7. cikkben meghatározott körülmények fennállása esetén az Irányelv mellékletében foglaltakkal összhangban.

Kodifikációs szempontból az irányelv a rendelettől eltérő feladatot támaszt a jogalkotóval szemben, hiszen érvényre juttatásához meg kell teremteni azokat a részletes belső jogi normákat, amelyek alkalmasak az irányelvben meghatározott célok elérésére. Tehát az Irányelv minden rendelkezésének jogi normában kell megjelennie, kialakítva ezáltal egy olyan eljárásrendet, amely megfelel a közösségi jogszabály által támasztott követelményeknek. Ezen eljárásrend kialakítása az Irányelv konkrét rendelkezéseinek való megfelelés mellett kiegészítő szabályok megalkotását is igényli. Összességében azonban megállapítható, hogy a közösségi norma nagyon részletes előírásokat tartalmaz, így nem hagy nagy mozgásteret a tagállami jogalkotónak a szabályozás tekintetében.

Az irányelvi szabályok kiemelkedő jelentőségét a Rendelet 12. cikke biztosítja, amikor kimondja, hogy az újonnan alakult SE cégbírósági bejegyzésére csak akkor kerülhet sor, ha az alakulás során létrehozandó munkavállalói különleges tárgyaló testület, és az SE alapításában résztvevő gazdasági társaságok között az Irányelv által meghatározott kérdésekre kiterjedő megállapodás létrejött (4. cikk), vagy a különleges tárgyaló testület úgy döntött, hogy az egyeztetést nem kezdi meg, vagy lezárja [3. cikk (6) bek.], illetve ha az egyeztetésre az Irányelvben meghatározott időtartam letelt (5. cikk).

Az Irányelv két fő területen veti fel a nemzeti szabályozás szükségességét. Egyrészt, az SE alapítása során meg kell alkotni az alapító társaságok ügyvezető szerveivel tárgyalásokat folytató - munkavállalói képviselőkből álló - különleges tárgyaló testület megalakításának, működésének, döntéshozatali eljárásának szabályait. Másrészt, meg kell alkotni azokat a választható, kiegészítő tagállami szabályokat, amelyek alkalmazására akkor kerül sor, ha az alapító társaságok ügyvezető szervei és a különleges tárgyaló testület között nem jön létre - más tartalmú - megállapodás a munkavállalóknak az alapítandó SE döntéshozatali rendjébe történő bevonásáról.

Kiemelendő, hogy az Irányelvben meghatározott tájékoztatási, konzultációs és részvételi jogok transznacionális jellegűek. Az alapító társaságokban meglévő, nemzeti jog által szabályozott konzultációs, tájékoztatási és részvételi jogok - az Irányelv alkalmazására tekintet nélkül - az adott tagállam szintjén fennmaradnak, akkor is, ha az adott társaság az SE alapításával annak leányvállalatává válik, illetve ha az alapító társaság leányvállalata vagy telephelye válik az SE leányvállalatává vagy telephelyévé.

3. A Rendelet közvetlen alkalmazását, valamint az Irányelv átvételét a magyar jogalkotónak 2004. október 8-ig kell biztosítania. A Rendeletben megállapított implementációs határidő mutatja, hogy a vonatkozó jogi szabályozás már nem az Európai Unióhoz való csatlakozási felkészülés részének, hanem hazánk hamarosan bekövetkező EU tagságával együtt járó jogharmonizációs feladatnak tekintendő.

A törvény a szabályozásnál törekedett arra, hogy mind a kiegészítő társasági, cégjogi szabályok, mind az Irányelv implementációjához szükséges munkajogi szabályozás a lehető legnagyobb összhangban álljon a hatályos magyar szabályokkal. Eltérő megoldás alkalmazására csak akkor került sor, ha azt a Rendelet vagy az Irányelv kötelező szabálya kívánja meg (pl. monista vállalatirányítási rendszer).

Ugyanakkor - hosszabb távon - e törvény hozadéka lehet, hogy általa a társasági jog kodifikációja során is hasznosítható tapasztalatokat szerezhetők a magyar jogban eddig ismeretlen jogi, szervezeti megoldásokról. Ez elősegítheti új jogintézmények, szabályozási módok meghonosítását, a belső jog rugalmasabbá tételét.

Ugyanígy szempontként szolgál, hogy a megszülető új törvény ne legyen indokolatlanul szigorú, ne terhelje feleslegesen a magyarországi székhelyet választó SE-t.

-----STARTING---POINT---RESZLETES---

Az 1. §-hoz

Azon kérdésekben, amelyeket a Rendelet nem szabályoz, nem utalja az SE alapszabályára, vagy nem hívja fel közvetlenül a tagállami részvénytársasági jogot, e törvény rendelkezései az irányadók. Ennek megfelelően az 1. § (1) bekezdése kimondja, hogy a magyarországi székhelyű SE alapítására, szervezetére, működésére és megszűnésére a Rendeletet és az e törvényben meghatározott szabályokat kell alkalmazni. Ugyanakkor, a törvénynek vannak olyan rendelkezései is, amelyeket az SE magyarországi székhelyű alapítójára akkor is alkalmazni kell, ha a létrejövő társaság székhelye külföldön van [1. § (2) bekezdés]. Ilyen például az egyesülésről, holdingtársaság alapításáról szóló döntést ellenző, kisebbségben maradt részvényesekkel történő elszámolás kötelezettsége vagy a hitelezővédelmi előírások (5-6. §).

A magyarországi székhelyű SE alapítása és működése során a munkavállalóknak a társaság döntéshozatali rendjébe történő bevonását a törvény második részében foglalt szabályok szerint kell biztosítani. E rendelkezések között szintén van olyan, amelyet - értelemszerűen - akkor is alkalmazni kell a résztvevő társaság (18. §), az SE, ezek leányvállalata vagy telephelye belföldön foglalkoztatott munkavállalói képviselőinek megválasztására, visszahívására, valamint a társaság, az üzemi tanács, a munkavállalók és a munkavállalói képviselők ezzel kapcsolatos jogaira és kötelességeire, ha a létrejövő SE székhelye külföldön van (pl. 21-23. §). [1. § (3)-(4) bekezdés]

Az 1. § (5) bekezdése egyértelművé teszi, hogy ha jogszabály valamely tevékenység folytatására részvénytársasági formát ír elő (pl. bank, közraktár), a részvénytársaság alatt az SE-t is érteni kell.

A 2-3. §-hoz

A törvény 2. §-a rögzíti, hogy az SE alapításának nyilvántartásba vételére, valamint a reá vonatkozó cégeljárásra a Ctv. - e törvény által módosított - rendelkezéseit kell alkalmazni.

A Rendelet 68. cikkének (2) bekezdése a tagállam kötelezettségévé teszi, hogy kijelölje azt a hatóságot amely a 8., 25., 26., 54., 55., és 64. cikkben meghatározott esetekben eljár.

A hivatkozott cikkek a székhelyáthelyezés, az alapítás (cégbejegyzés), a közgyűlés hatóság általi összehívása, valamint az SE székhelyére vonatkozó előírások megsértése jogkövetkezményeinek alkalmazására vonatkozó szabályokat tartalmazzák. Ebből következően, minden esetben olyan kérdésekről van szó, amelyek összhangban állnak a cégbíróság Ctv.-ben meghatározott regisztráló hatósági, valamint a törvényességi felügyeleti eljárással kapcsolatos feladataival. A 68. cikk (2) bekezdése alapján tehát kompetens hatóságként a törvény azt a megyei (fővárosi) bíróságot, mint cégbíróságot nevesíti, amelynek illetékességi területén az SE székhelye van.

A 4. §-hoz

A Rendelet 7. cikke szerint az SE székhelyének és központi ügyintézése helyének azonos tagállamban kell lennie. A székhely szerinti tagállam joga pedig előírhatja, hogy e két helynek azonos címen kell lennie. A Ctv. 16. § (1) bekezdése szerint a cég székhelye a központi ügyintézés helye. A Rendelet által megfogalmazott opcionális rendelkezés alapján, a belső joggal való összhang megteremtése érdekében, a törvény 4. §-a a magyar székhellyel létrejövő SE-re ugyanezt az előírást tartalmazza.

A Rendelet 64. cikkének (1)-(3) bekezdései úgy rendelkeznek, hogy ha az SE a 7. cikkben foglalt követelményeknek nem felel meg, a tagállamnak gondoskodnia kell a szükséges intézkedésekről, hogy megszabott határidőn belül a jogellenes állapot megszűnjön. Elsőként a tagállamnak köteleznie kell az SE-t arra, hogy a szabályszerű működését meghatározott határidőn belül állítsa helyre, azaz hozzon létre újra központot azon tagállamban, illetve azon a helyen, ahol az alapítás szerinti székhelye található, vagy helyezze át a székhelyét a Rendelet 8. cikkében megállapított eljárás szerint. Amennyiben az SE a megszabott határidőn belül elmulasztja a törvényes működés helyreállítását, az SE-t a székhely szerint illetékes tagállam joga szerint meg kell szüntetni [4. cikk (2) bekezdés]. Amennyiben a 7. cikkben foglaltak megsértése megállapítást nyer, a tagállam halasztó hatályú jogorvoslati lehetőséget is köteles biztosítani [64. cikk (3) bekezdés].

A Rendelet 7. cikkének hatékony alkalmazása érdekében a magyar jogalkotónak tehát gondoskodnia kell arról, hogy a magyarországi székhellyel alapított SE, amely a megszabott határidő alatt sem szüntette meg a Rendeletben meghatározott jogellenes állapotot, mint cég megszüntetésre kerüljön, valamint a 7. cikk sérelmének megállapítása esetén az érintett társaság jogorvoslati lehetőséggel rendelkezzen.

E követelmények összhangban állnak a cégbíróság törvényességi felügyeleti jogkörével, illetve az elsőfokú határozat elleni fellebbezés szabályaival. Ebből következően, a jogalkotó eleget tesz a 64. cikk szerinti kötelezettségének, ha az SE-re a Ctv. rendelkezéseit rendeli alkalmazni (2-3. §).

Az 5. §-hoz

Az SE alapítására öt lehetséges variációt jelöl meg a Rendelet 2. és 3. cikke:

1. Részvénytársaságok egyesüléssel SE-t alapíthatnak, ha a létesítő okiratuk szerinti székhelyük és a központi ügyintézésük helye a Közösségen belül van, és legalább két társaságra eltérő tagállam joga vonatkozik [2. cikk (1) bekezdés]

2. Valamely tagállam joga szerint létrehozott nyilvánosan vagy zártkörűen működő részvénytársaságok és korlátolt felelősségű társaságok, amelyeknek létesítő okirat szerinti székhelye és a központi ügyintézés helye a Közösségen belül található, európai holding részvénytársaságot alapíthatnak, feltéve, hogy közülük legalább kettőre eltérő tagállam joga vonatkozik, illetve ezek legalább két éve egy másik tagállam joga szerint működő leányvállalattal vagy egy másik tagállamban lévő fiókteleppel rendelkeznek [2. cikk (2) bekezdés].

3. Gazdasági társaságok, illetve más jogi személyek, amelyeknek létesítő okirat szerinti székhelye és a központi ügyintézésük helye a Közösségen belül van, SE leányvállalatot hozhatnak létre úgy, hogy annak részvényeit jegyzik. Ennek feltétele, hogy az alapítók közül legalább kettőre eltérő tagállam joga vonatkozzon, vagy az alapító legalább két éve rendelkezzen egy másik tagállam joga szerint működő leányvállalattal vagy egy másik tagállamban lévő fiókteleppel [2. cikk (3) bekezdés].

4. Valamely tagállam joga szerint alapított részvénytársaság SE-vé alakulhat át, ha a létesítő okirat szerinti székhelye és a központi ügyintézés helye a Közösségen belül van, és legalább két éve egy másik tagállam joga szerint alapított leányvállalattal rendelkezik [2. cikk (4) bekezdés].

5. Egy SE maga is alapíthat egy vagy több SE leányvállalatot [3. cikk (2) bekezdés].

A Rendelet 24. cikkének (2) bekezdése lehetővé teszi a tagállamnak, hogy az SE egyesülés útján történő alapítását ellenző, az SE-ben részt venni nem kívánó, kisebbségben maradt részvényesek (a továbbiakban: kisebbségi részvényesek) védelme érdekében kiegészítő szabályokat állapítson meg.

Ha a részvénytársaságok egyesüléssel európai részvénytársasággá alakulnak át, biztosítani kell az egyenlő elbánás elve alapján, hogy a kisebbségi részvényesek és a társaság hitelezőinek védelmére a Gt. átalakulásra vonatkozó garanciális szabályai megfelelően alkalmazásra kerüljenek. (Rendelet 15., 17., 18. és 24. cikk). Kodifikációs jellegű kérdés, hogy a törvény a Gt. rendelkezéseire visszautal-e, vagy önállóan szabályozza a kérdést. A jogalkalmazás egyszerűsítése és egyértelművé tétele érdekében az adott kérdéskör az utóbbi módon került szabályozásra.

A törvény 5. §-a tehát a Gt. 62-64. §-át figyelembe véve rendezi az egyesülés ellen szavazó, illetve a létrejövő társaságban részt venni nem kívánó, kisebbségben maradó részvényesekkel való elszámolás feltételeit. A kisebbségi részvényesekkel való elszámolás feltétele, hogy az egyesülő részvénytársaság igazgatósága - a közgyűlés által meghatározott fordulónapra - elkészítse a részvénytársaság vagyonmérleg-tervezetét és vagyonleltár-tervezetét, valamint a kisebbségi részvényesekkel való elszámolás módjáról szóló tervezetet. A vagyonmérleg-tervezetek és a vagyonleltár-tervezetek elkészítésére vonatkozó részletes szabályokat a számvitelről szóló 2000. évi C. törvény (a továbbiakban: Sztv.) tartalmazza. A tervezetek elfogadásáról a közgyűlés dönt. A vagyonmérleg-tervezetek fordulónapjától a döntés időpontjáig főszabály szerint nem telhet el hosszabb idő, mint három hónap. A vagyonmérleg-tervezetek adatai és a vezető tisztségviselők előterjesztése alapján tételesen meg kell állapítani a kisebbségi részvényeseket megillető vagyonhányadot, továbbá ennek kiadási módját. A vagyonhányadot a létrejövő SE cégbejegyzését követő harminc napon belül kell kiadni, kivéve, ha az érintettekkel kötött megállapodás későbbi időpontot jelöl meg.

A 6. §-hoz

A Rendelet 24. cikkének (1) bekezdése szerint az egyesülésre - a Rendeletben szabályozott kérdésektől eltekintve, az egyesülő társaságra irányadó tagállami jognak a részvénytársaságok egyesülésére vonatkozó rendelkezéseit kell alkalmazni, ideértve - többek között - a hitelezővédelmi szabályokat is. A 6. § - a Gt-vel egyezően - előírja, hogy a társaság köteles azon hitelezőknek, akiknek az átalakuló részvénytársasággal szemben fennálló le nem járt követelései az egyesülésről hozott döntés közzétételét megelőzően keletkeztek, követeléseik erejéig biztosítékot nyújtani. Nem jogosult biztosítékra a hitelező akkor, ha azzal egyébként - jogszabály rendelkezése vagy szerződés alapján - már rendelkezik vagy a részvénytársaság pénzügyi, vagyoni helyzetére tekintettel a biztosítékadás indokolatlan. A hitelező, ha a részvénytársaság a biztosíték nyújtására vonatkozó kérelmét elutasította, nyolc napon belül kérheti a részvénytársaság székhelye szerint illetékes cégbíróságtól a társasági döntés felülvizsgálatát, a kérelemről a bíróság 30 napon belül határoz. A szabályok megismétlésére csak kodifikációs okokból került sor, egyébként azok a Gt. rendelkezéseinek megfelelnek (Gt. 262. §).

A 7. §-hoz

A Rendelet 34. cikke kisebbség- és hitelezővédelmi szabályok megalkotását teszi lehetővé arra az esetre, ha az SE holdingtársaságként jön létre. Bár ebben az esetben a Rendelet nem írja elő a tagállami részvénytársaságokra vonatkozó rendelkezések alkalmazásának kötelezettségét, a jogrendszer összhangja érdekében célszerű, hogy a kisebbségben maradó részvényesekkel való elszámolásra, valamint a hitelezővédelemre a Gt. rendelkezéseivel azonos szabályok vonatkozzanak. A törvény így visszautal az 5. §-ra és 6. §-ra, tehát holdingtársaság alapítása esetén az egyesülésre vonatkozó előírásokkal egyező szabályokat rendeli alkalmazni.

A 8. §-hoz

Az SE szervezeti felépítése a hagyományos részvénytársaságokéra hasonlít (38-60. cikk). Az SE fő döntéshozatali szerve a közgyűlés (52-60. cikk). A Rendelet meghatározza a közgyűlés kizárólagos hatáskörébe tartozó kérdéseket, az összehívás módját, a részvétel és a képviselet valamint a szavazás rendjét. A közgyűlés szervezetére, működésére és döntéshozatalára vonatkozó minden más kérdésben a székhelyország részvénytársaságokra vonatkozó joga érvényesül háttérszabályként (53. cikk).

A közgyűlés határozatait egyszerű szótöbbséggel hozza (57. cikk), és az SE alapszabályát legalább kétharmados többségű határozatával módosíthatja (59. cikk). Kivételt képez az az eset, ha a Rendelet vagy az SE székhelye szerinti tagállam részvénytársaságra vonatkozó szabályai ennél nagyobb arányt határoznak meg (57. cikk). Ilyenkor automatikusan a belső jogi szabályozás érvényesül. A Gt. 19. § (1) bekezdése a közgyűlés határozathozatalára a Rendeletben megegyező előírásokat tartalmaz. A Gt. 237. §-a azonban a közgyűlés kizárólagos hatáskörébe tartozó egyes kérdésekben ¾-es szótöbbséget ír elő. Ez szigorúbb, mint a Rendeletben foglalt szabályozás, ezért az adott kérdésekben a hazai jog „közvetlenül” érvényesül.

A Rendelet 55. és 56. cikkei alapján az SE jegyzett tőkéjének legalább 10 százaléka felett rendelkező egy vagy több részvényes jogosult a közgyűlés összehívására, valamint a napirend kiegészítésére. Az SE alapszabálya vagy a tagállami jog e jogokat a jegyzett tőke kisebb hányadát képviselő részvényeseknek is megadhatja, a részvénytársaságokra vonatkozó szabályokkal azonos feltételek mellett.

A hatályos Gt. mind a közgyűlés összehívására, mind a napirend kiegészítésére vonatkozóan tartalmaz a fenti opcionális szabályhoz hasonló rendelkezéseket [Gt. 51. § (1) bekezdés és 230. § (1) bekezdés]. Meghatározott törvényi feltételek fennállta esetén a Gt. 51. § (6) bekezdése, valamint a Gt. konszernjoggal kapcsolatos 295. § (3) bekezdése a fent meghatározott kisebbségi jogok gyakorlása tekintetében a leadható szavazatok 5 százalékát képviselő részvényesek indítványát is elegendőnek ismeri el. Az alapszabály a kisebbségi jogok védelme érdekében esetenként alacsonyabb mértéket is megállapíthat [Gt. 295. § (3) bekezdés].

A törvény 8. §-a azzal az eltéréssel rendeli az SE-re alkalmazni a Gt. rendelkezéseit, hogy a leadható szavazatok 5 százalékát képviselő részvényesek indítványa helyett a jegyzett tőke 5 százalékát képviselő részvényesek indítványát tekinti irányadónak a közgyűlés összehívásához, illetve a napirend kiegészítéséhez. Összhangban a Rendelettel, az SE alapszabálya e jogokat a jegyzett tőke kisebb hányadát képviselő részvényeseknek is megadhatja.

A 9-10. §-hoz

A tagállamokban a részvénytársaságok irányítása jelenleg vagy az angol modell szerinti egységes irányítás rendszerében (monista rendszer), vagy a német-holland eredetű dualista rendszerben valósul meg. A Rendelet mindkét struktúrát szabályozza és a társaság alapítóira ruházza azt a jogot, hogy megválasszák az SE-ben érvényesülő irányítási modellt.

A Rendelet szerint az SE szervezeti egységei közé tartozik a dualista rendszerben az igazgatóság (management board) mint irányító szerv és a felügyelő bizottság (supervisory board) mint ellenőrző szerv (39-42. cikk). A monista rendszerben az operatív irányítás szerve egyedül az igazgatótanács (administrative board) (43-45. cikk), amely tagjai közt megoszlanak az irányítási és ellenőrzési feladatok. A társaságoknak egyértelműen meg kell határozniuk az irányításért és a felügyeletért felelős személyek elkülönült felelősségi körét.

A Rendelet 43-45. cikke a monista rendszer szerint alapított társaságokra vonatkozik. A 43. cikk (4) bekezdése felhatalmazást ad a dualista elvet követő tagállamoknak (pl. Magyarország) arra, hogy - a Rendelet keretei között - szabályokat alkossanak a monista rendszerű SE-re, hiszen a belső jogtól idegen irányítási rendszer alkalmazását a tagállam nem zárhatja ki, és a board-rendszerben működő társaságokra a Gt. szabályai nem minden kérdésben alkalmazhatók.

A törvény 9-10. §-a néhány alapvető szabályt állapít meg az egységes irányítási rendszerben működő társaságokra. A 9. § (1) és (2) bekezdése - az egyértelmű fogalomhasználat érdekében - kimondja, hogy a monista rendszerben működő SE ügyvezető szerve az igazgatótanács, amely legalább öt és - ha e törvény a munkavállalói részvétel érvényesítése érdekében eltérően nem rendelkezik - legfeljebb tizenegy természetes személy tagból áll.

Mivel az egységes vállalatirányítási rendszerben nincs felügyelő bizottság, amely a részvényesek érdekében ellenőrizhetné a társaság ügyvezetését, az irányítási és ellenőrzési funkciókat az igazgatótanács keretein belül kell megosztani az egyes tagok között. A 9. § (3) bekezdése ezért kimondja, hogy az igazgatótanács tagjainak többsége független személy, azonban az SE alapszabálya ennél magasabb arányt is megállapíthat. A (4) és (5) bekezdés példálózó jelleggel felsorolja azon jogviszonyokat, amely kizárják, hogy a tag függetlennek minősüljön.

Ha az SE alapszabálya vezérigazgatói tisztség létrehozataláról dönt, annak betöltésére kizárólag a társaság valamely munkavállalója jogosult.

Mivel a monista rendszerű társaságokban az ellenőrzési feladatokat az igazgatótanács független tagjai látják el, a törvény ennek szervezeti kereteit is megteremti. Ennek érdekében előírja, hogy ha a társaság tevékenységének jellege vagy más ésszerű ok indokolja, az SE az alapszabályban bizottságokat (jelölési, javadalmazási bizottság stb.) hozhat létre. A jelölési bizottság az igazgatótanács tagjainak megválasztásában, míg a javadalmazási bizottság a tagok díjazásának megállapításában működik közre, illetve tesz ez utóbbira javaslatot.

A legalább háromtagú audit bizottság létrehozása kötelező. E bizottság felel az SE számviteli rendjének ellenőrzéséért. Tagjait az igazgatótanács a független tagjai közül választja. Az audit bizottság hatáskörébe tartozik a számviteli törvény szerinti éves beszámoló véleményezése, javaslattétel a könyvvizsgáló személyére, díjazására, a könyvvizsgálóval megkötendő szerződés előkészítése, valamint az alapszabály felhatalmazása alapján a társaság képviseletében a szerződés aláírása, a pénzügyi beszámolási rendszer működésének értékelése és javaslattétel a szükséges intézkedések megtételére, valamint az igazgatótanács munkájának segítése a pénzügyi beszámolási rendszer megfelelő ellenőrzése érdekében. Az SE alapszabálya további feladatokat utalhat az audit bizottság hatáskörébe.

A 11-12. §-hoz

A Rendelet 39. cikkének (1) bekezdése szerint a dualista rendszerben működő SE ügyvezetéséért az igazgatóság felelős. A 39. cikk (4) bekezdése szerint az SE alapszabálya határozza meg az igazgatóság tagjainak számát. A tagállamok azonban megállapíthatják az SE igazgatóságának minimum és maximum létszámát.

Erre nézve a törvény - a Gt. 240. § (2) bekezdésével egyezően - az igazgatóság tagjainak számát legalább három és legfeljebb tizenegy főben állapítja meg (11. §).

Hasonló szabályozást tartalmaz a Rendelet 40. cikk (3) bekezdése a felügyelő bizottság tagjai tekintetében. Főszabályként az SE alapszabálya határozza meg a felügyelő bizottság tagjainak a számát, illetve az azt megállapító szabályokat. Emellett a székhely szerinti tagállam meghatározhatja a tagok legalacsonyabb, illetve legmagasabb számát.

A Gt. 207. § (1) bekezdésének e) pontja az alapszabályra bízza a felügyelő bizottság tagjai számának meghatározását, a Gt. 31. § által meghatározott keretek között (3-15 fő). Ezzel azonos tartalmú kiegészítő szabály megalkotására kerül sor az SE esetében is [12. § (1) bek.]. Kivételt képez itt is az az eset, ha a felügyelő bizottság tagjainak számát - a munkavállalói részvétel érvényesítése érdekében - ennél magasabban kell megállapítani.

A Rendelet 39. cikk (2) bekezdése garanciális szabályt fogalmaz meg az SE igazgatósága tagjainak megválasztására és visszahívására. Eszerint az SE igazgatóságának tagjait a felügyelő bizottság választja meg és hívja vissza. A tagállami jogalkotó rendelkezhet úgy is, hogy - egyezően a saját joga szerint működő részvénytársaságra irányadó szabályokkal - az alapszabály előírhatja, illetve megengedheti, hogy az igazgatóság tagjait a közgyűlés válassza és hívja vissza.

A Gt. 233. § d) pontja az igazgatóság tagjainak megválasztását, visszahívását és díjazását főszabályként a közgyűlés kizárólagos hatáskörébe utalja. Csak kivételképpen engedélyezi a Gt. 33. § (1) bekezdése, hogy az alapszabály az igazgatóság tagjainak megválasztását, visszahívását a felügyelő bizottságra átruházza. Jelentős eltérés a Rendelethez képest, hogy a Gt. a részvényesek döntése alapján ad lehetőséget a felügyelő bizottságnak az „átruházott” hatáskör gyakorlására. A hatályos hazai szabályozással kialakítandó összhang érdekében célszerű kimondani, hogy a dualista szervezeti rendben működő magyarországi székhelyű SE alapszabálya az SE igazgatósága tagjainak megválasztását és visszahívását a közgyűlés hatáskörébe utalhatja. Ennek megfelelő szabályt tartalmaz a 12. § (2) bekezdése.

A Rendelet 39. cikk (3) bekezdése az igazgatóság és a felügyelő bizottság tagjai tekintetében rögzíti, hogy egyszerre senki nem lehet igazgatósági és felügyelő bizottsági tag. Amennyiben a felügyelő bizottság valamely tagját kijelöli arra, hogy az igazgatóságban üresedés esetén tagként eljárjon, a tagállamok egy maximális időbeli korlátot írhatnak elő, amely időtartamra az adott személy tagsága a felügyelő bizottságban felfüggesztésre kerül.

Ez a szabály csak részben fedi le a Gt. 25. § (3) bekezdését, ami szerint a társaság vezető tisztségviselője nem lehet a felügyelő bizottság tagja. A Rendelet ugyanis azt a helyzetet szabályozza, amikor a felügyelő bizottsági tag üresedés miatt ideiglenesen válik az igazgatóság póttagjává. A magyar jogalkotónak nincs mérlegelési lehetősége abban, hogy a Rendelet fenti bekezdésének első fordulatát átveszi-e vagy sem. A maximális időkorlát meghatározása kérdésében azonban célszerű oly módon rendelkezni, hogy elegendő idő álljon rendelkezésre a közgyűlés összehívására és az új igazgatósági tag megválasztására. Ezen szempontok alapján a 12. § (3) bekezdése az időkorlátot 60 napban határozza meg, azzal, hogy az alapszabály ennél hosszabb határidőt is megállapíthat.

A 13. §-hoz

A Rendelet egyik legjelentősebb rendelkezése a székhelyáthelyezésről szóló 8. cikk, mely szerint az SE az alapító okirat szerinti székhelyét - a Rendelet előírásaival összhangban - áthelyezheti egy másik tagállamba. Ezen áthelyezés nem eredményezi az SE felszámolását vagy új jogi személy létrehozását. A Rendelet kötelezően meghatározza a székhely-áthelyezési tervezet tartalmát, és az áthelyezés eljárási szabályait.

A 8. cikk (5) bekezdése feljogosítja a tagállamot, hogy a székhelyáthelyezés ellen szavazó, kisebbségben maradó részvényesek védelmére szabályokat fogadjon el. A székhelyáthelyezéssel összefüggő - kisebbségi részvényesekkel való - elszámolás kötelezettsége annyiban tér el az egyesülés vagy holding alapítás esetétől (5-7. §), hogy ha az SE székhelyét egy másik tagállamba helyezi át, ez nem eredményezi a társaság megszűnését, illetve új jogi személy létrehozatalát [Rendelet 8. cikk (1) bekezdés]. Ebben az esetben tehát a székhelyáthelyezés miatt kiváló részvényesek jogi helyzete nem gyengül meg olymértékben, mint új jogi személy alapítása esetén. Mégis jelentőséggel bír az a tény, hogy az SE székhelyének más tagállamba történő áthelyezésével a társaságra irányadó mögöttes jog megváltozik. Ezért a Rendelet ebben az esetben is lehetőséget ad a kisebbségi részvényesek és a hitelezők fokozott védelmére. A székhelyáthelyezés esetében érvényesülő kisebbségvédelmi szabályozást a törvény 13. §-a az új társaság alapításában részt nem vevő tag, részvényes esetében irányadó rendelkezésekhez hasonlóan tartalmazza (ld. 5. §).

A hitelezővédelmi szabályok alkalmazása mellett a fentiekhez hasonló érvek szólnak, így a törvény 13. §-ának (1) bekezdése a 6. § rendelkezéseit a székhelyáthelyezés esetén is alkalmazni rendeli.

A törvény e §-ban rendezi a székhelyáthelyezéssel kapcsolatban felmerülő számviteli kérdéseket is. Mivel, az Sztv. általános előírásai a folyamatosan működő gazdálkodókra vonatkoznak, az SE tekintetében speciális rendelkezéseket kell alkotni. A székhelyáthelyezést követően az SE-re az áthelyezés előtti székhely szerinti tagállam szabályai helyett az új székhely szerinti tagállam szabályai vonatkoznak, amelyhez számviteli szempontból nyitómérleg-készítési, illetve zárómérleg-készítési kötelezettséget szükséges rendelni. A 13. § (2) bekezdése ezért előírja, hogy ha a Magyarországon működő SE székhelyét más tagállamba helyezi át, az új székhely bejegyzése napjával - mint mérleg-fordulónappal - köteles az Sztv. szerinti beszámolókészítési, könyvvizsgálati, letétbe helyezési és közzétételi kötelezettségének eleget tenni, az új székhely bejegyzése napjától számított 150 napon belül.

A 13. § (3) bekezdése azt az esetet szabályozza, amikor az SE székhelyét egy másik tagállamból Magyarországra helyezi át. Ilyenkor a székhelyáthelyezés cégbírósági bejegyzése napjával köteles eszközeiről és az eszközök forrásairól az Sztv. előírásainak megfelelő nyitóleltárt és nyitómérleget készíteni. Az SE könyvviteli nyilvántartásait a nyitóleltárban szereplő eszközök és források tételes adatai (eredeti bekerülési érték, elszámolt értékcsökkenés, értékvesztés, értékelési különbözet) figyelembevételével kell megnyitni. [13. § (4) bekezdés] Ha a beszámoló és a könyvvezetés pénzneme az SE székhelyének Magyarországra történő áthelyezésekor megváltozik, a (3) bekezdés szerinti nyitóleltárt és nyitómérleget a székhely áthelyezése előtt alkalmazott pénznemben kell elkészíteni, majd ezt kell - ugyanezen időponttal - a beszámoló és a könyvvezetés választott pénznemére az Sztv. előírásai szerint átszámítani. [13. § (5) bekezdés]

E törvény tehát csak a székhelyáthelyezéssel kapcsolatos speciális rendelkezéseket tartalmazza, egyéb kérdésekben az Sztv. előírásai az irányadóak.

A 14. §-hoz

A Rendelet 63. cikke szerint az SE fizetésképtelensége esetén követendő eljárásra, valamint jogutód nélküli megszűnésére, illetve törlésére az SE székhelye szerinti tagállam részvénytársaságra vonatkozó szabályai az irányadók. Ennek megfelelően a törvény a csődeljárásról, a felszámolási eljárásról és a végelszámolásról szóló 1991. évi XLIX. törvény (a továbbiakban: Csődtv.) és a Ctv. szabályait rendeli alkalmazni.

A 15. §-hoz

A 15. § határozza meg a munkavállalóknak az SE döntéshozatali rendjébe történő bevonásának alapvető szabályait. Az Irányelv 1. cikke (2) bekezdésének megfelelően rögzíti, hogy a munkavállalók tájékoztatási, konzultációs, és - a törvényben meghatározott esetekben - részvételi jogait biztosítani kell. [ld. 18. § (1) bekezdés a) pont] A bevonás szabályait vagy a 19-30. §-ban meghatározott szabályok alapján, megállapodás megkötése útján, vagy - ha a felek így állapodnak meg, vagy a törvény rendeli - a 35-50. § szerinti kiegészítő szabályok szerint kell meghatározni.

Mivel az Irányelv ezt egyértelműen kizárja [13. cikk (2) bekezdés], az SE-re nem alkalmazható a Gt-nek a munkavállalóknak a társaság ellenőrzésében való részvételére vonatkozó 36-37. §-a.

Az egyértelmű szabályozás érdekében mondja ki a törvény, hogy az általa nem szabályozott kérdésekben, az európai részvénytársaság, annak leányvállalata vagy telephelye belföldön foglalkoztatott munkavállalóinak tájékoztatási és konzultációs jogaira a Munka Törvénykönyve, az európai részvénytársaság leányvállalata belföldön foglalkoztatott munkavállalóinak a leányvállalat ellenőrzésében való részvételére pedig a Gt. rendelkezéseit kell alkalmazni.

A 15. § (4) bekezdése rögzíti azt a követelményt, hogy a tárgyalások és eljárások során a különleges tárgyaló testület, a képviseleti testület, a munkavállalói képviselők, az SE igazgatósága, igazgatótanácsa (vagy az általuk felhatalmazott más szerv), továbbá a felügyelő bizottság, és a résztvevő társaságok ügyvezető szervei a jóhiszeműség és tisztesség követelményeinek megfelelően, kölcsönösen együttműködve kötelesek eljárni. (Irányelv 4. cikk (1) bekezdése, 9. cikk)

A 16. §-hoz

Az Irányelv célja, hogy az SE alapításában résztvevő társaságok és a munkavállalói képviselők elsősorban megállapodásban rendezzék a bevonás szabályait. E § határozza meg azon kiegészítő rendelkezések alkalmazási körét, amelyek abban az esetben irányadók, ha felek között eltérő tartalmú megállapodás nem jön létre.

A VIII. fejezet rendelkezéseit tehát az SE bejegyzésének napjától, - a (2) bekezdésben meghatározott kivétellel - akkor kell alkalmazni, ha a különleges tárgyaló testület és a résztvevő társaságok ügyvezető szervei így állapodnak meg, vagy a 26. §-ban meghatározott időtartamon belül megállapodás nem jön létre, továbbá a különleges tárgyaló testület nem hozza meg a 30. § (1) bekezdése szerinti határozatot, és minden résztvevő társaság ügyvezető szerve úgy határoz, hogy e szabályok alkalmazása mellett, folytatja az SE bejegyzésére irányuló eljárást.

A 15-16. § és a Rendelet 12. cikkének rendelkezéseiből tehát az következik, hogy az SE bejegyzésére akkor kerülhet sor, ha a felek megkötötték a 31. § szerinti megállapodást, vagy megállapodtak a 35-50. § szerinti szabályok alkalmazásában, vagy a különleges tárgyaló testület úgy határoz, hogy nem kezdi meg, illetve lezárja a tárgyalásokat és a tagállamban egyébként irányadó tájékoztatási és konzultációs jogokra vonatkozó rendelkezéseket alkalmazza, végül, ha a 26. §-ban meghatározott időtartamon belül megállapodás nem jött létre és minden résztvevő társaság ügyvezető szerve úgy határoz, hogy a 35-50. § szerinti szabályok alkalmazása mellett folytatja az SE bejegyzésére irányuló eljárást.

Speciális szabályokat tartalmaz az Irányelv a munkavállalói részvételre vonatkozó szabályok alkalmazása kapcsán. A 7. cikk (1) bekezdése kimondja, hogy e szabályokat (48-50. §) akkor kell alkalmazni, ha az előbbi feltételek fennállnak és

a) az SE átalakulással jön létre, és az átalakuló társaság igazgatótanácsában vagy felügyelő bizottságában érvényesültek munkavállalói részvételi jogok

b) az SE egyesüléssel jön létre, és a résztvevő társaságokban vagy valamelyik résztvevő társaságban a munkavállalók részvételi joggal rendelkeztek, úgy hogy ez a résztvevő társaságok valamennyi munkavállalójának huszonöt százalékát érintette

c) az SE holding vagy leányvállalat alapításával jön létre, és a résztvevő társaságokban vagy valamelyik résztvevő társaságban a munkavállalók részvételi joggal rendelkeztek, úgy hogy ez a résztvevő társaságok valamennyi munkavállalójának ötven százalékát érintette. [16. § (2) bekezdés]

A munkavállalói részvételre vonatkozó szabályokat alkalmazni kell akkor is, ha a résztvevő társaságokban, vagy valamely résztvevő társaságban a munkavállalói részvétel joga biztosított, de az érintett munkavállalók aránya nem éri el a (2) bekezdés b) illetve c) pontjában meghatározott arányt, azonban a különleges tárgyaló testület a 48-50. § szerinti szabályok alkalmazásáról dönt. [16. § (3) bekezdés]

Ha a részvevő társaságokban egymástól eltérő részvételi jogok biztosítottak, a különleges tárgyaló testület dönt arról, hogy az SE-ben - a résztvevő társaságokban létező jogok közül - melyik érvényesül. Az Irányelv 7. cikke lehetővé teszi a tagállam számára, hogy szabályokat állapítson meg arra az esetre, ha a testület e döntést nem hozza meg. Erre nézve a törvény előírja, hogy a résztvevő társaságokban létező részvételi jogok közül a munkavállalókra kedvezőbb szabályokat kell alkalmazni. A különleges tárgyaló testület minden, e § alapján hozott döntéséről köteles a résztvevő társaságok ügyvezető szerveit tájékoztatni. [16. § (4)-(5) bekezdés]

A 17. §-hoz

Az Irányelv 13. cikkének (1) bekezdése szerint, ha a közösségi szinten működő vállalkozás, vagy egy közösségi szinten működő vállalkozáscsoporthoz tartozó ellenőrző vállalkozás [18. § (4)-(8) bekezdés] egyidejűleg SE is, akkor rá az SE-re vonatkozó rendelkezéseket kell alkalmazni, kivéve, ha a különleges tárgyaló testület úgy dönt, hogy a munkavállalóknak az SE döntéshozatali rendjébe történő bevonására irányuló megállapodás megkötése érdekében a tárgyalásokat nem kezdi meg, vagy a már megkezdett tárgyalásokat berekeszti. (29. §) Ez utóbbi esetben - a 94/54/EK és 97/74/EK irányelveket implementáló - az európai üzemi tanács létrehozásáról, illetve a munkavállalók tájékoztatását és a velük való konzultációt szolgáló eljárás kialakításáról szóló 2003. évi XXI. törvény rendelkezéseit kell alkalmazni.

A 18. §-hoz

E § - az Irányelv 2. cikkével összhangban - az értelmező rendelkezéseket, és a definíciókhoz kapcsolódó normatív szabályokat tartalmazza.

Kiemelendő a munkavállalói jogok transznacionális jellege, tehát - e törvény alapján - mind tájékoztatásnak, mind konzultációnak csak olyan kérdésekben van helye, amelyek magát az SE-t, az SE egy másik tagállamban lévő leányvállalatát vagy telephelyét érintik, vagy meghaladják az egyes tagállamokban működő döntéshozó szervek hatáskörét. [18. § (1) bekezdés e) pont, (3) bekezdés] Az SE leányvállalata, telephelye szintjén érvényesülő munkavállalói jogokra vonatkozó tagállami rendelkezéseket a törvény nem érinti.

A 19. §-hoz

A törvény VII. fejezete azon szabályokat tartalmazza, amelyeket minden SE alapítását megelőzően alkalmazni kell, az ezeknek megfelelő eljárás az SE bejegyzésének feltétele. A résztvevő társaságok, érintett leányvállalatok és telephelyek munkavállalóinak képviseletére egy különleges tárgyaló testületet kell létrehozni, abból a célból, hogy a munkavállalóknak az SE döntéshozatali rendjébe történő bevonásáról szóló megállapodás megkötése érdekében a résztvevő társaságok ügyvezető szerveivel tárgyalást folytasson.

A résztvevő társaságok ügyvezető szervei az egyesülési tervezet, vagy a holding alapításának tervezete közzétételét, illetve a leányvállalat alapítására, vagy az európai részvénytársasággá történő átalakulásra vonatkozó döntés meghozatalát követő lehető legrövidebb időn belül kötelesek megtenni a különleges tárgyaló testület megalakításához szükséges lépéseket. Ennek keretében a munkavállalói képviselőket (üzemi tanács tagja, póttagja) tájékoztatni kell a résztvevő társaságok, érintett leányvállalatok és telephelyek nevéről és székhelyéről, az ott foglalkoztatott munkavállalók számáról, valamint arról, hogy a tervezett alapítás milyen hatással lehet a munkavállalók tájékoztatási, konzultációs és részvételi jogaira. [Irányelv 3. cikk (1) bekezdés]

A 20. §-hoz

Az Irányelv meglehetősen nagy részletességgel rögzíti a különleges tárgyaló testület megalakítására irányadó szabályokat, ugyanakkor több kérdésben a tagállamra bízza a részletszabályok megalkotását. A törvény négy egységre bontja az Irányelv vonatkozó rendelkezéseit, a 20-23. § a különleges tárgyaló testület megalakítására vonatkozó szabályokat rögzíti.

A 20. § az Irányelv részletes előírásait ülteti át a belső jogban, amikor kimondja, hogy különleges tárgyaló testület legalább tíz tagból áll. A testületben azt a tagállamot, amelyben a résztvevő társaságok, érintett leányvállalatok vagy telephelyek munkavállalót foglalkoztatnak, a tagállamokban foglalkoztatott összes munkavállalók számának minden megkezdett tíz százaléka után egy hely illeti meg. [20. § (1) bekezdés] Tehát, minden olyan tagállamból, ahol az SE-nek munkavállalói vannak, legalább egy tagot jelölni vagy választani kell a különleges tárgyaló testületbe. Ez 10 százaléknyi munkavállalóig egy, 10 és 20 százalék között kettő, stb. tagállami képviselőt jelent.

Ha az SE egyesüléssel jön létre, a különleges tárgyaló testületben minden olyan bejegyzett és az adott tagállamban munkavállalókat foglalkoztató résztvevő társaság munkavállalóinak képviseletét is biztosítani kell, amely az SE bejegyzésekor jogutódlással megszűnik. Ennek érdekében, a különleges tárgyaló testületbe további tagokat kell jelölni. E tagok száma azonban nem haladhatja meg az (1) bekezdés alapján megállapított tagok számának 20 százalékát, és nem vezethet kettős képviselethez az érintett munkavállalók tekintetében. [20. § (2) bekezdés] Ha az egyesülésben résztvevő társaságok száma magasabb, mint ahány további tag - a (2) bekezdés alapján - a különleges tárgyaló testületbe jelölhető, a rendelkezésre álló helyek a különböző tagállamokban lévő résztvevő társaságok között oszlanak meg, az általuk foglalkoztatott munkavállalók száma szerinti csökkenő sorrendben.

A 21. §-hoz

Az Irányelv a tagállamok feladatává teszi, hogy meghatározzák a különleges tárgyaló testület tagjai választásának vagy kinevezésének módszerét (a tagállam területére vonatkozóan). Amennyire lehetséges, biztosítani kell, hogy minden érintett társaság, amelynek a tagállam területén munkavállalói vannak legalább egy taggal képviselve legyen, de ez nem növelheti a tagok összlétszámát. Biztosítani kell továbbá, hogy olyan vállalkozásokban vagy telephelyeken, amelyekben a munkavállalók - önhibájukon kívül - nem rendelkeznek képviselővel, maguk a munkavállalók válasszanak vagy nevezzenek ki tagot a különleges tárgyaló testületbe. [3. cikk (2) bekezdés b) pont]

A jogrendszer összhangja érdekében a törvény az európai üzemi tanács létrehozásáról, illetve a munkavállalók tájékoztatását és a velük való konzultációt szolgáló eljárás kialakításáról szóló 2003. évi XXI. törvény (a továbbiakban: Eütt.) által meghatározott eljárásrendet követi, tekintettel arra, hogy nagyon hasonló konstrukcióról van szó. A törvény ennek megfelelően előírja, hogy a különleges tárgyaló testület tagjait a résztvevő társaság, érintett leányvállalat vagy telephely belföldön foglalkoztatott munkavállalói képviseletében az üzemi tanács, ha központi üzemi tanács működik, a központi üzemi tanács, ha több központi üzemi tanács működik, a központi üzemi tanácsok közösen jelölik. [21. § (1) bekezdés] A tagok kijelölésével egyidejűleg gondoskodni kell póttag jelöléséről is, és törekedni kell arra, hogy minden egyes résztvevő társaság munkavállalói képviselethez jussanak a különleges tárgyaló testületben.

A törvény 21. § (4) bekezdése szerint a különleges tárgyaló testület tagjául olyan, a munkavállalókat képviselő szakszervezeti tag is kijelölhető, aki nem munkavállalója a résztvevő társaságnak, érintett leányvállalatnak vagy telephelynek.

A 22. §-hoz

Az Irányelv azt is előírja, hogy a különleges tárgyaló testületbe azon vállalkozások, telephelyek munkavállalóinak képviseletét is biztosítani kell, amelyek - önhibájukon kívül - nem rendelkeznek munkavállalói képviselőkkel. Az Eütt-vel összhangban a törvény 22. §-a úgy rendelkezik, hogy ahol üzemi tanács nincs, ott a munkavállalói képviselőket meg kell hívni a más társaságnál, telephelyen működő üzemi tanácsok jelölő gyűlésére, ahol a képviselők az üzemi tanácsi tagokkal egyenlő szavazati joggal rendelkeznek. E § rendezi a munkavállalói képviselők megválasztásának szabályait is, továbbá tájékoztatási kötelezettséget ír elő a résztvevő társaság, leányvállalat vagy telephely ügyvezető szerve számára. [22. § (2) bekezdés]

A munkavállalói képviselőt a résztvevő társaságnál, leányvállalatnál vagy telephelyen foglalkoztatott, a munkáltatóval munkaviszonyban álló munkavállalók választják meg. A megválasztással kapcsolatos feladatok lebonyolítása a választási bizottság feladata. A munkavállalók képviselőjének azt a munkavállalót kell tekinteni, aki a leadott érvényes szavazatok közül a legtöbbet megszerezte. [(22. § (3)-(6) bekezdés]

A 23. §-hoz

A különleges tárgyaló testület minél gyorsabb megalakítása érdekében a kijelölt tagok személyéről a résztvevő társaság ügyvezető szerve köteles a többi résztvevő társaság ügyvezető szervét haladéktalanul tájékoztatni, az ügyvezető szerv pedig köteles a kapott információt a társaságnál, leányvállalatánál vagy telephelyén működő üzemi tanácsnak (központi üzemi tanácsnak) haladéktalanul továbbítani. A gyors tájékoztatási kötelezettség indoka az, hogy a 26. § értelmében a munkavállalók bevonására vonatkozó megállapodás megkötésére irányuló tárgyalások határidejének kezdő időpontja a különleges tárgyaló testület megalakulása.

A 24. §-hoz

A törvény szól a különleges tárgyaló testület, valamint tagjai megbízásának megszűnéséről. A testület az SE bejegyzésének napján szűnik meg, hiszen ha a bejegyzésre sor került, úgy bizonyos, hogy a munkavállalók bevonása a törvényben meghatározott valamely módon megtörtént. A Rendelet, és ennek alapján a Ctv. ugyanis előírja, hogy a társaság bejegyzéséhez igazolni kell, hogy a munkavállalók bevonása valamely - az Irányelv által megengedett - módon biztosított az alapítandó társaságban.

A különleges tárgyaló testület tagjának megbízatása lemondással, munkaviszonya megszűnésével, illetve akkor szűnik meg, ha valamely résztvevő társaságnál, érintett leányvállalatnál vagy telephelyen munkáltatói jogok gyakorlására válik jogosulttá. Ezekben az esetekben a tag helyére az azonos tagállamban választott póttag lép.

A 25. §-hoz

A különleges tárgyaló testület megalakításának célja, hogy az alapító társaságokkal kötött - és írásba foglalt - megállapodásban rögzítse a létrejövő SE-ben a munkavállalókat megillető tájékoztatási, konzultációs és - adott esetben - részvételi jogokat. A megállapodás minimális tartalmi elemeit a 31. § rögzíti.

Az Irányelv 3. cikkének (3) bekezdése azt is előírja, hogy a megállapodás megkötése érdekében az alapító társaságok ügyvezető szervei a különleges tárgyaló testület részére - az SE bejegyzéséig - folyamatos tájékoztatást nyújtanak a társaság alapításának tervéről, és a tájékoztatás alapjául szolgáló iratokat a testület rendelkezésére bocsátják. [25. § (2) bekezdése]

A 26. §-hoz

Az Irányelv 5. cikke szerint a megállapodás megkötése érdekében a tárgyalásokat a különleges tárgyaló testület megalakításakor meg kell kezdeni, és azok ettől az időponttól számított 6 hónapig tartanak. Ugyanakkor a törvény (az Irányelv rendelkezése alapján) feljogosítja a feleket, hogy közös megegyezéssel meghosszabbítsák e határidőt, azonban az nem terjedhet túl a különleges tárgyaló testület megalakításától számított 1 éven.

Amennyiben a tárgyalások 6 hónap, vagy - a határidő meghosszabbítása esetén - 1 év alatt nem vezetnek eredményre, az SE bejegyzésére csak akkor kerülhet sor, ha a résztvevő társaságok ügyvezető szervei úgy határoznak, hogy alkalmazzák a törvény VIII. fejezete szerinti kiegészítő szabályokat, és a különleges tárgyaló testület nem hozza meg a 30. § (1) bekezdése szerinti döntést. Ha ez utóbbi döntést a testület meghozza, úgy szintén folytatódhat az SE bejegyzésére irányuló eljárás, azonban ilyenkor a belföldön foglalkoztatott munkavállalók tájékoztatási és konzultációs jogaira a Munka Törvénykönyvének rendelkezései lesznek irányadók.

A 27. §-hoz

A tárgyalások során a különleges tárgyaló testület - munkája segítésére - általa kiválasztott szakértőket (pl. megfelelő közösségi szintű szakszervezetek képviselőit) vehet igénybe. A szakértő a testület kérésére - szavazati jog nélkül - jelen lehet a tárgyalásokon. A különleges tárgyaló testület jogosult tájékoztatni az eljárásban nem érintett szakszervezeteket és más külső szervezeteket is a tárgyalások megkezdéséről. [Irányelv 3. cikk (5) bekezdés]

A 28. §-hoz

Az Irányelv 3. cikkének (7) bekezdése előírja azt is, hogy a különleges tárgyaló testület működésével és a tárgyalásokkal kapcsolatban felmerülő indokolt és szükséges költségeket (helyiség, szakértői és tolmácsdíj, utazási és szállásköltség, stb.) - az általuk foglalkoztatott munkavállalók arányában - a résztvevő társaságok viselik.

A 29-30. §-hoz

A §-ok rögzítik a különleges tárgyaló testület határozathozatalának alapvető szabályait. A 29. § (1) bekezdése általános érvénnyel kimondja, hogy a testület akkor határozatképes, ha az ülésen tagjainak több mint a fele jelen van.

Az Irányelv 3. cikkének (4) bekezdésével egyezően a 29. § (2) bekezdése rögzíti, hogy a döntéshozatal során minden tagnak egy szavazata van. Ha a törvény eltérően nem rendelkezik, a különleges tárgyaló testület határozatait - a teljes taglétszámához képest számított - egyszerű szótöbbséggel hozza meg, feltéve, hogy e szótöbbség egyidejűleg a résztvevő társaságok valamennyi munkavállalójának többségét is képviseli. A döntés tehát „kétszeres” egyszerű szótöbbséget igényel. Egyrészt a testület tagjai többségének szavazata szükséges valamely döntés meghozatalához, másrészt - tekintettel arra, hogy a képviselet a 20. § alapján nem minden esetben arányos a munkavállalói létszám megoszlásával - az is követelmény, hogy a szótöbbség a munkavállalók többségét is képviselje.

Az Irányelv két döntés meghozatalánál ír elő minősített többséggel történő döntéshozatalt. Az egyik a 29. § (3) bekezdésében szabályozott eset, azaz a részvételi jogok csökkenése. Az Irányelv szerint a részvételi jogok csökkenése azt jelenti, hogy az ügyvezető, felügyelő szervekben a munkavállalók által választott, kijelölt, ajánlott tagok száma alacsonyabb, mint a résztvevő társaságokban létező legmagasabb arány. [18. § (1) bekezdés h) pont]

Ha tehát a tárgyalások eredményeként a munkavállalói részvételi jogok csökkennek, az ilyen megállapodás jóváhagyásához a különleges tárgyaló testületben a munkavállalóknak legalább kétharmadát képviselő tagok kétharmados arányú szavazata szükséges, amely magában foglalja legalább két tagállamban alkalmazott munkavállalókat képviselő tagok szavazatát. Ha az SE egyesüléssel jön létre ez utóbbi szabály akkor alkalmazható, ha a részvétel az összes résztvevő társaság összes munkavállalójának legalább 25 százalékát érinti. Ha pedig az SE holdingként vagy leányvállalatként jön létre, a kétharmados szabály alkalmazásának akkor van helye, ha a részvétel az összes résztvevő társaság összes munkavállalójának legalább 50 százalékát érinti. Ebben az esetben tehát a különleges tárgyaló testület kétharmados szótöbbséggel meghozott határozatának feltétele, hogy az igenlő szavazatot leadó tagok legalább valamennyi munkavállaló kétharmadát képviseljék, és a képviselt munkavállalókat legalább két különböző tagállamban foglalkoztassák.

Ezzel azonos szavazatarányt kíván meg az Irányelv 3. cikkének (6) bekezdése, ha a különleges tárgyaló testület úgy dönt, hogy a megállapodás (31. §) megkötése érdekében a tárgyalásokat nem kezdi meg, vagy a megkezdett tárgyalásokat berekeszti. Ebben az esetben az SE belföldön foglalkoztatott munkavállalóinak tájékoztatási és konzultációs jogaira a Munka Törvénykönyvének rendelkezései az irányadók. [30. § (1) bekezdés]. A tagállami jog által rögzített munkavállalói részvételi jogok alkalmazását az Irányelv kizárja [13. cikk (2) bekezdés], tehát adott esetben sor kerülhet fennálló participációs jogok megszűnésére is. Ez indokolja a minősített szavazattöbbséget. A 30. § szerinti döntést a különleges tárgyaló testület nem hozhatja meg, ha az SE átalakulással jön létre, és az átalakuló társaságban érvényesültek munkavállalói részvételi jogok, hiszen átalakulás esetén az Irányelv egyáltalán nem engedi meg a munkavállalói jogok csökkentését.

A felek közös megegyezéssel bármikor újra megnyithatják a tárgyalásokat. A 30. § (1) bekezdése szerinti döntés meghozatalától számított két év elteltével pedig, az SE, annak leányvállalatai vagy telephelyei munkavállalóinak tíz százaléka vagy képviselőik írásban kérhetik az SE igazgatóságától (igazgatótanácsától) a különleges tárgyaló testület összehívását. A kérelem alapján a testületet össze kell hívni. Ha a testület kezdeményezi a tárgyalásokat, de a felek között megállapodás nem jön létre, a belföldön foglalkoztatott munkavállalók jogaira továbbra is a Munka Törvénykönyvének a munkavállalók tájékoztatására és a velük való konzultációra vonatkozó rendelkezéseit kell alkalmazni [30. § (3)-(4) bekezdés].

A 31. §-hoz

Az Irányelv 4. cikke részletesen felsorolja a különleges tárgyaló testület és az alapító társaságok ügyvezető szervei által kötendő megállapodás - minimális - kötelező tartalmi elemeit. Kiemeli azt is, hogy a megállapodásnak nem kell megfelelnie a mellékletben (VIII. fejezet) foglalt feltételeknek, hacsak a felek így nem rendelkeznek [31. § (2) bekezdés].

A 4. cikk azt is előírja, hogy ha az SE átalakulás útján jön létre, úgy a megállapodásnak a munkavállalók bevonása összes elemének legalább ugyanolyan szintjét kell biztosítania, mint amilyen az átalakuló társaságban létezik [31. § (3) bekezdés].

A 32. §-hoz

A törvény - az Irányelv 8. cikkével összhangban - az általánosan alkalmazandó szabályok között rendelkezik a résztvevő társaság, illetve az SE ügyvezető szervét terhelő tájékoztatási kötelezettségről, valamint a titoktartás szabályairól. Az Irányelv 8. cikke (2) bekezdésének megfelelően megállapítja a titoktartásra vonatkozó alapvető szabályokat, így kimondja, hogy az SE igazgatóságát (igazgatótanácsát), illetve az SE alapításában résztvevő társaság ügyvezető szervét a törvényben foglalt tájékoztatási kötelezettség csak abban az esetben terheli, ha tájékoztatás nyújtása nem veszélyezteti az SE vagy a résztvevő társaság, illetve azok leányvállalatának vagy telephelyének üzleti titkaihoz fűződő jogos érdekeit.

Ha az SE igazgatósága (igazgatótanácsa) vagy a résztvevő társaság ügyvezető szerve nem adta meg a tájékoztatást, a különleges tárgyaló testület, a képviseleti testület vagy a munkavállalói képviselők kérelmére a cégbíróság kötelezheti a társaságot a felvilágosítás megadására.

A különleges tárgyaló testület, továbbá a képviseleti testület tagja és póttagja azokat az a tényeket, adatokat, amelyeket résztvevő társaságok ügyvezető szerve vagy az SE igazgatósága, igazgatótanácsa (vagy az általuk felhatalmazott szerv) - testületi tagságára tekintettel - részére kifejezetten üzleti titokként adott át, harmadik személynek nem adhatja át, nem hozhatja nyilvánosságra, és azokat semmilyen más módon nem használhatja fel a törvényben meghatározott célok elérésén kívüli tevékenységében. Ez a kötelezettség a tárgyaló testület, és a képviseleti testület tagját és póttagját megbízatása megszűnése után is terheli. [8. cikk (1) bekezdés] E kötelezettség terheli a munkavállalói képviselőket is a tájékoztatási és konzultációs eljárások során megismert tények, adatok tekintetében, továbbá a munkavállalói küldötteket, a tolmácsot és a szakértőt is.

A 33. §-hoz

Az Irányelv 10. cikke szerint a különleges tárgyaló testület tagjai, a képviseleti testület tagjai, és bármely munkavállalói képviselő, aki tájékoztatási és konzultációs eljárás keretében hivatalosan eljár, valamint az SE felügyelő bizottságának vagy igazgatótanácsának olyan munkavállalói képviselői, akik az SE, annak leányvállalatai vagy telephelyei, illetve egy résztvevő társaság alkalmazásában állnak, feladatuk ellátása során ugyanazt a védelmet és garanciákat élvezik, mint amelyeket a foglalkoztatás helye szerinti ország hatályos jogszabályai biztosítanak a munkavállalói képviselők számára.

Ennek megfelelően a törvény 33. §-a kimondja, hogy a különleges tárgyaló testület belföldön foglalkoztatott tagjának és póttagjának, a tájékoztatási és konzultációs eljárásban résztvevő munkavállalói képviselőnek, továbbá az SE igazgatótanácsában vagy felügyelő bizottságában lévő munkavállalói küldötteknek a munkajogi védelmére a Munka Törvénykönyvében (62. és 28. §) az üzemi tanács tagjára vonatkozó rendelkezéseket kell megfelelően alkalmazni. E munkavállalói képviselők a feladataik ellátásához szükséges időtartamra mentesülnek munkavégzési kötelezettségük alól, és erre az időre távolléti díj illeti meg őket. A képviseleti testület tagját ez a jog a továbbképzéséhez szükséges időtartamra is megilleti. Ez utóbbi előírást az Irányelv melléklete 2. részének g) pontja tartalmazza. A törvény a 33. §-ban meghatározott személyek feladatai ellátásához az Mt. 62. §-ában, az üzemi tanács tagja, illetve elnöke számára rendelkezésre álló munkaidő-kedvezményt biztosítja.

A 34. §-hoz

A törvény generálisan kimondja, hogy a II. részében meghatározott jogok vagy kötelezettségek megsértése esetén a különleges tárgyaló testület, a képviseleti testület, a tájékoztatási és konzultációs eljárásban résztvevő munkavállalói képviselők - a Munka Törvénykönyve rendelkezéseinek megfelelő alkalmazásával - az SE igazgatósága (igazgatótanácsa), továbbá a résztvevő társaságok ügyvezető szervei ellen munkaügyi jogvitát kezdeményezhetnek. Ez a jog az SE igazgatóságát (igazgatótanácsát), továbbá a résztvevő társaságok ügyvezető szerveit is megilleti a különleges tárgyaló testülettel, a képviseleti testülettel, illetve a munkavállalói képviselőkkel szemben [Irányelv 12. cikk (2) bekezdés].

A munkaügyi jogvita megindításának eljárásjogi alapját a Polgári Perrendtartásról szóló 1952. évi III. törvény 349. §-a (2) bekezdésének módosítása teremti meg (53. §).

A 35. §-hoz

A törvény VIII. fejezete tartalmazza azon kiegészítő tagállami szabályokat, amelyek alkalmazására vagy a felek megállapodása alapján, vagy akkor kerülhet sor, ha a felek a 26. §-ban meghatározott határidőben nem jutnak egyezségre, a különleges tárgyaló testület nem hozza meg a 30. § (1) bekezdése szerinti határozatot, és az alapító társaságok ügyvezetői úgy határoznak, hogy ezen szabályok alkalmazása mellett folytatják az SE bejegyzését [16. § (1) bekezdés]. A munkavállalói részvételi jogokra vonatkozó szabályok (48-50. §) alkalmazásához a 16. § további feltételeket is fűz.

Az Irányelv mellékletének 1. részében foglalt előírásokkal összhangban a törvény rögzíti, hogy a képviseleti testület az SE, annak leányvállalatai, illetve telephelyei munkavállalóinak képviselőiből áll. Megalakítására - a munkavállalói létszám tagállamok szerinti megoszlásával arányos képviselet kialakítása érdekében - a törvény 20. § (1) bekezdése, a 21. § (1)-(2) bekezdése, és a 22. § rendelkezései megfelelően irányadók, azaz a szabályok nagyrészt megegyeznek a különleges tárgyaló testület megalakítására vonatkozó előírásokkal.

A 36. §-hoz

A képviseleti testület működésének mielőbbi megkezdése érdekében, megalakítását követően haladéktalanul tájékoztatnia kell az SE igazgatóságát (igazgatótanácsát) a képviseleti testület tagjainak nevéről és elérhetőségéről, valamint arról, hogy a tag melyik résztvevő társaság, leányvállalat vagy telephely munkavállalója. Az igazgatóság (igazgatótanács) ezekről az adatokról haladéktalanul tájékoztatja az SE valamennyi leányvállalatának, telephelyének ügyvezető szervét, valamint a munkavállalók képviseleti szerveit.

A 37-38. §-hoz

Mivel az Irányelv e kérdéseket nem rendezi, a Munka Törvénykönyvével és az Eütt.-vel összhangban kerül megállapításra a képviseleti testület, illetve tagjai megbízatása megszűnésének szabályai. Az arányos képviselet fenntartása érdekében a 38. § (3) bekezdése előírja, hogy ha a képviseleti testület belföldön lévő leányvállalatánál vagy telephelyén választott tagjának megbízatása a képviseleti testület megbízatásának lejárta előtt megszűnik, helyére a belföldön választott póttag lép.

A 39. §-hoz

A képviseleti testület működésével kapcsolatban is szabályokat állapít meg az Irányelv mellékletének 1. és 2. része. A § rögzíti a képviseleti testület működésének legalapvetőbb szabályait, így kimondja, hogy a testület tagjai közül elnököt és elnökhelyettest választ. Az Irányelv melléklete 1. részének c) pontjában foglalt felhatalmazás alapján a törvény úgy rendelkezik, hogy ha a képviseleti testület legalább tizenöt tagból áll, háromtagú ügyvezető bizottságot választ. A bizottságnak tagja a képviseleti testület elnöke. Az elnököt és a két tagot különböző tagállamokból kell választani.

A képviseleti testület akkor határozatképes, ha tagjainak több mint a fele jelen van. A testület elfogadja saját ügyrendjét. (Melléklet 1. rész d) pont) Ha az ügyrend eltérően nem rendelkezik, a képviseleti testület határozatait egyszerű szótöbbséggel hozza meg.

A 40. §-hoz

A képviseleti testület vagy az ügyvezető bizottság munkáját az általuk kiválasztott szakértők segíthetik. A képviseleti testület indokolt és szükséges költségeit az SE fedezi, biztosítja számára a feladatai megfelelő ellátásához szükséges pénzügyi és dologi erőforrásokat (Melléklet 2. rész f) és h) pont). A részvénytársaság által viselt költségek mértékének megállapítására a Munka Törvénykönyvének 63. §-át megfelelően alkalmazni kell, tehát a költségekről a felek megállapodnak, megállapodás hiányában pedig egyeztetésnek van helye.

A 41. §-hoz

Az Irányelv melléklete 1. részének b) pontja szerint a tagállamoknak meg kell állapítaniuk azokat a szabályokat, amelyek biztosítják, hogy a képviseleti testület tagjai számának meghatározásakor és a helyeknek elosztásakor figyelembe vegyék az SE-ben, valamint annak leányvállalataiban és telephelyein bekövetkezett változásokat.

A 41. § ezért előírja, hogy a képviseleti testület megalakítását követően, a testület kérésére az SE igazgatósága (igazgatótanácsa) - legfeljebb - évente megvizsgálja, hogy az egyes tagállamokban foglalkoztatott munkavállalói létszám változott-e oly mértékben, amely a képviseleti testület létszámának, illetve összetételének a változását indokolja. A vizsgálat eredményéről a képviseleti testületet az igazgatóság (igazgatótanács) tájékoztatja. Ha a képviseleti testület létszámának, illetve összetételének megváltoztatása indokolt, a testület kezdeményezi, hogy az érintett tagállamokban megfelelő létszámú tagot válasszanak. Az új választással megszűnik az adott tagállamban foglalkoztatott munkavállalók képviseletét ellátó tag megbízatása.

A 42. §-hoz

Garanciális jelentőségű szabályként, a felek közötti megállapodás létrejötte érdekében írja elő az Irányelv melléklete 1. részének g) pontja, hogy a megalakításától számított négy év elteltével a képviseleti testület köteles vizsgálatot lefolytatni, és határozatot hozni arról, hogy a 31. § szerinti megállapodás megkötése érdekében tárgyalást kezdeményez-e az SE igazgatóságával (igazgatótanácsával) vagy a továbbiakban is a 35-50. § szerinti szabályokat alkalmazza. Ha a képviseleti testület tárgyalások kezdeményezéséről határoz, a különleges tárgyaló testület eljárására vonatkozó rendelkezések értelemszerűen irányadók. Ha a 26. §-ban megállapított határidő alatt a megállapodás nem jön létre, a munkavállalóknak az SE döntéshozatali rendjébe történő bevonása továbbra is a 35-50. § szerint történik.

A 43. §-hoz

A törvény 43-47. §-a határozza meg a munkavállalók tájékoztatásának és a velük való konzultációnak a szabályait, az Irányelv mellékletének 2. részével összhangban.

A törvény 18. §-ában írtakra figyelemmel, a 43. § rögzíti, hogy a képviseleti testület hatásköre csak olyan kérdésekre terjed ki, amelyek az SE-t, annak egy másik tagállamban lévő leányvállalatát vagy telephelyét érintik, továbbá amelyek meghaladják az egyes tagállamokban működő döntéshozó szervek hatáskörét. Az SE leányvállalataiban, telephelyein tehát a tájékoztatás és a konzultáció a nemzeti jog általános szabályai szerint történik, tehát Magyarországon az Munka Törvénykönyvének a rendelkezései az irányadók.

A 44. §-hoz

Az Irányelv a konzultáció során aktív magatartás vár el mind az SE igazgatóságától (igazgatótanácsától), mind a képviseleti testülettől. Éppen ezért a törvény előírja, hogy az SE ügyvezető szerve a képviseleti testület megalakulását, és a testület összetételéről való tudomásszerzést követően haladéktalanul első tárgyalásra hívja meg a képviseleti testület tagjait.

Az Irányelv melléklete 2. részének b) pontjával összhangban a 44. § (1) bekezdése előírja, hogy a képviseleti testület jogosult évente egy alkalommal az igazgatósággal (igazgatótanáccsal) ülést tartani annak érdekében, hogy tájékoztatást kapjon és konzultáljon az igazgatóság (igazgatótanács) által összeállított jelentés alapján az SE gazdasági helyzetéről és annak várható alakulásáról. Az ülés időpontjában és helyszínében az igazgatóság (igazgatótanács) és a képviseleti testület előzetesen megállapodik, és arról az igazgatóság (igazgatótanács) tájékoztatja a leányvállalatok, telephelyek ügyvezető szerveit. Az igazgatóság (igazgatótanács) és a képviseleti testület megállapodása alapján egy éven belül több ülés is tartható.

A konzultáció sikere érdekében a törvény előírja, hogy az SE igazgatósága (igazgatótanácsa) az ülést megelőző legalább 15 nappal a képviseleti testület rendelkezésére bocsátja az igazgatóság (igazgatótanács), illetve a felügyelő bizottság üléseinek napirendjét, valamint a közgyűlés elé terjesztett valamennyi dokumentum másolatát.

A 45-47. §-hoz

Az Irányelv rendelkezései alapján a 45. § (1) bekezdése rögzíti, hogy mely kérdésekre kell a 44. § szerinti jelentésnek és a konzultációnak kiterjednie. Három kérdéskör van, amelyek olyan jelentős mértékben érintik a munkavállalók érdekeit, hogy ezekre nézve a törvény - az Irányelv melléklete 2. részének c) pontja alapján - szigorúbb előírásokat tartalmaz. Ilyen az, ha az SE igazgatósága (igazgatótanács) a vállalkozások, telephelyek vagy a működés szempontjából lényeges üzem-, illetve üzletrészek, illetve a termelés áthelyezésének, vállalkozások, telephelyek vagy a működés szempontjából lényeges üzem-, illetve üzletrészek tevékenysége csökkentésének vagy megszüntetésének, valamint csoportos létszámcsökkentésnek a végrehajtását tervezi. Ezekben az esetekben a képviseleti testületet a döntést megelőző 15 nappal tájékoztatni kell.

Tekintet nélkül arra, hogy az SE igazgatósága (igazgatótanácsa) a tájékoztatási kötelezettségének eleget tett-e, a képviseleti testület, illetve - sürgős esetben - az ügyvezető bizottság jogosult az igazgatósággal (igazgatótanáccsal), illetve az SE megfelelő szintű vezetésével tárgyalást kezdeményezni annak érdekében, hogy tájékoztatást kapjon és konzultáljon a munkavállalók lényeges érdekeit érintő rendkívüli körülményekről. Ha a tárgyaláson a képviseleti testület nevében az ügyvezető bizottság vesz részt, az ülésre meg kell hívni a képviseleti testület azon tagjait, akiket az intézkedéssel közvetlenül érintett munkavállalók választottak meg.

Ha a tárgyalást követően meghozott döntés nincs összhangban a képviseleti testület - legkésőbb - a tárgyaláson kifejtett véleményével, a testület - a megállapodás elérése érdekében - haladéktalanul kezdeményezheti újabb tárgyalás tartását. Az újabb tárgyalás megtartásáig a döntés nem hajtható végre. Ha a tárgyaláson megállapodás jön létre, azt írásba kell foglalni. Ha a felek az újabb tárgyalás eredményeként sem jutnak megállapodásra, az Irányelv további konzultációs követelményeket nem támaszt, az igazgatóság (igazgatótanács) a rá egyébként irányadó szabályok szerint határozhat a tervezett intézkedésről, illetve a meghozott döntés végrehajtásáról.

Ha az SE igazgatósága (igazgatótanácsa) a tájékoztatási, konzultációs kötelezettségét megsérti, a képviseleti testület az SE székhelye szerinti munkaügyi bírósághoz fordulhat. Mind az elsőfokon, mind a másodfokon eljáró bíróság a kérelemről nemperes eljárásban, tizenöt napon belül határoz. Ha a bíróság megállapítja az eljárás rendjének megsértését, elrendeli az eljárási cselekmény végrehajtását vagy megismétlését.

A törvény 46. §-a az Irányelv melléklete 2. részének d) pontjával összhangban kimondja, hogy a képviseleti testület, illetve az ügyvezető bizottság tagjai a tárgyalás előtt jogosultak az igazgatóság (igazgatótanács) képviselőjének távollétében tanácskozni.

A törvény 47. §-a pedig az Irányelv melléklete 2. részének e) pontja alapján rögzíti, hogy a képviseleti testületnek, illetve az ügyvezető bizottságnak tárgyalásokon résztvevő tagjai - az üzleti titok körén kívül - kötelesek tájékoztatni az SE, annak leányvállalatai, illetve telephelyei munkavállalói képviselőit a tájékoztatás, illetve a konzultáció tartalmáról és eredményéről.

A 48-50. §-hoz

A törvény 16. §-ának (2) és (3) bekezdése határozza meg azon kiegészítő feltételeket, amelyek a munkavállalói részvételre vonatkozó szabályok alkalmazásához szükségesek. Az Irányelv és a törvény alapvető elve, hogy az SE alapításában résztvevő társaságokban létező munkavállalói participációs jogok szintje az SE alapításával - hacsak a felek a 31. § szerinti megállapodásban így nem rendelkeznek - ne csökkenjen.

Ennek érdekében a törvény 48. §-a előírja, hogy az SE-nek, leányvállalatainak, illetve telephelyeinek munkavállalói az SE igazgatótanácsában vagy felügyelő bizottságában ugyanolyan arányban jogosultak küldöttről dönteni, amilyen arány a résztvevő társaságok közül abban volt, amely a munkavállalói részvétel legmagasabb szintjét biztosította. A munkavállalói küldötteket a képviseleti testület választja, jelöli ki, ajánlja, az SE, annak leányvállalatai vagy telephelye munkavállalói közül. A képviseleti testület jogosult a munkavállalói küldöttek visszahívására, valamint arra, hogy a más által javasolt személyek megválasztását ellenezze.

Az Irányelv mellékletének 3. része tehát a résztvevő társaságokban létező részvételi jogok közül a munkavállalók számára legkedvezőbb szabályokat rendeli alkalmazni. A dolgozói participáció rendszerétől függően kinevezési, választási, ajánlási, illetve visszahívási és ellenzési jogot ad a képviseleti testületnek. Ez a hatáskör összhangban áll a Gt. 36-37. §-ával, amely az üzemi tanácsot jogosítja fel a munkavállalói küldöttek jelölésére.

Egy összeférhetetlenségi szabályt is rögzít a törvény, amikor kimondja, hogy a képviseleti testület tagja nem választható, jelölhető, ajánlható munkavállalói küldöttnek.

A munkavállalói részvétel e §-ban előírt, vagy a 31. § szerinti megállapodásban biztosított szintje az, amelyre tekintettel a 9. § (2) bekezdésében és a 12. § (1) bekezdésében írt maximális igazgatótanácsi, illetve felügyelő bizottsági létszám áttörhető.

Az Irányelv melléklete 3. részének a) pontjával összhangban a törvény 48. §-ának (2) bekezdése előírja, hogy ha az SE átalakulással jön létre, és a résztvevő társaságra irányadó tagállami jog munkavállalói részvételt ír elő az igazgatótanácsban vagy a felügyelő bizottságban, a munkavállalói részvételt - az (1) bekezdésben foglaltakon túlmenően - az SE igazgatótanácsában vagy felügyelő bizottságában ezzel azonos arányban és módon kell biztosítani. Átalakulás esetén tehát az SE-ben kialakítandó munkavállalói részvételi rendszernek minden elemében meg kell egyeznie az átalakuló társaságban létezővel.

Ha egyik résztvevő társaságban sem volt munkavállalói részvétel, az SE nem köteles azt biztosítani. Ezen túlmenően, ha a résztvevő társaságokban érvényesülnek részvételi jogok, de az nem érinti valamennyi munkavállaló 16. § (2) bekezdésében meghatározott arányát, és a különleges tárgyaló testület nem hozza meg a 16. § (3) bekezdése szerinti határozatot, úgy az SE-ben szintén nem kötelező a participációs jogok biztosítása.

A törvény 49. §-a rögzíti, hogy a munkavállalói küldötteket az igazgatótanácsban, illetve a felügyelő bizottságban a többi taggal azonos jogok illetik meg (ideértve a szavazati jogot is) és azonos kötelezettségek terhelik.

Az 50. § az arányos képviselet követelményét érvényesíti azáltal, hogy kimondja, hogy az igazgatótanácsban vagy a felügyelő bizottságban a munkavállalói küldöttek számára rendelkezésre álló helyek elosztásáról a képviseleti testület dönt, oly módon hogy valamennyi tagállam munkavállalói képviselethez jussanak vagy a munkavállalók a tagállamok szerinti megoszlásuk arányában legyenek képviselve. Ha ezen elosztás következtében valamely tagállam munkavállalói nem jutnak képviselethez, a képviseleti testület az érintett tagállamok egyikéből kijelöl egy küldöttet. Ebben az esetben az SE székhelye szerinti tagállam munkavállalóját előnyben kell részesíteni.

Az Irányelv felhatalmazása alapján az 50. § (3) bekezdése úgy rendelkezik, hogy ha a belföldön foglalkoztatott munkavállalók képviseletére az igazgatótanácsban vagy a felügyelő bizottságban több hely áll rendelkezésre, az az egyes leányvállalatok, telephelyek által foglalkoztatott munkavállalók arányában oszlik meg az SE magyarországi egységei között.

-----STARTING---POINT---VEGE---

Az 51-52. §-hoz

A törvény - a Rendelet és az Irányelv előírásaival egyezően - 2004. október 8-án lép hatályba. Egyetlen kivétel az európai gazdasági egyesülés székhelyének áthelyezésével kapcsolatos számviteli szabályokat rögzítő 68. §, amely 2004. június 5-én lép hatályba.

Az 52. § a jogharmonizációs klauzulát tartalmazza.

Az 53. §-hoz

A 34. § írja elő a törvényben rögzített - a munkavállalók bevonásával kapcsolatos - jogok és kötelezettségek megsértése esetén érvényesülő jogorvoslati jogot. A jogorvoslat érvényesítésének eljárásjogi alapját teremti meg a Polgári perrendtartásról szóló 1952. évi III. törvény kiegészítése, amely a munkajogi jogviták körébe utalja a munkavállalóknak a döntéshozatalba történő bevonására vonatkozó szabályok megsértésére alapított igényt.

Az 54. §-hoz

A Polgári Törvénykönyvről szóló 1959. évi IV. törvény „gazdálkodó szervezet” fogalmát a törvény kiegészíti az európai részvénytársasággal mint sui generis közösségi jogi jogalannyal.

Az 55. §-hoz

Az illetékekről szóló 1990. évi XCIII. törvény (a továbbiakban: Itv.) kiegészítését az új cégforma megjelenése indokolja. Tekintettel arra, hogy a magyarországi székhelyű SE alapításának nyilvántartásba vételére a Ctv. irányadó, tehát a céget a cégjegyzékbe be kell jegyezni, az eljáráshoz kapcsolódó illeték mértékét az Itv-ben szabályozni szükséges. Az eljárási illeték mértéke megegyezik a nyilvánosan működő részvénytársaság cégbejegyzésének illetékével.

Az 56. §-hoz

A helyi adókról szóló 1990. évi C. törvény (a továbbiakban: Htv.) módosítását az teszi szükségessé, hogy az SE az adóalanyiság tekintetében székhelyének helyétől függő, de a többi - azonos státuszú - gazdasági szereplő adópozícióját vegye fel magyarországi tevékenysége megkezdésekor a helyi iparűzési adó vonatkozásában. Ehhez csupán - a jogbiztonság megteremtése érdekében - a Htv. olyan korrekciójára (kiegészítésére) van szükség, melynek eredményeként nyilvánvalóvá válik, hogy a Magyarországon fióktelepet fenntartó külföldi vállalkozásra meghatározott „nettó árbevétel” fogalom alkalmazandó a külföldi székhelyű SE magyarországi telephelye vonatkozásában is.

Az 57. §-hoz

A csődeljárásról, a felszámolási eljárásról és a végelszámolásról szóló 1991. évi XLIX. törvény „gazdálkodó szervezet” fogalmát ki kell egészíteni az európai részvénytársasággal mint sui generis közösségi jogalannyal.

Az 58. §-hoz

A § a társasági adóról és az osztalékadóról szóló 1996. évi LXXXI. törvényt (a továbbiakban: Tao.) egészíti ki. A Tao 2. § (2) bekezdés a) pontjában nevesítésre kerül az SE a belföldi illetőségű adóalanyok között.

A már működő SE székhelyének Magyarországra, illetve Magyarországról valamely tagállamba történő áthelyezése esetére a törvény rendelkezik a fióktelepnek nem minősülő telephely adókötelezettségének megszűnéséről (ha az áthelyezés előtt már fióktelepnek nem minősülő telephelyen végzett tevékenységet az SE).

A törvény rendezi, hogy az SE székhelyének Magyarországra helyezésekor a külföldi vállalkozónak, illetve - az SE székhelyének Magyarországról valamely tagállamba történő áthelyezésekor - a részvénytársaságnak mely szabályok szerint kell elszámolnia, továbbá - a megszűnésre előírt szabályok figyelmen kívül hagyása esetén - szabályozza az elhatárolt veszteség „továbbvitelére” [17. § (10) bekezdés], valamint a külföldi vállalkozó által bevallott adóelőleggel egyezően az adóelőleg bevallására vonatkozó előírásokat [26. § (4) bekezdés].

A törvény figyelembe veszi, hogy a Rendelet előírása szerint a székhelyáthelyezés nem jelenti az SE megszűnését, és új szervezet alapítását, ugyanakkor Magyarországon új adóalanyként jelenik meg, vagy adóalanyisága megszűnik, illetve formailag változik (ha korábban már telephelyet tartott fenn Magyarországon, vagy a székhely más tagállamba helyezését követően telephelyet tart meg). Ennek megfelelően a jogutód nélküli megszűnés szabályait az SE azon tevékenységei tekintetében indokolt alkalmazni, amelyeket a székhelyáthelyezést követően nem folytat magyarországi telephelyen, egyébként pedig azt indokolt biztosítani, hogy úgy járjon el, mintha a székhelyáthelyezés nem történt volna meg.

A törvény a Tao. 18. § (5) bekezdését is kiegészíti azzal, hogy az adóév utolsó napján kisvállalkozásnak nem minősülő SE a bevallás benyújtásáig köteles a törvény felhatalmazása alapján kiadott miniszteri rendelet előírásai szerint rögzíteni a szokásos piaci árat, az annak meghatározásánál általa alkalmazott módszert, valamint az azt alátámasztó tényeket és körülményeket.

Az 59. §-hoz

A Rendelet 14. cikke szerint az SE bejegyzésével és bejegyzésének törlésével kapcsolatos értesítést a tagállamban történő közzétételt követően meg kell jelentetni az Európai Közösségek Hivatalos Lapjában. Az értesítés tartalmazza az SE nevét, cégjegyzékszámát, bejegyzésének idejét és helyét, a közzététel időpontját, az SE létesítő okirata szerinti székhelyét és tevékenységi körét. Ezzel összhangban a Ctv. 7. § (5) bekezdésének módosítása a cégbíróság kötelezettségévé teszi, hogy a vonatkozó adatokat a Cégközlönyben történő közzétételt követő 30 napon belül továbbítsa az Európai Unió hivatalos közlemények közzétételéért felelős hivatalához.

A 60. §-hoz

A Ctv. 13. §-a (5) bekezdés d) pontjának módosítása a Gt. 202. § (1) bekezdésével teremti meg az összhangot, ugyanis a Gt. szerint a részvény átruházásának korlátozására a zártkörűen működő részvénytársaság alapító okiratában kerülhet sor, míg a Ctv. jelenlegi szövege a részvényátruházás alapszabályban történő korlátozásáról rendelkezik.

Az új cégformára tekintettel a 13. §-t új (16) bekezdéssel kell kiegészíteni, amely az SE különleges adatait sorolja fel. Az SE mint cégforma különleges adatainak meghatározásánál a hazai részvénytársaságokra vonatkozó különleges adatokat kell alapul venni, az SE cégforma sajátosságaiból fakadó eltérésekkel.

A Rendelet nem tesz különbséget a részvénytársaság működési módja szerint, egységesen a részvénytársaságról rendelkezik. A Rendelet 3. cikkének (1)-(2) bekezdése alapján megállapítható, hogy az SE-nek egyszemélyes tulajdonosa is lehet. Mindezek alapján a szabályozás az SE esetében is lehetőséget ad arra, hogy a magyarországi székhelyű SE, - ahogy a magyar részvénytársaságok - megválaszthassa a működési formáját. Így nyilvánosan és zártkörűen is működhet, a működés módját pedig a cégjegyzékben rögzíteni kell. Ugyanakkor a Rendelet nem teszi lehetővé, hogy az alapszabály a részvény átruházását korlátozza, ezért a cégjegyzék kötelező tartalmi elemeként - szemben a részvénytársaságok esetén érvényesülő előírással - ilyen adatot a cégjegyzékben feltüntetni nem kell, illetve nem is lehet.

A Rendelet 5. cikke szerint az SE tőkéjére, annak fenntartására és változásaira, valamint a részvényekre, kötvényekre és más hasonló értékpapírokra azon tagállamban székhellyel rendelkező részvénytársaságokra alkalmazandó rendelkezések vonatkoznak, amely tagállamban az SE-t bejegyezték. Erre tekintettel a cégjegyzék az SE-re nézve is tartalmazza a részvények számára és névértékére, a kibocsátott átváltoztatható kötvények számára és névértékére, valamint a kibocsátott jegyzési jogot biztosító kötvények számára és névértékére vonatkozó adatokat.

Az egyszemélyes SE esetében a cégjegyzékben az alapító, illetve az egyedüli részvényes cég nevét, székhelyét kell feltüntetni.

A 61. §-hoz

Amíg egy tagállam nem csatlakozik az Európai Gazdasági és Pénzügyi Unióhoz, előírhatja a területén székhellyel rendelkező SE számára, hogy az alaptőkéjét ne csak euróban, hanem a nemzeti részvénytársaságra vonatkozó szabályok szerint az ország pénznemében is meghatározza. (67. cikk). Tekintettel arra, hogy a Ctv. a devizakülföldi társaságokkal szemben sem támasztja azt a kötelezettséget, hogy jegyzett tőkét forintban is nyilvántartsák, ennek előírása az SE-re nézve sem szükséges.

A 62. §-hoz

A Rendelet 8. cikke szerint az SE a létesítő okirata szerinti székhelyét áthelyezheti egy másik tagállamba. A székhelyáthelyezésről a cégnek székhelyáthelyezési tervet kell készítenie, amelyet a bejegyzett székhely szerinti tagállam joga szerint közzé kell tenni. Ezzel összefüggésben rögzíti a törvény, hogy a székhelyáthelyezés elhatározása után a cégnek székhelyáthelyezési tervet a cégbírósághoz kell benyújtania, továbbá a székhelyáthelyezési tervet a Cégközlönyben kell közzétennie.

A Rendelet 8. cikk (8)-(9) bekezdéseivel összhangban a cégbíróság végzésben tanúsítja, hogy a székhelyáthelyezésre irányuló eljárás lefolytatása a jogszabályi előírásoknak megfelelően történt, vagyis az SE a szükséges lépéseket megtette, valamint a formai előírásokat teljesítette. A cégbíróság jogerős végzése hiányában az új székhely szerinti bejegyzésre nem kerülhet sor.

A Rendelet 8. cikkének (11) bekezdése szerint a cégnek a magyarországi cégjegyzékből való törlésére csak a másik tagállamban lévő új székhely cégbejegyzésének az Európai Közösségek Hivatalos Lapjában történő közzétételét követően kerülhet sor. A törvény szerint a cégjegyzékből való törlés a közzétételt követő 30 napon belül, hivatalból történik meg.

A 63. §-hoz

A Rendelet 17. cikke rögzíti, hogy amennyiben az SE egyesüléssel történő alapítására beolvadás útján kerül sor, az átvevő gazdasági társaság (részvénytársaság) felölti az SE formáját az egyesülést követően. A Gt. nem teszi lehetővé, hogy az átvevő gazdasági társaság cégformája a beolvadás eredményeképpen megváltozzon, ugyanakkor, mivel az SE-vé alakulás esetén erre a Rendelet alapján jogi lehetőség van, ezt a kérdést a Ctv-ben rendezni kell. A beolvadással történő alapítás cégjogi vetületét a törvény akként rögzíti, hogy a cégbíróság az SE-t az új cégformának megfelelően új cégjegyzékszámmal jegyzi be, mind a korábbi, mind az új cégforma szerinti cégjegyzékben utalva arra, hogy az átvevő részvénytársaság a beolvadás során cégformát változtatott. A korábbi cégforma törlése nem jelenti az átvevő részvénytársaság mint jogi személy megszűnését, illetve új jogi személy létrejöttét.

A 64. §-hoz

A Ctv. 36-38. §-ai rendelkeznek a cégek átalakulásának, egyesülésének, szétválásának bejegyzése iránti eljárás szabályairól, meghatározzák, hogy a bejegyzés iránti kérelmet milyen határidőn belül kell benyújtani, a kérelem tárgyában melyik cégbíróság illetékes, továbbá a cégbíróság milyen döntéseket hoz az eljárás során.

A Ctv. szerint az egyesülésről beolvadás esetén az átvevő cég székhelye szerinti cégbíróság, összeolvadás esetén pedig a jogutód cég székhelye szerint eljáró cégbíróság dönt, míg az átalakulásról mint cégformaváltásról a jogelőd cég székhelye szerint eljáró cégbíróság.

Az átalakulás (egyesülés) útján létrejövő SE bejegyzésére vonatkozóan ezért külön szabályok megalkotása indokolt. Magyarországi székhelyű SE átalakulással történő alapítása esetén elképzelhető ugyanis, hogy az európai részvénytársaság jogelődje nem magyarországi székhelyű, ebben az esetben a Ctv. átalakulásra vonatkozó előírása szerint nem lenne olyan cégbíróság, amely a bejegyzés során eljárhatna.

Ennek elkerülése érdekében a törvény kimondja, hogy amennyiben az SE átalakulás (egyesülés) útján jön létre, a cég bejegyzése iránti kérelmet a jogutód cég székhelye szerint illetékes cégbíróságnál kell előterjeszteni.

A Ctv. hatályából következik a törvény azon előírása is, amely szerint a cégbejegyzés során a jogelőd cégek törlésére vonatkozó rendelkezéseket csak akkor kell alkalmazni, ha azok székhelye Magyarországon van. Természetesen a cégbíróság törvényességi felügyeleti jogkörében ellenőrizheti, hogy a jogutód cég gondoskodott-e a nem magyarországi székhelyű, megszűnt jogelődeinek a külföldi nyilvántartásokból való kivezetéséről.

A törvény 25. § (1) bekezdése szerint az SE alapítását megelőzően a különleges tárgyaló testület és a résztvevő társaságok ügyvezető szervei - ha e törvény eltérően nem rendelkezik vagy a különleges tárgyaló testület másként nem határoz - megállapodásban rögzítik a munkavállalóknak az SE döntéshozatali rendjébe történő bevonására vonatkozó szabályokat. A 26. § (1) bekezdése szerint a megállapodás megkötése érdekében a tárgyalásokat a különleges tárgyaló testület megalakulása után haladéktalanul meg kell kezdeni, és hat hónap alatt be kell fejezni. E határidőhöz igazodva a törvény a különleges tárgyaló testület megalakulásától számított 8 hónapban jelöli meg a bejegyzési kérelem benyújtásának határidejét.

A törvény 26. § (2) bekezdése szerint a felek közös megegyezéssel úgy határozhatnak, hogy a tárgyalások időtartamát meghosszabbítják. A tárgyalások tartama ebben az esetben sem haladhatja meg a különleges tárgyaló testület megalakításától számított egy évet. Ha a tárgyalási időszak meghosszabbodik, a cégbejegyzési kérelem benyújtására nyitva álló határidő a tárgyalási időszak lejártát követő 60 nap.

A 65. §-hoz

A § a Ctv. jogharmonizációs záradékának kiegészítését tartalmazza.

A 66. §-hoz

A Ctv. melléklete sorolja fel a cégbejegyzéshez, valamint a cégjegyzék adatainak igazolásához szükséges okiratokat. A Ctv. 26. § szerint a cégbíróság a bejegyzési kérelmet - többek között - abból a szempontból is vizsgálja, hogy ahhoz valamennyi, a törvény mellékletében felsorolt okiratot csatolták-e. Ha a bejegyzési kérelemhez a melléklet szerinti okiratokat nem csatolták vagy azok hiányosak, a cégbíróság a cégbejegyzés iránti kérelmet a benyújtásától számított 8 napon belül hiánypótlási eljárás lefolytatása nélkül elutasítja.

A törvényben ezért a Ctv. mellékletének kiegészítése útján indokolt meghatározni azokat az okiratokat, amelyek benyújtásának elmulasztása esetén az SE bejegyzésére vonatkozó kérelmet a cégbíróság hiánypótlási eljárás lefolytatása nélkül elutasítja.

A törvény külön pontban határozza meg az SE átalakulással, illetve egyesüléssel való alapításának bejegyzéséhez szükséges okiratokat, valamint az európai holding részvénytársaság vagy európai részvénytársaság formában működő leányvállalat alapításának bejegyzéséhez szükséges okiratokat.

Valamennyi formában létrehozott SE bejegyzése esetében érvényesül a Rendelet 12. cikk (2) bekezdésének azon szabálya, amely szerint nem jegyezhető be az SE, amíg az Irányelv 4. cikke szerinti megállapodást nem kötötték meg (31. §), vagy nem hozták meg az Irányelv 3. cikk (6) bekezdése szerinti határozatot (30. §), illetve az Irányelv 5. cikke szerinti tárgyalási időszak eredménytelenül el nem telt (26. §). A munkavállalói részvételre vonatkozó dokumentumok csatolásának elmaradása tehát olyan hiányosság, amely esetében a bejegyzési kérelem hiánypótlás nélkül elutasításra kerül.

A 67. §-hoz:

Az SE mint sui generis közösségi jogalany fogalmával ki kell egészíteni az Sztv-ben alkalmazott „vállalkozó” fogalmat. Ugyancsak ki kell egészíteni a „vállalkozó” fogalmát az „európai gazdasági egyesüléssel”.

Az Sztv. általános előírása szerint az üzleti év azonos a naptári évvel. Ettől eltérni csak jogszabály külön rendelkezése alapján lehet. Ilyen külön rendelkezést tartalmaz - többek között - a hatályos törvény 11. §-a. Tekintettel arra, hogy az SE jellemzően a székhely szerinti tagállam mellett több más tagállamban is kifejti tevékenységét, indokolt lehetőséget biztosítani a naptári évtől eltérő üzleti év alkalmazására, az Sztv-ben egyébként is irányadó (hitelintézetek, pénzügyi vállalkozások, biztosítóintézetek) kivételekkel.

A 68. §-hoz

Mivel az Sztv. általános előírásai a folyamatosan működő gazdálkodókra vonatkoznak, az európai gazdasági egyesülés tekintetében is speciális rendelkezéseket kell alkotni. Az európai gazdasági egyesülés székhely-áthelyezésével összefüggő beszámoló készítésére nem tartalmaz megfelelően alkalmazható szabályokat az Sztv. Az európai gazdasági egyesülésre vonatkozóan a törvényi előírásokat a 2003. évi XLIX. törvény fogalmazta meg, azonban nem rendelkezett az egyesülés székhelye áthelyezésének számviteli vonzatairól. A törvény 68. §-a e hiányosságokat pótolja. A normák összhangban állnak az SE-re vonatkozó 13. §-ban rögzített rendelkezésekkel. A 68. § azonban nem 2004. október 8-án, hanem a Magyar Köztársaságnak az Európai Unióhoz történő csatlakozásáról szóló nemzetközi szerződést kihirdető törvény hatálybalépésének napján lép hatályba.

Számviteli szempontból a székhely-áthelyezést követően az európai gazdasági egyesülésre az áthelyezés előtti székhely szerinti tagállam szabályai helyett az új székhely szerinti tagállam szabályai vonatkoznak, amelyhez számviteli szempontból nyitómérleg készítési, illetve zárómérleg készítési kötelezettséget szükséges rendelni. A törvény ezért előírja, hogy ha a Magyarországon működő egyesülés székhelyét más tagállamba helyezi át, az új székhely bejegyzése napjával - mint mérleg-fordulónappal - köteles az Sztv. szerinti beszámolókészítési, könyvvizsgálati, letétbe helyezési és közzétételi kötelezettségének eleget tenni, az új székhely bejegyzése napjától számított 150 napon belül.

Ha az európai gazdasági egyesülés székhelyét egy másik tagállamból Magyarországra helyezi át, a székhelyáthelyezés cégbírósági bejegyzése napjával köteles eszközeiről és az eszközök forrásairól az Sztv. előírásainak megfelelő nyitóleltárt és nyitómérleget készíteni. Az egyesülés könyvviteli nyilvántartásait a nyitóleltárban szereplő eszközök és források tételes adatai (eredeti bekerülési érték, elszámolt értékcsökkenés, értékvesztés, értékelési különbözet) figyelembevételével kell megnyitni. Ha a beszámoló és a könyvvezetés pénzneme az egyesülés székhelyének Magyarországra történő áthelyezésekor megváltozik, a nyitóleltárt és nyitómérleget a székhely áthelyezése előtt alkalmazott pénznemben kell elkészíteni, majd ezt kell - ugyanezen időponttal - a beszámoló és a könyvvezetés választott pénznemére az Sztv. előírásai szerint átszámítani.

E törvény tehát csak a székhelyáthelyezéssel kapcsolatos speciális rendelkezéseket tartalmazza, egyéb kérdésekben az Sztv. előírásai az irányadók.

A 69. §-hoz

A személyi jövedelemadóról szóló törvény az európai részvénytársaságra és tagjaira nézve a gazdasági társaságokra vonatkozó előírásokkal azonos szabályokat tartalmaz.

A pénzügyi tárgyú törvények jogharmonizációs célú módosításáról szóló törvény a személyi jövedelemadóról szóló törvényt módosító egyes előírásait visszamenőleges hatállyal rendeli alkalmazni. Figyelembe véve, hogy ezen módosító rendelkezések a személyi jövedelemadóról szóló törvény egyes, 2004. január elsején hatályba lépett rendelkezéseit csak részben módosítják, a 2003. január 1-jére történő visszamenőleges alkalmazás lehetősége kizárt, de mégis jogértelmezési problémákat okozna.