2010. évi CVI. törvény indokolása

az egyrészről az Európai Közösségek és tagállamaik, másrészről az Albán Köztársaság közötti stabilizációs és társulási megállapodáshoz a Bolgár Köztársaság és Románia Európai Unióhoz való csatlakozásának figyelembevételéről szóló Jegyzőkönyv kihirdetéséről

Általános indokolás

A Csatlakozási Okmány 6. cikk (2) bekezdés második albekezdése szerint Magyarország az albekezdésben felsorolt, az Európai Közösség (EK), azok tagállamai és egy harmadik állam között létrejött nemzetközi Megállapodásokhoz egy, az EK és tagállamai, valamint a harmadik állam között létrejött, de az EK és a tagállamok nevében a Tanács által megkötött Jegyzőkönyvvel csatlakozik. Tekintettel arra, hogy nemcsak az EK, hanem a tagállamok nevében is a Tanács jár el, ezeket a Jegyzőkönyveket az új 10 tagállam nem írja alá, és nem is erősíti meg, ebből kifolyólag belső jogi eljárás lefolytatása sem szükséges. A Jegyzőkönyvet azonban a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel ki kell hirdetni. Tekintve, hogy az alapmegállapodás Bulgária és Románia csatlakozásával újból módosításra került, ezért ezen módosító jegyzőkönyvet szintén ki kell hirdetni.

Jelen törvény célja az egyrészről az Európai Közösségek és tagállamaik, másrészről az Albán Köztársaság közötti stabilizációs és társulási megállapodáshoz a Bolgár Köztársaság és Románia Európai Unióhoz való csatlakozásának figyelembevételéről szóló Jegyzőkönyv (a továbbiakban: a Jegyzőkönyv) kihirdetése. A Jegyzőkönyv jelen törvény mellékletét képzi.

A Jegyzőkönyv szorosan kapcsolódik az Európai Közösségek és tagállamai, valamint az Albán Köztársaság közötti Stabilizációs és Társulási Megállapodáshoz, mely a 2007. évi XXX. törvénnyel került kihirdetésre és 2009. április 1-jén lépett hatályba.

A Jegyzőkönyv VI szakaszból, 14 cikkből, 5 db mellékletből, egy Jegyzőkönyvből, egy záróokmányból és azon belül 9 db együttes nyilatkozatból áll.

Részletes indokolás

Az 1. §-hoz

A Jegyzőkönyv tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Jegyzőkönyv kihirdetése törvénnyel történik.

A 2. §-hoz

Az I. szakasz (1. cikk) a Szerződő Feleket határozza meg, valamint azt, hogy a jelen Jegyzőkönyvvel Románia és Bulgária a Stabilizációs és Társulási megállapodást (a továbbiakban: STM), annak mellékleteivel és nyilatkozataival együtt kötelezőnek ismeri el.

A II-III-IV. szakaszok (2-6. cikk) a csatlakozás következtében az STM szövegének változásait, kiigazításait tartalmazza szakterületekre lebontva (halászat, gazdaság stb).

Az V. szakasz az átmeneti rendelkezéseket tartalmazza (WTO, származási igazolás és közigazgatási együttműködés, tranzitáruk kezelése).

A VI. szakasz tartalmazza az általános és záró rendelkezéseket. A 10. cikknek megfelelően a Jegyzőkönyv a mellékleteivel együtt az STM szerves részét képezi. A 11. cikk rendelkezik a belső eljárások lefojtatásának rendjéről, a 12. cikk a hatályba lépést rendezi, a 13. cikk pedig a nyelvi változatokról szól.

A mellékletek az STM mellékleteinek a csatlakozás miatt szükségessé vált technikai módosításait tartalmazzák.

A 3. §-hoz

Tekintve, hogy jelen esetben olyan Jegyzőkönyvről van szó, mely már hatályban van, így annak csak kihirdetése szükséges. Ennek megfelelően a 3. § alapján a törvény a kihirdetést követő 8. napon hatályba lép.