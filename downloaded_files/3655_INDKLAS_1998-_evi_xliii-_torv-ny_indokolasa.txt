1998. évi XLIII. törvény indokolása

az Európa Tanács kiváltságairól és mentességeiről szóló általános megállapodás Strasbourgban, 1996. március 5-én kelt hatodik jegyzőkönyvének kihirdetéséről

Indokolás

Az Országgyűlés a 80/1997. (IX. 26.) OGY határozatával megerősítette az Európa Tanács kiváltságairól és mentességeiről szóló Általános Megállapodás Strasbourgban, 1996. március 5-én kelt Hatodik jegyzőkönyvét. A megerősítő okirat letétbe helyezése az Európa Tanács Főtitkáránál 1998. április 1-jén megtörtént.

Az Országgyűlés határozatának 4. pontja felhívta a Kormányt, hogy a jogalkotásról szóló 1987. évi XI. törvény 16. § (1) bekezdése alapján a Jegyzőkönyv mielőbbi törvénybe iktatása érdekében, hatálybalépését követően, haladéktalanul terjessze az Országgyűlés elé a Jegyzőkönyv kihirdetéséről szóló törvényjavaslatot.

A törvény 2. §-a tartalmazza a Jegyzőkönyv szövegét az eredeti nyelvek egyikén, angolul, valamint ennek hiteles magyar fordítását.

Az Európa Tanács kiváltságairól és mentességeiről szóló Általános Megállapodás Hatodik jegyzőkönyve biztosítja az emberi jogok és alapvető szabadságok védelméről szóló Európai Egyezmény Tizenegyedik Jegyzőkönyve által létrehozott új Bíróság tagjainak, azok családtagjainak, valamint a Bíróság egyes tisztségviselőinek a hivataluk, illetve tisztségük ellátásához szükséges privilégiumokat és mentességeket.

A törvény 3. §-a a hatályba lépésről rendelkezik. Tekintettel arra, hogy a Jegyzőkönyv a 8. Cikk rendelkezéseinek megfelelően 1998. november 1. napján, az Európai Egyezmény Tizenegyedik Jegyzőkönyvével egyidőben lép hatályba, a törvény rendelkezéseit is ettől a naptól kell alkalmazni.