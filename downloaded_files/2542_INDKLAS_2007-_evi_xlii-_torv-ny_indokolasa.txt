2007. évi XLII. törvény indokolása

az egyrészről az Európai Közösség és tagállamai, másrészről az Amerikai Egyesült Államok közötti légiközlekedési megállapodás kihirdetéséről

-----STARTING---POINT---ALTALANOS---

Általános indokolás

Az előterjesztés célja felhatalmazás kérése az egyrészről az Európai Közösség és tagállamai, másrészről az Amerikai Egyesült Államok közötti légiközlekedési megállapodás (a továbbiakban: Megállapodás) aláírására, amely egyrészről az Európai Közösség és tagállamai, másrészről az Amerikai Egyesült Államok között jött létre.

Az Európai Unió egyes tagállamai (köztük Magyarország is) és az Amerikai Egyesült Államok közötti kétoldalú légiközlekedési megállapodások az Európai Bíróság 2002. novemberi határozata értelmében a közösségi jogba ütközőnek minősülnek, ezért azok felváltására a Tanács 2003. június 5-ei ülésén felhatalmazta a Bizottságot az Európai Közösség és tagállamai, és az Amerikai Egyesült Államok között kötendő átfogó légiközlekedési megállapodással kapcsolatos tárgyalásokra.

Az Amerikai Egyesült Államokkal folytatott több évig tartó egyeztetések eredményeként ebben az évben sikerült áttörést elérni és 2007. március 2-án a Bizottság bemutatta a tárgyalások első szakaszában kitárgyalt átfogó légiközlekedési megállapodás tervezetet. Ezen megállapodás célja a tagállamok hatályos kétoldalú légiközlekedési megállapodásainak helyettesítése.

A Megállapodás biztosítja a „közösségi légifuvarozó” fogalomnak való megfelelést, ezen keresztül pedig az EU tagállamok és az USA közötti viszonyrendszer közösségi joggal való maradéktalan összhangját.

A piacra lépést illetően megszüntet minden, a közösségi légitársaságok közötti diszkriminációt, kiterjeszti a harmadik, negyedik és ötödik légi szabadságjogokat az Európai Unió és az Egyesült Államok közötti valamennyi útvonalra, és megszünteti az árak megállapítására vonatkozó korlátozást.

A Megállapodás a hetedik légi szabadságjogot kiterjeszti az uniós légitársaságok által működtetett valamennyi tisztán áruszállítási szolgáltatásra, a személyszállítási szolgáltatások esetében pedig az Egyesült Államok és az Európai Közös Légiközlekedési Térség (EKLT) között.

A Megállapodás alapján lehetőség van franchise- és márkanévhasználati megállapodások megkötésére más légitársaságokkal. A megállapodás egyúttal antitröszt-mentességet, code share járatok üzemeltetését és lízingbe adási lehetőséget biztosít.

A Megállapodás egy új mellékletet tartalmaz a tulajdonlási, befektetési és ellenőrzési lehetőségekről. Bevezetésre kerül a szavazati joggal nem bíró részesedés intézménye, így esetenként lehetőség nyílik EU állampolgároknak 50%-ot meghaladó tulajdonrészt szerezni amerikai légitársaságban.

A Megállapodás megerősíti a Vegyes Bizottság szerepét, feladata a megállapodás alkalmazásából és értelmezésből következő kérdések megoldása és a széleskörű együttműködés megkönnyítése.

A Megállapodás a védelem, a biztonság és a verseny tekintetében újfajta szabályozási együttműködést hoz létre, valamint rendelkezik a környezetvédelmi, műszaki és az éghajlatváltozást érintő kérdésekben történő együttműködésről.

A Megállapodás részvételi lehetőségeket biztosít az Egyesült Államok „Fly America” elnevezésű kormányzati beszerzési programjában, rendelkezik a nemzetközi együttműködés kibővítéséről a nemzetközi szervezetek és harmadik országok irányába, biztosítja a földi kiszolgálásoz való hozzáférést, a légi és a szárazföldi közlekedés közötti átjárhatóságot, illetve rendelkezik a napi üzleti tevékenység végzésének megkönnyítéséről, amely magában foglalja az irodaalapítást, személyzet fenntartását, illetve ügynökök szerződtetését a másik szerződő fél területén. Az Egyesült Államok jogosultságot biztosít az európai szolgáltatók Számítógépes Helyfoglalási Rendszereinek működtetésére az Egyesült Államok területén.

A Megállapodás 25. cikke értelmében a Megállapodásban foglalt rendelkezéseket 2008. március 30-tól kezdődően ideiglenes alkalmazni kell. A hazai eljárási rendnek megfelelően rendelkezni kell a Megállapodás hatályba lépéséig annak ideiglenes alkalmazásáról.

Az ideiglenes alkalmazást követő hatvan napon belül a Szerződő Feleknek (Európai Unió és Amerikai Egyesült Államok) meg kell kezdeni a tárgyalások második szakaszát. A tárgyalások második szakaszában elsősorban a közlekedési jogok további liberalizációjáról, befektetési lehetőségek további bővítéséről, a környezetre és az infrastruktúrára gyakorolt hatásokról, a kormányzat által finanszírozott légi közlekedéshez való további hozzáférés és a lízing kérdéseiről kell tárgyalni. Amennyiben a tárgyalások második szakaszában nem sikerül a megállapodás 21. cikk (3) bekezdésében foglalt felülvizsgálat kezdetétől számított 12 hónapon belül eredményt elérni, a tagállamoknak lehetőségük nyílik arra, hogy egyes légiközlekedési jogok felfüggesztését kezdeményezzék (ide nem értve a megállapodás I. mellékletében szereplő légiközlekedési jogokat). A felfüggesztésről, vagy annak visszavonásáról a Tanács egyhangúlag dönt.

-----STARTING---POINT---RESZLETES---

Részletes indokolás

Az 1. §-hoz

Felhatalmazás kérése az Országgyűléstől az egyrészről az Európai Közösség és tagállamai, másrészről az Amerikai Egyesült Államok közötti légiközlekedési megállapodás kötelező hatályának elismerésére.

A 2. §-hoz

A paragrafus a Megállapodás kihirdetéséről rendelkezik.

A 3. §-hoz

A paragrafus a Megállapodás és mellékleteinek hiteles magyar nyelvű szövegét tartalmazza.

1. cikkhez: A cikk a Megállapodásban szereplő fogalmak meghatározásait tartalmazza.

2. cikkhez: A cikk mindkét fél légitársaságainak biztosítja az igazságos és egyenlő lehetőséget az e megállapodás hatálya alá tartozó nemzetközi légi közlekedésben folytatott versenyhez.

3. cikkhez: A cikk az egyik fél által nyújtott forgalmi jogokat tartalmazza a másik fél légitársaságai által folytatott a nemzetközi légi közlekedés tekintetében.

4. cikkhez: A cikk az egyik fél valamely légitársasága által előírt formában és benyújtott üzemeltetési és műszaki engedélyekre irányuló kérelem alapján történő engedélyezés szabályait tartalmazza.

5. cikkhez: Az engedélyek visszavonhatóak, felfüggeszthetőek vagy korlátozhatóak, illetve az üzemelés más módon korlátozható a cikk értelmében, amennyiben a meghatározott feltételek nem teljesülnek.

6. cikkhez: A felek a tulajdonjogra, befektetésre és az ellenőrzésre vonatkozó törvényeik és rendelkezéseik szerint hozott határozataikban végrehajtják a 4. melléklet rendelkezéseit.

7. cikkhez: A cikk a felek hatályos jogszabályainak betartásáról rendelkezik.

8. cikkhez: A repülésbiztonság egységesen magas szinten tartását célzó cikkben a felek illetékes hatóságainak a repülésbiztonsággal kapcsolatos lehetőségei és kötelességei kerültek rögzítésre.

9. cikkhez: A cikk értelmében a felek a vonatkozó nemzetközi szerződéseket követve kötelesek a szükséges intézkedéseket meghozni a légiközlekedés védelme érdekében. Ennek érdekében a felek kérésre minden szükséges segítséget megadnak egymásnak, saját területükön biztosítják a hatékony intézkedések megtételét, védelmi előírásokat fogadnak el. Bármely fél szükséghelyzeti intézkedést tehet. A felek teljes mértékben kihasználják és továbbfejlesztik a jelenlegi és a javasolt védelmi előírásokra vonatkozó egyeztetések meglévő fórumait. Amennyiben valamelyik fél nem az előírásoknak megfelelően jár el a légiközlekedés védelme érdekében, a másik fél konzultációkat kezdeményezhet.

10. cikkhez: A kereskedelmi lehetőségekről szóló cikk a felek légiközlekedési vállalatainak részére biztosít jogokat a képviseletekkel, a személyzettel, a földi kiszolgálással, a légiközlekedési szolgáltatások értékesítésével, a bevételekkel kapcsolatos bankműveletekkel, a helyi valuta használatával és egyéb szolgáltatások nyújtásával kapcsolatban.

11. cikkhez: A cikkben található rendelkezések bizonyos alkatrészek, felszerelések, anyagok meghatározott vámok, adók és illetékek alóli mentességéről rendelkeznek, viszonosság alapján.

12. cikkhez: A másik fél légitársaságaira kivethető használati díjnak igazságosnak, ésszerűnek, a jogtalan hátrányos megkülönböztetéstől mentesnek és a felhasználók csoportjai között méltányosan megosztottnak kell lennie.

13. cikkhez: A cikk rögzíti, hogy a viteldíjak szabadon kerülnek megállapításra, jóváhagyásuk nem szükséges.

14. cikkhez: A cikk rögzíti a légiközlekedési vállaltoknak nyújtott állami támogatás versenytorzító hatását és a nyitott közös légtérrel való összeegyeztethetetlenségét, és jogosultságot biztosít állami támogatással kapcsolatos észrevételek közlésére és a vegyes bizottság összehívásának kérelmezésére.

15. cikkhez: A követendő közösségi környezetvédelmi jogszabályokra történik utalás a cikkben.

16. cikkhez: A követendő közösségi fogyasztóvédelmi jogszabályokra történik utalás a cikkben.

17. cikkhez: A számítógépes helyfoglalási rendszerre vonatkozó működési feltételeket rögzítik a cikkben,

18. cikkhez: A felek képviselőiből álló vegyes bizottság felállításáról és működésének szabályairól rendelkezik a cikk. A vegyes bizottság feladata a Megállapodással kapcsolatos konzultációk lefolytatása és a Megállapodás alkalmazásának felülvizsgálata. A vegyes bizottság elősegíti a felek közötti együttműködést, működése konszenzuson alapul.

19. cikkhez: A Megállapodás alkalmazásával, vagy értelmezésével kapcsolatos vitákat a felek a vegyes bizottsághoz utalhatják. Amennyiben a vita a vegyes bizottság határozatával nem rendezhető, bármely fél választottbírósághoz utalhatja az ügyet, a cikkben meghatározott eljárásnak megfelelően.

20. cikkhez: A cikk versenyre vonatkozó szabályokat tartalmaz.

21. cikkhez: A felek a Megállapodás ideiglenes alkalmazásától számított legkésőbb 60 napon belül megkezdik a tárgyalások második szakaszát. Amennyiben a felülvizsgálat kezdetétől számított 12 hónapon belül nem sikerül eredményt elérni, a tagállamoknak lehetőségük nyílik arra, hogy egyes légiközlekedési jogok felfüggesztését kezdeményezzék (ide nem értve a megállapodás I. mellékletében szereplő légiközlekedési jogokat). A felfüggesztésről, vagy annak visszavonásáról a Tanács egyhangúlag dönt.

22. cikkhez: A Megállapodás ideiglenes alkalmazása folyamán fel kell függeszteni a tagállamok és az Egyesült Államok között meglévő kétoldalú légi közlekedési megállapodásokat. Megállapodás rendelkezései a kétoldalú megállapodások vonatkozó rendelkezései helyébe lépnek.

23. cikkhez: A Megállapodás megszűnésének eseteiről tartalmaz rendelkezéseket a cikk.

24. cikkhez: A Megállapodást és módosításait nyilvántartásba kell vetetni a Nemzetközi Polgári Repülési Szervezetnél.

25. cikkhez: A Megállapodás 2008. március 30-tól ideiglenesen alkalmazandó.

26. cikkhez: A Megállapodás a Megállapodás egy hónappal azután lép hatályba, hogy a felek legutolsó, arról szóló diplomáciai jegyzéket is eljuttatták egymásnak, hogy a hatálybalépéshez szükséges belső eljárásokat lezárták.

I. Mellékletének 1. szakaszához: A Megállapodás ideiglenes alkalmazása folyamán az itt megjelölt kétoldalú légi közlekedési megállapodások alkalmazását kell felfüggeszteni.

I. Mellékletének 2. szakaszához: Azon kétoldalú légiközlekedési megállapodások megjelölése, amelyeket a bennük foglalt feltételeknek megfelelően továbbra is alkalmazni kell.

I. Mellékletének 3. szakaszához: Az Amerikai Egyesült Államok légitársaságai nem jogosultak az itt megjelölt forgalmi jogok nyújtására.

I. Mellékletének 4. szakaszához: A 2006-2007-es IATA téli forgalmi idény kezdetétől a 2007-2008-as IATA téli forgalmi idényvégéig e szakasz rendelkezéseit kell alkalmazni az Írország és az Egyesült Államok közötti menetrendszerű és charter kombinált légi közlekedésre.

II. Mellékletéhez: A légi közlekedés ágazatbeli versennyel kapcsolatos együttműködésről tartalmaz rendelkezéseket.

II. Mellékletének 1. cikkéhez: Az együttműködésre az Amerikai Egyesült Államok Közlekedési Minisztériuma és az Európai Közösségek Bizottsága között kerül sor.

II. Mellékletének 2. cikkéhez: A cikk az együttműködés célját tartalmazza.

II. Mellékletének 3. cikkéhez: A cikk a fogalmak meghatározását tartalmazza.

II. Mellékletének 4. cikkéhez: A cikk az általában félévente megrendezett találkozókról, konzultációkról, a másik félnek küldött értesítésekről, vagyis az együttműködés különböző területeiről tartalmaz részletes rendelkezéseket.

II. Mellékletének 5. cikkéhez: A cikk az információ felhasználására és közlésére tartalmaz részletes rendelkezéseket.

II. Mellékletének 6. cikkéhez: A feleknek ki kell jelölniük az együttműködés során folytatott tevékenységek koordinálásáért felelős személyt.

III. Mellékletéhez: A melléklet az Egyesült Államok kormánya által vásárolt közlekedési szolgáltatásokhoz való hozzáférés részletes szabályait tartalmazza.

IV. Mellékletéhez: A tulajdonjoggal, befektetéssel és ellenőrzéssel kapcsolatos egyéb kérdésekről tartalmazz rendelkezéseket.

IV. Mellékletének 1. cikkéhez: A tagállam vagy tagállamok állampolgárai, illetve az Egyesült Államok állampolgárai az e cikkben meghatározott részletes szabályok alapján szerezhetnek tulajdoni részesedést a Közösség, illetve az Egyesült Államok légitársaságaiban.

IV. Mellékletének 2. cikkéhez: A cikk részletes szabályokat tartalmazza arra, hogy a felek nem használhatják fel a valamely harmadik országgal fennálló légi közlekedési megállapodásban biztosított jogaikat, engedélyek megtagadására, visszavonására, felfüggesztésére vagy korlátozására.

IV. Mellékletének 3. cikkéhez: A cikk a légi táraságok fölötti ellenőrzésre tartalmaz részteles szabályokat.

IV. Mellékletének Függelékéhez: A Függelék részletes szabályokat állapít meg felekre vonatkozó jogszabályok és egyéb rendelkezések alkalmazásáról.

V. Mellékletéhez: A melléklet a franchise és márkanévhaszálatról tartalmaz részletes rendelkezéseket, rögzíti, hogy egyik résztvevő fél számára sem tiltható meg a franchise-vagy márkanévhasználati megállapodások megkötése.

Tárgyalási feljegyzés.

A 4. §-hoz

A paragrafus a Megállapodás ideiglenes alkalmazásának jóváhagyását kéri az Országgyűléstől. A hazai eljárási rendnek megfelelően rendelkezni kell a Megállapodás hatálybalépéséig annak ideiglenes alkalmazásáról.

Az 5. §-hoz

A paragrafus a törvény hatálybalépésével összefüggő és végrehajtásához szükséges rendelkezéseket tartalmazza.