2006. évi XXV. törvény indokolása

a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosításáról

-----STARTING---POINT---ALTALANOS--- 

A törvény alapján a jövedéki szabályozás elsősorban a bioüzemanyagok fokozottabb elterjedése, illetve felhasználásuk kezelése érdekében módosul. Ennek keretében a biodízel előállítás számára biztosít pótlólagos felvevő piacot, gondoskodik egyúttal a melléktermékként képződő glicerin értékesíthetőségéről. A törvény a fentieken túl a jövedéki biztosítékrendszerben szükségesnek bizonyult két kisebb korrekciót is tartalmaz.

-----STARTING---POINT---RESZLETES---

Az 1. §-hoz

A törvény lehetőséget teremt a biodízel-gyártás során nagy volumenben keletkező mellékterméknek, a glicerinnek erőművekben, valamint a kapcsolt hőt és villamos energiát előállító berendezésekben való adómentes felhasználására. A glicerin a gázolajat vagy a fűtőolajat váltaná ki, amelyeket eddig is adómentesen szerezhettek be az erőművek.

A 2. §-hoz

A törvény szerint egyrészt a bányákban, másrészt a vízgazdálkodási közfeladatok (pl. belvíz szivattyúzás, kotrás) során a közutakat nem használó gépekben, illetve berendezésekben felhasznált, belföldi előállítású biodízelre a felszámítandó 85 Ft/liter jövedéki adóból literenként - figyelemmel az Unió által az ilyen felhasználásoknál előírt minimumadó követelményre - 79 Ft adó visszaigényelhető. Ez a lépés a felhasználási célhoz kötött adókedvezmények kiterjesztése révén segíti az előállított biodízel - üzemanyagba keverésén kívüli - felhasználását.

A 3. §-hoz

A törvény az adó-visszaigénylés feltételeit egészíti ki a biodízel felhasználásának eseteire.

A 4. §-hoz

A törvény a kizárólag szőlőbor forgalmazásával foglalkozók vonatkozásában a jövedéki biztosíték nyújtása alól nemcsak a belföldön kereskedőket (az ún. jövedéki engedélyes kereskedőket), hanem a szőlőbort exportálókat, importálókat is mentesíti. Az üzemanyag-adalékok esetében a döntően csak kis kiszerelésben megvalósuló forgalmazás nem indokolja az ásványolajokra egyébként előírt 120 M Ft biztosíték megkövetelését. A törvény szerint a biztosíték az üzemanyag-adalékoknál 1 M Ft-ra csökken.

-----STARTING---POINT---VEGE---

Az 5. §-hoz

A törvény a módosítások hatálybalépését fő szabályként 2006. március 1-jére határozza meg. A jövedéki biztosítékra vonatkozó kedvezőbb szabályok már 2006. január 1-jétől alkalmazandók, mentesülnek továbbá a hátrányos jogkövetkezmények alól azok a kizárólag üzemanyag-adalékot forgalmazó személyek, akik a módosítás kihirdetését követő 45 napig benyújtják jövedéki engedély iránti kérelmüket.