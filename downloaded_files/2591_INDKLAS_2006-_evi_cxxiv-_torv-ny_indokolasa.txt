2006. évi CXXIV. törvény indokolása

az Országos Rádió és Televízió Testület 2007. évi költségvetéséről

Általános indokolás

Az Országos Rádió és Televízió Testület (a továbbiakban: ORTT) a rádiózásról és televíziózásról szóló 1996. évi I. törvény (a továbbiakban: Rtv.) rendelkezése alapján létrejött szervezet, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik. A Testület az Országgyűlés felügyelete alatt álló önálló jogi személy. A Testület költségvetését az Országgyűlés önálló törvényben, a médiatörvényben meghatározott keretek között hagyja jóvá.

A Magyar Köztársaság 1999. évi költségvetéséről szóló 1998. évi XC. törvény módosította a médiatörvény 32. § (1) bekezdését.

A módosítás rendezte az ORTT költségvetésének benyújtási határidejét, miszerint a Testületnek a következő évi költségvetéséről szóló törvénytervezetet - melynek melléklete a Műsorszolgáltatási Alap éves költségvetése - minden év augusztus 31-ig kell benyújtania az Országgyűlés Költségvetési, Pénzügyi és Számvevőszéki Bizottságához.

A Műsorszolgáltatási Alap az Rtv. szerint önálló jogi személy, melynek kezelője az Országos Rádió és Televízió Testület.

Részletes indokolás

Bevételi főösszeg

Az ORTT költségvetési bevételi főösszege a törvényi előírások szerint a televízió készülék üzemben tartási díjbevételének 1%-a, melyet további 3%-al kiegészíthet az Országgyűlés a Műsorszolgáltatási Alap egyéb bevételei terhére. [Rtv. 84. § (2), (3) bekezdései]

Az Országgyűlés a 2002. évi LXII. számú, a Magyar Köztársaság 2003. évi költségvetéséről szóló törvényben módosította az üzemben tartási díj fizetését, azt a központi költségvetésből történő egyidejű finanszírozással, a lakosságtól - a Műsorszolgáltatási Alap elosztó funkciójának megtartása mellett - átvállalta.

Az ORTT 2007. évi költségvetési terve a 2007. évi központi költségvetési törvénytervezettel összhangban készült.

A 2007. évre tervezhető bevételi főösszeg 1 023,868 MFt.

Kiadási főösszeg

Az egyensúlyteremtő intézkedésekre is tekintettel takarékos költségvetés-tervezés történt.

Az ORTT költségvetésének kiadási főelőirányzatán belül - az intézmény jellege miatt - meghatározó arányt jelent a személyi juttatások kiadása.

A személyi juttatások kiadása a köztisztviselők jogállásáról szóló 1992. évi XXIII. törvényben (a továbbiakban: Ktv.) rögzített kötelezően biztosított és a Pénzügyminisztérium középtávú prognózisában rögzítettek érvényesítésével adható juttatásokat tartalmazza.

Az illetmények tervezésének kiindulási alapja a 2006. évi átsorolásokkal módosított köztisztviselői illetmények 2007. január 1-jei prognosztizált állapota.

A személyi juttatások tervezésénél a szintentartást, mint követelmény szerepelt. A bértömeg növekedését a testületi tagok számának bővülésével összefüggő 4 fős növekedés, valamint a 2006. április 1-jétől érvényes illetményemelkedés áthúzódó hatása indokolja.

A munkaadókat terhelő járulékok egyebekben a személyi juttatások vonzataként az érvényes jogszabályoknak megfelelően kerültek betervezésre.(Társadalombiztosítási járulék 2007. évre 29%, munkaadói járulék 3%, egészségügyi hozzájárulás 1950 Ft/fő/hó.)

A dologi kiadások előirányzata tartalmazza egyrészt a hivatali működés műszaki, infrastrukturális és ügyviteli jellegű kiadásainak, másrészt a médiatörvény előírásaiból fakadó feladatok ellátásával járó kiadások fedezetét.

A dologi kiadások tervezése az ésszerű takarékossági követelmények érvényesítésével történt, amely a költségvetés végrehajtása során is irányadó.

Felhalmozási kiadásként az indokolt eszközbeszerzések kiadásai jelentkeznek.