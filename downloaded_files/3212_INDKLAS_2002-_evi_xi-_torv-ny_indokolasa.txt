2002. évi XI. törvény indokolása

a Magyar Köztársaság minisztériumainak felsorolásáról

-----STARTING---POINT---ALTALANOS--- 

Az Alkotmány 34. §-a értelmében az Országgyűlés dönt a Magyar Köztársaság minisztériumainak felsorolásáról. A törvény szerint alapvetően nem változott meg a minisztériumi struktúra, azonban két minisztériumot összevontak, egy megszűnt, s egyidejűleg két új minisztérium alakult. A szervezeti változásokon túl egyes feladatköröket is átcsoportosítottak a minisztériumok között.

A törvény tartalmazza a minisztériumok felsorolását, a feladatkörök minisztériumok közötti átcsoportosításának alapvető szabályait, továbbá azokat a törvénymódosításokat, amelyek nélkülözhetetlenek a Kormány megalakulásához és az első döntések meghozatalához. A kialakult gyakorlatnak megfelelően a Kormány kap felhatalmazást a minisztériumi struktúra átalakítása miatt szükséges költségvetési előirányzat-átcsoportosításra.

-----STARTING---POINT---RESZLETES---

Az 1. §-hoz

A törvény a következő változásokat jelenti:

- a korábbi Egészségügyi, valamint a Szociális és Családügyi Minisztérium összevontan működik,

- a Közlekedési és Vízügyi Minisztérium megszűnik, közlekedési feladatköre a Gazdasági Minisztériumhoz kerül (a tárca új neve: Gazdasági és Közlekedési Minisztérium), a vízügyi feladatokat pedig a Környezetvédelmi Minisztérium veszi át (új neve: Környezetvédelmi és Vízügyi Minisztérium),

- két új minisztérium alakult: az Informatikai és Hírközlési Minisztérium, valamint a Foglalkoztatáspolitikai és Munkaügyi Minisztérium,

- az Ifjúsági és Sportminisztérium átalakult Gyermek-, Ifjúsági és Sportminisztériummá.

A 2. §-hoz

Ez a § egyrészt tartalmazza az előző §-ban meghatározott szervezeti változásokból adódó feladatkör-átcsoportosításokat. Másrészt a törvény szerint további feladatkör-átcsoportosításokra kerül sor a következők szerint:

- a Szociális és Családügyi Minisztérium által ellátott munkaügyi, valamint az Oktatási Minisztérium által végzett felnőttoktatási feladatok a Foglalkoztatáspolitikai és Munkaügyi Minisztériumhoz kerülnek,

- az építésügy, a lakásgazdálkodás és lakáspolitika teljes feladatkörét a Belügyminisztérium veszi át,

- a területfejlesztés és az idegenforgalom ágazati irányításáért a Miniszterelnöki Hivatalt vezető miniszter lesz felelős,

- a polgári nemzetbiztonsági szolgálatok irányítása, a Határon Túli Magyarok Hivatalának, valamint a Nemzeti és Etnikai Kisebbségi Hivatalnak a felügyelete, valamint az egyházügyi feladatok kormányzati irányítása a Miniszterelnöki Hivatalt vezető miniszter feladatkörébe kerül,

- a kincstári vagyonért, valamint a privatizációért felelős miniszteri feladatkört a pénzügyminiszter veszi át.

-----STARTING---POINT---VEGE---

A 3. §-hoz

A 3. § hatályon kívül helyező rendelkezéseket, valamint a szükséges törvénymódosításokra vonatkozó rendelkezéseket tartalmazza.

A 4-6. §-hoz

A törvény - a kialakult gyakorlatnak megfelelően - megbízza a Kormányt a minisztériumok új hatáskörének megállapításához szükséges törvényjavaslatok előkészítésével, s felhatalmazza a szükséges költségvetési előirányzat - átcsoportosítások végrehajtására. A 6. § a köztisztviselők közszolgálati jogviszonyára vonatkozó értelmező rendelkezést tartalmaz.