2010. évi XXXVII. törvény indokolása

a felnőttképzéshez kapcsolódó egyes törvények módosításáról

-----STARTING---POINT---ALTALANOS--- 

A felnőttképzésről szóló 2001. évi CI. törvénynek az élethosszig tartó tanulás feltételeinek biztosítása érdekében történő módosításáról szóló 2009. évi XCVIII. törvény szerint minden állami és európai uniós forrásból támogatott felnőttképzés esetén a képzési program kötelező részét alkotja a digitális írástudás elsajátítására vonatkozó ismeretek oktatása a legalább 240 órát meghaladó időtartamú képzések tekintetében. Az ezt meg nem haladó időtartamú képzések esetében a törvény rendelet kiadására hatalmazza fel a szakképzésért és felnőttképzésért felelős minisztert. A digitális írástudás megszerzésére vonatkozó követelményeket a 2010. január 1-jét követően induló képzésekre kell alkalmazni.

A felnőttképzésről szóló 2001. évi CI. törvény (a továbbiakban: Fktv.) 2009. november 21-én hatályba lépett módosításának következményei az alábbiakban foglalható össze:

- az újonnan kialakított modulrendszerű, kompetenciaalapú, OKJ alapján kidolgozott felnőttképzési programok nagy részét ismételten át kell dolgozni az új modulok beépítése érdekében;

- minden akkreditált programot újra kell akkreditáltatni, mert a digitális írástudás moduljainak beépítése új felnőttképzési programot eredményez;

- a képzési program részévé válnak a digitális írástudás moduljai, miközben nincs arra megoldás, hogy ezek a modulok mennyiben képezik a képzési program teljesítésének feltételeit (előfordulhat például, hogy egy szakácsnak tanuló felnőtt e modulok elégtelen teljesítése miatt nem kaphat szakmai bizonyítványt);

A felnőttképzési intézmények. 2010. január 1-jétől az érvényes akkreditált képzési programjaikat nem tudják használni olyan esetekben, ahol állami vagy európai uniós forrásra irányuló pályázat kiírója, vagy jogszabály akkreditált képzési program használatát írja elő és az a 240 órás időtartamot meghaladja.

A törvénymódosítás következményeként a munkaügyi központok által már elfogadott programok, valamint az európai uniós pályázatok keretében megvalósítandó képzések csak több hónapos időbeli csúszással, a programok átdolgozásával és szükség szerinti újbóli akkreditálásuk után indíthatók, melynek következtében az érintett rétegek képzése, átképzése igen jelentős késedelmet szenved. Ez különösen komoly problémát jelent a nagyszámú álláskereső számára.

Mivel a felnőttképzésben komoly feszültségeket okoz a digitális írástudás törvényben előírt tartalmú megvalósítása, ezért a törvény arra irányul, hogy az érintett rendelkezések módosításával feloldja e feszültségeket, illetőleg megfelelő, a törvényi változások következményeivel is számoló jogi és pénzügyi keretet biztosítson a digitális írástudás elterjesztéséhez. A törvényjavaslat a felnőttképzésben résztvevők adatainak nyilvántartására vonatkozó rendelkezés alkalmazását a 2010. január 1-jétől induló képzések helyett a 2011. január 1-jétől induló képzésekre rendeli alkalmazni az új rendelkezés bevezetésének megfelelő előkészítése érdekében.

-----STARTING---POINT---RESZLETES---

Az 1. §-hoz

A törvény módosítja az Fktv. 20/A. §-át oly módon, hogy a digitális írástudás megszerzése - az Fktv. hatályos rendelkezésével szemben - nem alkotja a képzési program kötelező részét, hanem az állami és európai uniós forrásból támogatott képzési program „kapcsolt elemeként”, de önálló képzési programként jelenne meg. A rendelkezés e két képzési program kötelező együttes megvalósítását tartalmazza. Ezzel a szabályozással elkerülhetővé válik a már akkreditált képzési program „újraakkreditálása „, OKJ-s programok átdolgozása, és nem lesz szükség a programok teljesítése követelményeinek megváltoztatására sem. E szakasz rendelkezést tartalmaz a digitális írástudás képzési programjának finanszírozása vonatkozásában, mely szerint az e modulokat tartalmazó képzési program pénzügyi fedezetének biztosítása a támogatásban részesülő képzési program terhére történik.

E rendelkezés beiktatása azért szükséges, mivel az Fktv. hatályos 20/A. §-a nem tartalmaz rendelkezést a digitális írástudás moduljainak finanszírozási forrására vonatkozóan.

A 2. §-hoz

Az Fktv.-t legutóbb módosító 2009. évi XCVIII. törvény átmeneti rendelkezésének törvény szerinti módosítása az Fktv. 28/A. § (1) bekezdésében előírt adatszolgáltatási kötelezettség alkalmazásának határidejét 2011. január 1-jétől állapítja meg. E rendelkezés korrekciója azért indokolt, mivel az adatok nyilvántartásának jogszabályi illetőleg intézményi feltételeinek megteremtése hosszabb időt igénylő feladat.

-----STARTING---POINT---VEGE---

A 3. §-hoz

A törvény vonatkozó szakasza - tekintettel az érintett törvények módosításának sürgősségére - rövid hatálybaléptetési időpontot állapít meg. A törvény ezen túlmenően a szakképzésért és felnőttképzésért felelős miniszter számára rendeletek megalkotására felhatalmazást adó rendelkezés hatályon kívül helyezésére is irányul, mivel a törvény szerinti Fktv. 20/A. §-a szükségtelenné teszi további digitális írástudással kapcsolatos tartalmak és kompetenciák meghatározását szolgáló rendeletek kiadását, továbbá technikai jellegű pontosítást is tartalmaz.