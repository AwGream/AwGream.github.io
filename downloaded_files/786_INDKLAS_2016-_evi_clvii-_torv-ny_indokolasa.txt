2016. évi CLVII. törvény indokolása

Magyarország 2017. évi központi költségvetéséről szóló 2016. évi XC. törvény eltérő szöveggel való hatálybalépéséről

-----STARTING---POINT---ALTALANOS---

Általános indokolás

Magyarország 2017. évi központi költségvetéséről szóló 2016. évi XC. törvényt (a továbbiakban: költségvetési törvény) az Országgyűlés 2016. június közepén fogadta el. A jövő évi költségvetési törvény tavaszi ülésszakon történő elfogadása a kiszámíthatóságot, stabilitást erősítette.

Jelen törvénymódosítás megőrzi e stabilitás értékeit, kizárólag az elfogadás óta felmerült jogszabályi változásokat, és a törvény alkalmazása során felmerült pontosítási igényeket kezeli.

A módosítás a következő területeket érinti.

A költségvetési törvényben meghatározott, egyes költségvetési szervek részére előírt befizetési kötelezettség nem teljesítése esetén az irányító fejezetnek a fejezetei tartalék megképzésére és a befizetési kötelezettség teljesítésére vonatkozó december 20-ai határidejét indokolt későbbi időpontra módosítani, hogy kellő idő álljon rendelkezésre a kötelezettségek teljesítésére.

Továbbá, az adótörvények júniusi módosítása következtében megváltozott a személyi jövedelemadóról szóló törvényben a cafetéria szabályozása. Ennek következtében pontosítani szükséges a költségvetési törvény érintett rendelkezését a jogszabályi összhang megteremtése érdekében.

Ezen túlmenően folyamatban van a hazai közbeszerzési szabályozás megújítása, ennek keretében a közbeszerzési törvény módosítása. Tekintettel arra, hogy a mindenkori költségvetési törvény tartalmazza a nemzeti közbeszerzési értékhatárokat, a közbeszerzési törvény változásával egyidejűleg az értékhatárok módosítása szükséges.

Ennek alapján az értékhatárt az árubeszerzés és szolgáltatás megrendelés esetén 8 millió forintról 15 millió forintra, építési beruházás esetén 15 millió forintról 25 millió forintra, szolgáltatási koncesszió esetén pedig 25 millió forintról 30 millió forintra emeli. A közbeszerzési kötelezettség értékhatárának emelkedése jelentős egyszerűsítést jelent a legkisebb értékű beszerzések esetén.

Végezetül a költségvetési törvény 1. mellékletében az időközben elfogadott jogszabályoknak megfelelően Klebelsberg Központra kell módosítani a megfelelő előirányzat elnevezését.

A 2017. évi költségvetési törvény módosításai nem járnak számszaki változásokkal, így sem a pénzforgalmi, sem az uniós módszertan szerinti hiányt nem érintik. Ennek következtében a módosításoknak nincs hatása az államadósságra sem.

-----STARTING---POINT---RESZLETES---

Részletes indokolás

Az 1. §-hoz

A módosítás célja, hogy a meghatározott tartalék képzésére és a befizetési kötelezettség teljesítésére kellő idő álljon rendelkezésre. A szociális hozzájárulási adó csökkentése megtakarítást tesz lehetővé a központi költségvetési szerveknél.

A 2. §-hoz

A személyi jövedelemadóról szóló 1995. évi CXVII. törvény módosítása jelentősen átalakította a béren kívüli juttatásokra vonatkozó szabályozást, mely szükségessé teszi a költségvetési törvény költségvetési szervekre vonatkozó cafetéria szabályainak pontosítását.

A 3. §-hoz

A közbeszerzési nemzeti eljárásrend reformjához kapcsolódóan szükséges a költségvetési törvény módosítása, amely a lényegében több mint tíz éve változatlan, nem közszolgáltató ajánlatkérőkre irányadó nemzeti közbeszerzési értékhatárokat árubeszerzés és szolgáltatás megrendelés esetén 8 millió forintról 15 millió forintra, építési beruházás esetén 15 millió forintról 25 millió forintra, szolgáltatási koncesszió esetén pedig 25 millió forintról 30 millió forintra emeli. A közbeszerzési kötelezettség értékhatárának emelkedése jelentős egyszerűsítés a legkisebb értékű beszerzések esetén.

A 4. §-hoz

Felhatalmazó rendelkezés.

Az 5. §-hoz

Az időközben elfogadott névváltozásokkal való összhangot teremti meg a módosítás.

A 6. §-hoz

Hatályba léptető rendelkezés.