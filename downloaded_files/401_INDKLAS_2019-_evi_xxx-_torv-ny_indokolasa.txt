2019. évi XXX. törvény indokolása

a Maecenas Universitatis Corvini Alapítványról, a Maecenas Universitatis Corvini Alapítvány és a Budapesti Corvinus Egyetem részére történő vagyonjuttatásról

-----STARTING---POINT---ALTALANOS--- 

A nemzeti vagyonról szóló 2011. évi CXCVI. törvény (a továbbiakban: Nvtv.), valamint az állami vagyonról szóló 2007. évi CVI. törvény (a továbbiakban: Vtv.) szerint állami vagyon tulajdonjogát átruházni csak törvényben meghatározott feltételekkel és esetekben, főszabály szerint csak törvény rendelkezése alapján lehet.

A Kormány a Budapesti Corvinus Egyetem (a továbbiakban. Egyetem) új működési és fenntartási modelljéről hozott döntésében rendelkezett egyrészt az Egyetem fenntartójaként létrehozásra kerülő Maecenas Universitatis Corvini Alapítvány (a továbbiakban: Alapítvány) alapításával kapcsolatos feladatokról, másrészt az alapításhoz és működéshez szükséges állami vagyon biztosításával kapcsolatos feladatokról.

Az Nvtv. és Vtv. rendelkezéseire figyelemmel a vagyonjuttatásra e törvény rendelkezéseivel kerül sor.

-----STARTING---POINT---RESZLETES---

Az 1-2. §-hoz

Az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény 1. § (1a) bekezdése szerint a Kormány kizárólag külön törvény rendelkezése szerint jogosult alapítvány létrehozására. Jelen rendelkezés alapján az Országgyűlés felhatalmazást ad a Kormány számára a törvény 2. §-ában meghatározott tevékenység, közfeladat ellátása céljából az Alapítvány létrehozására.

Az Alapítvány az Egyetem mint felsőoktatási intézmény fenntartói jogát a 3. §-ban foglaltak szerint a nemzeti felsőoktatásról szóló 2011. évi CCIV. törvényben (a továbbiakban: Nftv.) meghatározott eljárásban a Kormány rendelkezése, engedélye folytán, az engedély hatályosulásával egyidejűleg szerzi meg.

A 3. §-hoz

Az Országgyűlés az Nvtv. és a Vtv. ingyenes vagyonátruházásra vonatkozó szabályai alapján rendelkezik arról, hogy az Alapítvány megalapításához szükséges vagyonelemeket, továbbá az Egyetem Nftv. 4. § (2) bekezdésében meghatározott fenntartói jogát az Alapítvány tulajdonába kell adni.

Az 1. melléklet szerinti vagyonelemek (MOL Magyar Olaj - és Gázipari Nyilvánosan Működő Részvénytársaság 10%-os, illetve Richter Gedeon Vegyészeti Gyár Nyilvánosan Működő Részvénytársaság 10%-os részesedését megtestesítő értékpapírok) bizalmi vagyonkezelésbe adásával megvalósuló vagyonjuttatásról, a felsőoktatási intézmény fenntartói joga mint vagyon értékű jog átruházásáról a tudománypolitika kormányzati koordinációjáért felelős miniszter gondoskodik.

Az Alapítvány bizalmi vagyonkezelésébe kerülő részvénycsomag, tulajdonába kerülő fenntartói jogosultság tekintetében a rendelkezés kizárja az Nvtv. ingyenes vagyonjuttatásra vonatkozó szabályainak alkalmazását, így az Alapítványt nem terheli beszámolási kötelezettség az átadott vagyon hasznosítására vonatkozóan, ugyanakkor a bizalmi vagyonkezelésbe adott részvényvagyon elidegenítésére, tulajdonjogának átruházására, megterhelésére, biztosítékul adására az Alapítvány nem jogosult. E részvényvagyon felszámolási eljárás esetén nem minősül az Alapítvány vagyonának, az Alapítvány jogutód nélküli megszűnése vagy megszüntetése esetén tulajdonjoga a magyar államra száll.

A törvény 1. melléklete szerinti részvények szavazati joga csak az MNV Zrt. rendelkezései szerint gyakorolható.

A 4. §-hoz

Az Országgyűlés az Nvtv. és a Vtv. ingyenes vagyonátruházásra vonatkozó szabályai alapján rendelkezik arról, hogy az Alapítvány céljának megvalósításához szükséges további vagyonelemet Budapest belterület 5063 helyrajzi számú, természetben a Budapest XI. kerület, Mányoki út 9. szám alatti állami tulajdonban álló ingatlant alapítói vagyoni juttatásként az Alapítvány tulajdonába kell adni.

Az Alapítvány tulajdonába kerülő ingatlan tekintetében a rendelkezés kizárja az Nvtv. ingyenes vagyonjuttatásra vonatkozó szabályainak alkalmazását.

Az 5. §-hoz

E szakasz szerint a jelenleg költségvetési szervi formában működő Egyetem vagyonkezelésében lévő ingó és ingatlan vagyonelemek - utóbbiak tételes felsorolását a törvény 2. melléklete tartalmazza -, ingyenesen, nyilvántartási értéken történő átvezetéssel a fenntartóváltást követően magánegyetemként tovább működő Egyetem tulajdonába kerülnek.

A rendelkezés azt is előírja, hogy az átadásra kerülő műemléki ingatlanok vonatkozásában nem kell alkalmazni sem a kulturális örökség védelméről szóló 2001. évi LXIV. törvény 44. § (1) bekezdés a) pontját, sem az állami vagyonnal való gazdálkodásról szóló 254/2007. (X. 4.) Korm. rendelet 25. § (5) bekezdését, mely szabályok azt írják elő, hogy az állami tulajdonban álló műemléki ingatlanok átruházása esetén a kulturális örökség védelméért felelős miniszter jóváhagyása szükséges.

Az ingyenes vagyonátadásra vonatkozó megállapodást az Egyetemmel a Magyar Nemzeti Vagyonkezelő Zártkörűen Működő Részvénytársaság köti meg.

Az ingó vagyonelemek számosságára tekintettel azok nem a jogszabály mellékleteként kerülnek felsorolására, hanem az átadó és az átvevő tételes jegyzőkönyvet vesz fel az átadásra kerülő ingó vagyonelemekről.

Az ingatlan vagyonelemeket az Egyetem a terhekkel együtt szerzi meg, mely terheket az átadó és az átvevő fél szintén a megállapodásban rögzíti.

A 6. §-hoz

A Budapest IX. kerület 37058 helyrajzi számú ingatlan, az Egyetem Fővám tér 7-9. szám alatt található főépülete az Nvtv. 2. melléklet III. Nemzetgazdasági szempontból kiemelt jelentőségű nemzeti vagyonnak minősülő műemlékek és műemlékegyüttesek között szerepel. A nemzetgazdasági szempontból kiemelt jelentőségű nemzeti vagyonnak minősülő épület tekintetében indokolt örök időre szóló elidegenítési és terhelési tilalmat előírni, annak érdekében, hogy az ingatlan a jelenlegi funkciójának megfelelően kerüljön hasznosításra a jövőben is.

Az átadott ingatlanok tekintetében az Egyetem - az (1) bekezdésben írt kivétellel - e rendelkezés értelmében mentesül a nemzeti vagyonról szóló törvény ingyenes vagyonjuttatásra vonatkozó rendelkezései, így az átadó részére történő beszámolási kötelezettség, illetve az elidegenítési tilalom előírása alól.

Ez utóbbi rendelkezés szerint az Egyetem jogosult lesz a részére átadott ingatlanok értékesítésére - az (1) bekezdésben írt kivétellel - azonban az ingatlan értékesítésből származó bevételt csak e törvényben meghatározottak szerint használhatja fel. (E rendelkezés összhangban áll a hatályos Nftv. költségvetési felsőoktatási intézmények gazdálkodására vonatkozó szabályaival.)

A törvény rendezi a juttatások adójogi helyzetét, ennek megfelelően az általa meghatározott vélelem (praesumptio iuris et de iure) alapján a vagyoni juttatás nem alapoz meg az általános forgalmi adóról szóló 2007. évi CXXVII. törvényben meghatározott adófizetési kötelezettséget, tekintettel arra, hogy nem áll be a termék értékesítéséhez, szolgáltatás nyújtásához e törvényben meghatározott joghatás.

-----STARTING---POINT---VEGE---

A 7. §-hoz

Hatályba léptető rendelkezés.

A 8. §-hoz

Sarkalatossági záradék. Az Nvtv. módosítására vonatkozó, illetve az Nvtv. sarkalatos rendelkezéseitől eltérő rendelkezések az Alaptörvény 38. cikk (1) és (2) bekezdése szerint sarkalatosnak minősülnek.

A 9. §-hoz

A Budapest IX. kerület 37058 helyrajzi számú ingatlan, az Egyetem Fővám tér 7-9. szám alatt található főépülete törlésre kerül az Nvtv. 2. melléklet III. Nemzetgazdasági szempontból kiemelt jelentőségű nemzeti vagyonnak minősülő műemléki védelem alatt álló építmények és építményegyüttesek köréből.