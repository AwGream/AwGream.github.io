1991. évi XXVIII. törvény indokolása

a szakszervezeti vagyon védelméről, a munkavállalók szervezkedési és szervezeteik működési esélyegyenlőségéről

-----STARTING---POINT---ALTALANOS--- 

Napjainkban a szakszervezetek tulajdonában és használatában lévő vagyon igen heterogén összetételű. A vagyontárgyak jelentős része állami szervektől, vállalatoktól és intézményektől került át a szakszervezetek tulajdonába, legtöbbször azzal összefüggésben, hogy a szakszervezetek az elmúlt rendszerben számos - az érdekvédelemtől idegen - állami feladatot láttak el. A vagyon másik része a korábbi évtizedekre jellemző szakszervezeti kényszertagsággal összefüggő tagdíjbevételek eredménye. Továbbá egyáltalán nem elhanyagolható nagyságrendű állami ingatlan van ma is - az 1990. évi LXX. törvénnyel megszüntetett kezelői jog következtében - a szakszervezetek ingyenes használatában.

A pártállami időkben a szakszervezeti vagyon tipikus ún. társadalmi tulajdonként viselkedett, a 98%-os dolgozói „szervezettségre” alapulva, s ennek megfelelő büntetőjogi védelmet is élvezett.

A rendszerváltozás alapvető követelménye a kényszertársulások felszámolása és a volt társadalmi tulajdon lebontása annak érdekében, hogy ezt követően az új tulajdonosok joggal igényelhessék a tulajdonra vonatkozó alkotmányos védelmet.

A szakszervezeti és állami feladatok tisztázását, a kialakult szakszervezeti pluralizmus gyakorlati megvalósulását jelentősen hátráltatják az e téren tapasztalható jogi és tulajdoni rendezetlenségek. A törvény célja, hogy egy folyamat egyik lépéseként segítse a jelenlegi ellentmondásos helyzet feloldását, és a munkavállalói érdekvédelmi szervezetek esélyegyenlőségen alapuló tevékenységét.

A Javaslat célja mindenekelőtt a szakszervezetek tulajdonában és használatában lévő vagyontömeg felmérése és a rendeltetésének meghatározásáig megfelelő biztosítása. A törvényjavaslat további célja, hogy megteremtse az átmeneti időszakra a szakszervezetek vagyonkezelésének feltételeit.

-----STARTING---POINT---RESZLETES---

Az 1-2. §-okhoz

A Javaslat egyértelműen meghatározza, hogy mely szervezetekre és e szervezetek mely vagyontárgyaira vagy vagyoni érdekeltségeire terjed ki az elszámolási kötelezettség.

A 3-4. §-okhoz

A Javaslat az elszámolási kötelezettség körében meghatározza az irányadó időpontokat és az elszámolásnál irányadó szempontokat.

Az 5. §-hoz

A vagyon jellegére és volumenére figyelemmel indokolt az elszámolás ellenőrzését és hitelességéről történő állásfoglalást az Állami Számvevőszékre bízni.

Az Állami Számvevőszék megállapításairól az összes érintettet, valamint az Országgyűlést tájékoztatja.

A 6. §-hoz

A Javaslat biztosítja, hogy a pártállami időkben felhalmozott „szakszervezeti” vagyon csak az összes érintett hozzájárulásával csökkenhessen a végleges vagyonfelosztásig. Ennek érdekében a vagyonhoz tartozó ingatlanokra elidegenítési és terhelési tilalmat ír elő, míg a szakszervezetek által alapított vállalatok vagy a szakszervezet részvételével működő gazdasági társaságban a szakszervezeteket megillető részesedés körében - lehetővé téve a folyamatos működéshez szükséges átmeneti megterhelést is - csupán elidegenítési tilalmat fogalmaz meg.

A 7-8. §-okhoz

Az általános indokolásban kifejtetteknek megfelelően a Javaslat a volt „társadalmi tulajdon” körében szükségesnek tartja a pártállami időkben létrejött, s társadalmi tulajdonként viselkedő szakszervezeti vagyonok felosztását a dolgozók érdekképviseletét ellátó régi és új szervezetek között.

Szabad szakszervezetek közötti választások előtt végleges döntés ebben a körben nem hozható, ezért a Javaslat intézkedik arról, hogy mit kell felosztandó vagyonnak tekinteni, s előírja, hogy a végleges elosztásáig a VIKSZ mely vagyontárgyak tekintetében és milyen jogokat gyakorolhat.

A 9. §-hoz

A Javaslat rendelkezik a VIKSZ összetételéről és működési feltételeinek biztosításáról. A VIKSZ működése körében előírja, hogy szakszervezeti tulajdonba tartozó vagyontárgy elidegenítéséhez egyhangú határozat meghozatala szükséges.

A 10. §-hoz

A Javaslat rögzíti, hogy egy éven belül meg kell tartani a szabad szakszervezetek közötti választásokat, ezt követően az Országgyűlés külön törvénnyel dönt előbb az ideiglenes, majd a végleges vagyonmegosztásról.

-----STARTING---POINT---VEGE---