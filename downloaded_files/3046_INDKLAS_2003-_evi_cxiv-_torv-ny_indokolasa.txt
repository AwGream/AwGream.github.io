2003. évi CXIV. törvény indokolása

a fővárosi önkormányzat és a kerületi önkormányzatok közötti forrásmegosztásról

-----STARTING---POINT---ALTALANOS--- 

A helyi önkormányzatokról szóló többször módosított 1990. évi LXV. törvény (a továbbiakban Ötv.) 64. §-a rendelkezik a fővárosi önkormányzatot és a kerületi önkormányzatokat osztottan megillető bevételek köréről.

Az Ötv-t 116. § (5) bekezdése külön törvényi szabályozást ír elő e források megosztásának normatív módszerére. A jelen törvény e szabályozási kötelezettségnek tesz eleget.

A források megosztása eddig a Fővárosi Közgyűlés által alkotott rendelettel történt. A forrásmegosztást megalapozó számítási módszerek az elmúlt években sokat változtak, a néhány éve elhatározott reform azonban csak felemásan érvényesült és a működő rendszer számos kritikát kapott. A módszerek törvényi szabályozása ezért felhasználja a korábbi gyakorlat időtálló tapasztalatait, ugyanakkor számos területen változtatásokat tartalmaz.

A fővárosi önkormányzat és a kerületi önkormányzatok közötti forrásmegosztás módszere abból indul ki, hogy az önkormányzatoknak feladataik megfelelő ellátásához szükségük van a megosztásra kerülő forrásokból való részesedésre. A forrásmegosztási számítás a feladatok elismert szinten való ellátásához hiányzó források nagyságát számszerűsíti és a fővárosi önkormányzatot és a kerületi önkormányzatokat osztottan megillető források megosztását e deficitek arányában hajtja végre. Ez az alapelv érvényesült az elmúlt évek forrásmegosztásai során is.

A számítás általános módszere így az egyes önkormányzatok elismert kiadási szükségleteinek megállapítása és ezek szembeállítása a megosztást megelőzően rendelkezésre álló forrásokkal.

A törvényben megállapított normatív eljárások alapján továbbra is a Fővárosi Közgyűlés rendelete tartalmazza az adott évi forrásmegosztást. Erre a tárgyév elején, majd a tárgyév lezárását követően a következő évben korrekciós jelleggel kerül sor. A számításokat, beleértve a jelen törvénynek való megfelelést is független könyvvizsgáló ellenőrzi.

A normatív eljárások áttekinthetőek, alkalmazásukkal a forrásmegosztásból való részesedés kiszámíthatóvá válik és a stabil viszonyok segítik az önkormányzatok sok területen szükséges együttműködését.

-----STARTING---POINT---RESZLETES---

Az 1. §-hoz

A módosítás meghatározza a törvény célját.

A 2. §-hoz

A rendelkezés felsorolja a hatálya alá tartozó önkormányzatokat.

A 3. §-hoz

A törvény értelmező rendelkezéseket, fogalom meghatározásokat tartalmaz.

A 4. §-hoz

A szövegrész rögzíti a forrásmegosztási eljárás alapelvét. A forrásmegosztás számításba veszi az önkormányzati feladatok ellátásának elismert kiadási szükségleteit és megállapítja az ezek finanszírozásához hiányzó összeget.

A hiányok arányában történik a megosztásra rendelkezésre álló források megosztása a fővárosi önkormányzat és az egyes kerületi önkormányzatok között.

Az 5. §-hoz

A törvény az Ötv. 64. § (4) bekezdésére hivatkozva meghatározza a fővárosi önkormányzatot és a kerületi önkormányzatokat osztottan megillető bevételek körét, a nem deficitarányosan megosztott forrásokból való részesedés szabályait.

Felsorolja, hogy az osztott bevételek közül pontosan melyek képezik az ún. deficitarányosan felosztandó bevételeket, amelyekre vonatkozóan e törvényben megállapított módszertan szerint történik a források megosztása.

Rögzíti a megosztásra kerülő bevételek nagyságát először a fővárosi költségvetési koncepcióban szereplő tervszámok alapján határozzák meg. Ez a megoldás a forrásmegosztás időzítéséből fakad, hiszen a forrásmegosztással nem várható meg a tárgyévi költségvetés, arra éppen a kerületi és fővárosi költségvetések elkészítéséhez van szükség. Ugyanakkor a forrásmegosztás korrekciója során a számítások már a tényleges bevételekre vonatkoznak.

A finanszírozási szabályok viszont biztosítják, hogy az év során nem a koncepcióban szereplő, hanem csak a meghatározott adókból, illetve a központi költségvetéstől ténylegesen befolyó deficitarányosan megosztandó bevételek kerüljenek elosztásra. A paragrafus azt is rögzíti, hogy a forrásmegosztás korrekciójából fakadó eltéréseket - mivel ezek a tárgyévre vonatkozó költségvetési beszámolók véglegesítése után, éppen e beszámolók  alapján kerülnek kiszámításra - a tárgyévet követő év költségvetése keretében számolják el és ezekkel az eltérésekkel a tárgyévet követő év forrásmegosztási rendelete is módosul.

A 6. §-hoz

A törvény az eljárások pontos leírása érdekében a forrásmegosztási számításokban felhasználásra kerülő adatok körét szabályozza, továbbá meghatározza az Útmutató kiadását. Az adatok egyik forrása az önkormányzatok költségvetése, illetve a költségvetési beszámolója. Másik forrása az Útmutató alapján a fővárosi önkormányzat részére készített adatszolgáltatás. A (2)-(4) bekezdés az adatszolgáltatással kapcsolatos határidőket, a felújítási és fejlesztési szükségletek megállapításához felhasználandó adatok körét tartalmazza.

A 7. §-hoz

A rendelkezés a költségvetésben, illetve a beszámolóban szereplő adatok rendezésére vonatkozóan állapít meg szabályokat. Az adatszolgáltatás módját az Útmutató szabályozza. A számítási eljárás során szükség van a kigyűjtés helyességének ellenőrzésére és a működtetési kiadásokhoz kapcsolódóan egyes korrekciók elvégzésére. A második bekezdés világosan körülhatárolja a lehetséges korrekciók eseteit.

A 8. §-hoz

A törvény felsorolja a forrásmegosztási számításokban figyelembe vett kiadások fajtáit és megjelöli az ezek kiszámítását szabályozó későbbi paragrafusokat.

A 9. §-hoz

A szövegrész a klasszikusnak tekinthető működési kiadások számbavételét szabályozza. A második bekezdésben a tűzoltóság kiadási szükségletének meghatározása a központi költségvetési támogatás 1,1-szeresének rögzítésével történik, ami tükrözi a jelenlegi arányokat. A harmadik bekezdésben a tömegközlekedésnél hat nagyvárosi tömegközlekedési vállalat 1 férőhely-kilométerre eső átlagos ráfordítása a norma, amiből a BKV férőhely-kilométer teljesítménye alapján normatív ráfordítás adódik, ebből számítható ki - a menetdíjbevétel és az árkiegészítés levonásával - az elismert fővárosi önkormányzati támogatási igény. A negyedik bekezdésben a törvény a színházi támogatásoknál a fővárosi és a vidéki színházak átlagos, 1 férőhelyre jutó önkormányzati támogatása a norma, amiből a fővárosi (kerületi) férőhelyek alapján az elismert kiadási (támogatási) szint kiszámításra kerül.

A 10. §-hoz

A rendelkezés az igazgatási, valamint a településüzemeltetési és a lakáságazatra vonatkozó szükségletek számbavételét szabályozza.

A 11. §-hoz

A rendelkezés a felújítási kiadások meghatározása az ingatlanvagyon-kataszter egyes mutatóinak felhasználásával a törvény 3. mellékletében meghatározott képlet szerint történik.

A 12. §-hoz

A törvény a fejlesztési kiadási szükséglet megállapítását szabályozza.

A fejlesztési kiadási szükséglet budapesti összegének meghatározása a működési és felújítási kiadási szükségletek arányában történik. A viszonyítás alapja a megelőző §-ok alapján kiszámítható. A törvény szerint a viszonyítási alap 13%-a a fejlesztési kiadások nagysága. A mérték mellett a szükségletként elismert felújítási és fejlesztési kiadások együttesen az elmúlt 5 év átlagát tükrözik. Az előzőek szerint megállapított elismert fejlesztési szükségletek elosztása jogcímek szerint történik. A második bekezdésben a fejlesztési kiadások súlyarányait tekintve bizonyos változások a későbbiekben indokoltak lehetnek. Már ma is előrelátható, hogy a kiépítetlen utak és közterek aránya fokozatosan csökkenni fog, ami változtatás nélkül emelné a fajlagos forrásmegosztásban elismert lehetőségeket (ezzel kedvezőtlenül a fejlesztések halasztásában teremtve érdekeltséget). Ezért a kiépítetlen utak és közterek aránya jogcímre vonatkozó súlyarány 2007-2011. között évi 1-1 százalékponttal csökken és ezekkel a mértékekkel a zöldterület arányára vonatkozó fejlesztési jogcím aránya emelkedik.

A 13. §-hoz

A paragrafus az egyes elemenként a korábbiakban kiszámított kiadási szükségletek összegzéséről rendelkezik.

A 14. §-hoz

A törvény felsorolja a kiadási deficitek megállapításához figyelembe veendő bevételeket, és a számba vett bevételeket csökkentő tételeket határozza meg. A kiszámított saját jogon szerzett folyó korrigált bevételeket tovább módosítja a lakbér, az építményadó, a telekadó és a kommunális adó normatívnak tekintett értékeitől való eltérés. Ez a korrekció azt jelenti, hogy a forrásmegosztás csak az egyes említett esetekre vonatkozóan megállapított budapesti átlagos fajlagos bevételekkel számol, és ezzel ismeri el (bevételként nem veszi számításba) az átlag feletti mértékeket alkalmazó kerületi önkormányzatok erőfeszítéseit anyagi helyzetük javítására. Ugyanakkor a korrekció az átlag alatti terheket kirovó önkormányzatoknál bekalkulálja (a forrásmegosztással nem helyettesíti) a tehernövelésből adódó bevétel növelési lehetőségeket. A számításokhoz szükséges adatok az Útmutatóban előírt adatszolgáltatásból származnak a lakások komfortfokozat szerinti összetételére és az elvileg adóztatható területekre vonatkozóan. Ez utóbbi adatszolgáltatásra vonatkozóan az átmeneti rendelkezések felkészülési időt biztosítanak. A lakbérbevételek meghatározásánál a módszer figyelembe veszi a lakások eltérő komfortfokozatát megfelelő szorzók alkalmazásával, illetve meghatározza a kerületek építmény, telek és kommunális adó bevételének számítási módszerét. Végezetül megállapítja a forrásmegosztásban figyelembe vett bevételek nagyságát.

A 15. §-hoz

A törvény meghatározza a kiadási deficitek számítási módszerét. A szabályozás szerint túlfinanszírozás esetén a deficitet 0-nak kell tekinteni. A deficitek aránya határozza meg - a (2) bekezdésben szereplő eltéréssel - a budapesti felosztásra kerülő bevételek elosztását. A további rendelkezések az egyik évről a másikra bekövetkező változásokat átmenetileg csillapítja, amikor a forrásmegosztási részesedési arány legfeljebb 20%-os növekedését, illetve 10%-os csökkenését engedi meg a megelőző évhez képest. Ez az előírás az alkalmazkodási folyamat megkönnyítésére indokolt és összhangban van a szolidaritás érvényesülésével. Ugyanakkor több év alatt az eredetileg kiszámításra kerülő arányokhoz folyamatos és gyors közeledés valósul meg.

A módszer alkalmazása során az adott évekre vonatkozó tiszta, deficitarányokat rögzítő eredményeket indokolt figyelembe venni, eltekintve az egyes évek forrásmegosztását jogi értelemben, a tárgyévet megelőző évből származóan módosító összegű korrekciós eltérésektől.

A 16. §-hoz

A rendelkezések szabályozzák a forrásmegosztási folyamat ütemezését. A forrásmegosztás egy évre vonatkozóan két alkalommal készül el és ebből adódóan a fővárosi önkormányzat két alkalommal alkot rendeletet. A második rendelet ugyanakkor - a végleges adatok ismeretében - korrekciós jellegű.

A korrekció célja a források igazságos elosztása. A korrekcióra vonatkozóan elégséges a működési kiadások átszámítása, illetve a fejlesztési kiadások közül a tényleges fejlesztési kiadások nagyságára vonatkozó komponens újraszámolása. A korrekció során a korábbiakban szereplő módszertani szabályok érvényesek, de a bázis év adatai helyett a tényszámok alkalmazása történik meg. A törvény szerint a tárgyévi forrásmegosztás korrekciójának eredményeként a következő év forrásmegosztása változik oly módon, hogy a deficitarányokból következő részesedések a rendezés során számított összegekkel módosulnak. Ezek a különbözetek a korrekciós rendeletek értelmében mindig csak a második félévben kerülnek elszámolásra. A könyvvizsgáló felkérését szabályozza. Előírásokat tartalmaz a könyvvizsgáló megállapításai alapján alkalmazható eljárások rendjéről.

A 17. §-hoz

A rendelkezés a forrásmegosztás finanszírozási szabályait rögzíti, amelyek alapján történik havonta a bevételek tényleges megosztása. Az év első két hónapjában a megelőző év arányai alapján átmeneti finanszírozás érvényesül, amit az új arányok alapján korrigálnak. A tárgyévet megelőző évből adódó fővárosi rendeletben megállapított esetleges korrekció összege módosítja a második félév deficitarányosan kiszámított kiutalásait.

-----STARTING---POINT---VEGE---

A 18. §-hoz

A paragrafus a hatálybelépésről és átmeneti intézkedésről rendelkezik.