1997. évi CXII. törvény indokolása

az Egészségbiztosítási Alap 1997. évi pótköltségvetéséről

-----STARTING---POINT---ALTALANOS---

ÁLTALÁNOS INDOKLÁS

A társadalombiztosítási alapok költségvetési helyzetét meghatározó egyes tényezők a tervezettől eltérően alakulnak. Emiatt az Egészségbiztosítási Alap várható hiánya meghaladja a pótköltségvetés benyújtására meghatározott mértéket.

Az Egészségbiztosítási Alap várható bevételei a tervezettől elmaradnak, kiadásai az előirányzatnál nagyobbak lesznek.

A Nyugdíjbiztosítási Alapnál a tervezett hiány helyett kismértékű bevételi többlettel lehet számolni, így pótköltségvetésre nincs szükség.

Annak érdekében, hogy a megváltozott feltételek között a finanszírozás folyamatossága fennmaradjon, és a hiány létrejöttében szerepet játszó beszedési elmaradások mielőbbi felszámolása megkezdődhessen, az Egészségbiztosítási Alapra kiterjedően pótköltségvetési törvény benyújtása szükséges.

A törvény a módosított előirányzatok mellett javaslatot tartalmaz a társadalombiztosítás járulék-ellenőrzési érdekeltségi rendszerének valamennyi, a helyszíni ellenőrzésben közreműködő szervezetre történő kiterjesztésére.

Az Egészségbiztosítási Önkormányzat Közgyűlése által - 1997. augusztus 27-én - elfogadott pótköltségvetés sem a kiadások, sem a bevételek tekintetében nem számolt a Kormány által szükségesnek tartott követelményekkel, intézkedésekkel.

Nagymértékű az eltérés bevételi oldalon az egészségügyi hozzájárulás és az egyéni járulék-előirányzatok tekintetében, kiadási oldalon pedig elsősorban a gyógyszertámogatásnál. Az Önkormányzat által elfogadott pótköltségvetés szerinti hiány - 47 790 millió forint - meghaladja az államháztartási szinten kezelhető nagyságot.

-----STARTING---POINT---RESZLETES---

RÉSZLETES INDOKLÁS

Az 1-2. §-hoz

Az Egészségbiztosítási Alap bevételei közül a munkáltatói járulékbevételek a versenyszférában jelentkező nagyobb keresetkiáramlással összefüggésben a tervezettnél nagyobbak. Ez a többletbevétel és az Egészségbiztosítási Önkormányzat számára az 1996 évi pótköltségvetésben előírt vagyonértékesítési kötelezettségnek idei - az 1997-re eredetileg előírt 6,3 milliárd forinton felüli - teljesítése együttesen sem tudja pótolni az egészségügyi hozzájárulás területén az alkotmánybírósági döntések miatt szűkülő befizetői körrel, és a vártnál nagyobb bevallási, befizetési elmaradással összefüggő bevételkiesést. Emiatt szükséges a bevételi előirányzatok módosítása.

A bevételi elmaradás mellett kiadási többletek is jelentkeznek.

A gyógyító-megelőző ellátásban a vártnál kisebb létszámfogyás miatt a közalkalmazotti béremelés megvalósításhoz és egyes területeken a működőképesség megőrzéséhez az előirányzat emelésére, és a januárban az egészségügyben dolgozó közalkalmazottaknak kifizetett egyszeri jövedelem-kiegészítés fedezetének biztosítására van szükség. A végkielégítések előirányzata tartalmazza a felmentési időre járó átlagkeresetek kifizetésének a fedezetét is. Ezzel együtt is - az eddigi tapasztalatok szerint - éves szinten várhatóan elegendő lesz a 2000 millió forintos eredeti előirányzat 50 százaléka. A törvény ugyanakkor megengedi ezen előirányzat, valamint a gyógyító-megelőző ellátások globális kiadási előirányzatának túllépését, ha ezt a tényleges végkielégítési kiadások összege szükségessé teszi.

A rokkant nyugdíj ellátás területén tervezett szigorító intézkedések a nyugdíjreform bevezetésével összefüggő érdekegyeztetési megállapodások keretében nem 1997-ben, hanem csak később kerülnek bevezetésre. Emiatt 1997-ben az előirányzat megállapításakor számításba vett megtakarítások nem jelentkeznek.

A gyógyszertámogatás előirányzottnál nagyobb növekedése az 1996 évi térítési díjemelés vártnál kisebb mértékére a támogatott gyógyszer választék széleskörű bővülésére és a drágább felhasználása felé történő eltolódásra vezethető vissza. Ugyanilyen tényezők játszanak szerepet a gyógyászati segédeszköz-ellátás és a gyógyfürdőellátás területén is. 1997-ben tehát a szándékoltnál kisebb a lakosság és a munkáltatók hozzájárulása az egészségbiztosítási kiadásokhoz.

Az államháztartás egészében véve kedvező helyzetére tekintettel az emiatt keletkező terheket a Kormány nem kívánja a térítési díjak jelentős emelésével a lakosságra hárítani, és nem tartja szükségesnek a járulékok emelését sem. Indokolt azonban a jelentős mértékű bevallási, beszedési-befizetési elmaradás felszámolása az egészségügyi hozzájárulás területén. Az előirányzatok ezen intézkedések hatásának figyelembevételével kerültek kialakításra.

A 3. §-hoz

A kórházi végkielégítés kiadási előirányzatának a ténylegesen felmerülő kiadások mértékéig történő felhasználása indokolt a kórházi ágyszámcsökkentések miatt.

A 4. §-hoz

A törvénytervezet rendezni kívánja a szakzsargonban különkeretes gyógyszertámogatásnak nevezett speciális támogatási rendszer törvényi alapjait. A vérzékenység kezelésére szolgáló - ugyancsak a különkeretes gyógyszer-támogatási körbe tartozó - gyógyszerek eddigi külön költségvetési soron megjelent támogatási előirányzata is beépül a közös törvényi előirányzatba. Indokolt, hogy az azonos szabályozású gyógyszerkör teljes egészében szerepeljen a költségvetési törvényben a gyógyszer-támogatási előirányzat részeként.

Az 5. §-hoz

Az év eddig eltelt időszakában megnőtt egyes súlyos betegségek gyakorisága, mely esetekben a külföldön elvégezhető műtét életmentő.

A megemelkedett külföldi gyógykezelések árai is növelik a költségeket. Ezekre tekintettel indokolt az előirányzat megemelése.

A 6. és 8. §-hoz

Az APEH és az OEP között megállapodás jött létre az adózás rendjéről szóló törvény azon rendelkezésének a társadalombiztosítás területén történő érvényesítésére, mely szerint az adózó által visszaigényelt összegekből a köztartozások visszatartandók és a jogosult intézmény részére átutalandók. A minél nagyobb bevétel realizálása, az eredményes együttműködés érdekében indokolt az ösztönzési konstrukció bevezetése.

A 7. §-hoz

Az ellenőrzés hatékonyságának fokozása érdekében hozott döntések eredményeként a nyugdíjbiztosítási igazgatóságok ellenőrei mellett az egészségbiztosítási szervezet ellenőrei és az adóellenőrök is részt vesznek a társadalombiztosítási bevételek ellenőrzésében. A közreműködéssel összhangban szükség van az ellenőrzéssel kapcsolatos érdekeltségi rendszer valamennyi közreműködőre történő kiterjesztésére.

A 9. §-hoz

A társadalombiztosítási jogszabályok ez évi változásai és a járulék-bevallásra és - befizetésre adott törvényi haladékok indokolják az 1975. évi II. törvény 105/C. § (3) bekezdésében meghatározott rendelkezés 1997-re vonatkozó módosítását, a folyószámla egyenlegről kiküldendő értesítések vonatkozási időpontjának és megküldési határidejének három hónappal későbbre történő ütemezését.

A 10. §-hoz

A törvény hatálybalépésével egyidejűleg rendelkezni kellett az Egészségbiztosítási Alap túlléphető kiadási előirányzatainak módosításáról.