2015. évi LXII. törvény indokolása

a reklámadóhoz kapcsolódó törvények módosításáról

-----STARTING---POINT---ALTALANOS--- 

Az Európai Bizottság két szervezeti egysége is vizsgálja a reklámadóról szóló 2014. évi XXII. törvény (a továbbiakban: Rtv.) egyes szabályait. Az Országgyűlés - mérlegelve egy esetleges jogvita elhúzódásának következményét, a jogvita lezárása érdekében - indokoltnak látja a reklámadó kifogásolt rendelkezéseinek módosítását.

A reklámadóhoz kapcsolódó törvények módosításáról szóló törvény kapcsán fontos, hogy a módosítás ne veszélyeztesse a reklámadó eredeti céljai megvalósulását. Szempont volt is, hogy az adózással összefüggő adóadminisztrációs költségek a lehető legalacsonyabbak legyenek.

Mindezek alapján a törvény célja, hogy a reklámadó a módosítást követően - uniós jogi aggályok nélkül, az adózási költségek minimalizálásával - továbbra is legalább ugyanakkora nagyságú államháztartási forrást biztosítson a reklám-közzétételi tevékenység adóztatásával, mint az elmúlt évben elfogadott törvényi szabályozás. A reklámadóra vonatkozó rendelkezései a törvény kihirdetését követő 31. napon lépnek hatályba, azonban egyes rendelkezéseit már 2014. augusztus 15-től lehet alkalmazni.

A törvény tartalmazza a társasági adóról és az osztalékadóról szóló 1996. évi LXXXI. törvény (a továbbiakban: Tao. törvény) reklámadóztatással összefüggő rendelkezésének adózókra nézve kedvező, 2015-től hatályos módosítása időbeli hatályának kiterjesztésére vonatkozó módosítást is. A Tao. törvény módosítása a törvény kihirdetése napját követő napon lép hatályba.

-----STARTING---POINT---RESZLETES---

A társasági adóról és az osztalékadóról szóló 1996. évi LXXXI. törvény módosítása

Az 1. §-hoz

A Tao. törvény 3. számú melléklet A) része 16. pontja 2015. január 1-jétől akként módosult, hogy a reklám közzétételével összefüggésben elszámolt költségek minden egyéb feltételtől függetlenül a vállalkozási tevékenység érdekében felmerülő (így adózás előtti eredményt csökkentő) költségeknek minősülnek, ha azok adóévi összege a 30 millió forintot nem haladja meg.

A törvény szerint a társasági adó alanyai a Tao. törvény fenti, 2015. január 1-jétől hatályos rendelkezését a 2014. évben kezdődött adóévükhöz kapcsolódó társasági adókötelezettség megállapításakor is figyelembe vehetik.

A reklámadóról szóló 2014. évi XXII. törvény módosítása

A 2. §-hoz

A törvény értelmében változik a reklámadó mértéke. A 100 millió forintot meg nem haladó adóalaprész után - figyelemmel az adóadminisztrációs költségekre - az adó mértéke valamennyi adóalany esetén továbbra is 0% marad, ugyanakkor az adóalap 100 millió forintot meghaladó része után, valamennyi ezen adóalapot elérő adóalany esetében 5,3%-os adómérték alkalmazandó.

A reklám-közzétételre vonatkozó adómérték-csökkentéssel összhangban a reklám-közzététel adóköteles megrendelése után alkalmazandó 20%-os adómértéket is indokolt felülvizsgálni. A törvény szerint ezen adótényállás esetén is csökken az adó mértéke, mégpedig 5%-ra.

Az adómérték-változás az elfogadott törvény kihirdetését követő 31. napon lép hatályba. Ezzel együtt azonban külön átmeneti szabály teszi lehetővé, hogy a reklám-közzétételi adókötelezettségre vonatkozó adómérték-szabályt az adóalany alkalmazhassa a 2014. évi és a 2015. évben kezdődő adóéve adókötelezettsége megállapítása során.

A 3. §-hoz

Az adómérték és a progresszió mértékének jelentős mérséklésére tekintettel alacsony a kockázata annak, hogy az adóalanyok szervezeti-szerkezeti változással darabolják (porlasztják) szét a reklám-közzétételből származó adóalapot. Ezért nem indokolt jelenlegi formájában fenntartani a kapcsolt vállalkozás reklámadó-alanyokra vonatkozó, adóalap-összeszámítást előíró rendelkezést. A törvény szerinti változtatás eredményeként ezen, adóoptimalizálást kizáró szabályt csak akkor kell alkalmazni, ha a reklám-közzétevők közti kapcsolt vállalkozási viszony 2014. augusztus 15-ét követő szétválás (kiválás, különválás) miatt jött létre.

A 4. §-hoz

A törvény - kedvező szabályként - lehetővé teszi, hogy a reklám-közzétevő adóalany a 2014. évben és a 2015. évben kezdődő adóév(ek)ben egyaránt alkalmazhassa a törvény reklámadóra vonatkozó rendelkezéseinek hatálybalépésével együtt hatályba lépő új adómérték-rendelkezést.

A törvény - tekintve, hogy a 2015-ben kezdődő és a törvény hatálybalépése során is tartó adóévben a hatályos adómérték mellett a törvény szerinti adómértéket is alkalmazni kell - rendelkezik arról, hogy a törvény szerinti adómértéket annak hatálybalépése napjától számítva az adóalap - napi időarányosítással megállapított - időarányos részére kell alkalmazni. A törvény erre figyelemmel önálló bekezdésben részletezi, hogy miképp kell az adóévi adóösszeget az adóévet keresztülszelő adó-mértékváltozás esetén számítani.

A törvény szintén lehetőséget ad arra, hogy a kapcsolt vállalkozások adóalap-összeszámítását előíró, a törvény szerinti reklámadó-rendelkezés hatálybalépésével egyidejűleg módosuló, a hatályos szabályozáshoz képest enyhébb szabályt a 2014. évben és a 2015. évben kezdődő adóévekben is alkalmazni lehessen.

-----STARTING---POINT---VEGE---

Hatályba léptető rendelkezések

Az 5. §-hoz

A törvény e §-a a hatályba léptető rendelkezéseket tartalmazza.