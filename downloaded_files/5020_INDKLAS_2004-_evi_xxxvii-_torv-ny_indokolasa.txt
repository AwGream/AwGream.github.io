2004. évi XXXVII. törvény indokolása

a polgári repülés biztonsága elleni jogellenes cselekmények leküzdéséről szóló, 1971. szeptember 23-án, Montrealban elfogadott Egyezményt kiegészítő, a nemzetközi polgári repülést szolgáló repülőterek elleni jogellenes és erőszakos cselekmények visszaszorításáról szóló, 1988. február 24-én, Montrealban aláírt Jegyzőkönyv kihirdetéséről

-----STARTING---POINT---ALTALANOS---

Általános indokolás

1. A légi közlekedésre vonatkozó legfontosabb rendelkezéseket a Nemzetközi Polgári Repülésről szóló, Chicagóban, 1944. december 7-én aláírt Egyezmény (a továbbiakban: Chicagói Egyezmény) tartalmazza. Ezt, valamint a módosító jegyzőkönyveit hazánk az 1971. évi 25. törvényerejű rendelettel hirdette ki. A légi közlekedésben folytatott együttműködés erősítése, a tagok közötti viták békés elintézése, valamint a technikai jellegű légi közlekedési szabályok kidolgozása céljából a Chicagói Egyezményben montreali székhellyel létrehozták a Nemzetközi Polgári Repülési Szervezetet (a továbbiakban: ICAO).

Amikor a repülőgépek fedélzetén elszaporodtak a jogellenes cselekmények, több új egyezmény megalkotását tűzték ki célul. E jogalkotási folyamat eredményeképpen fogadták el Tokióban 1963. szeptember 14-én a légi járművek fedélzetén elkövetett bűncselekményekről szóló Egyezményt (a továbbiakban: Tokiói Egyezmény), 1970. december 16-án Hágában a légi járművek jogellenes hatalomba kerítésének leküzdéséről szóló Egyezményt (a továbbiakban: Hágai Egyezmény), és 1971. szeptember 23-án Montrealban a polgári repülés biztonsága elleni jogellenes cselekmények leküzdéséről szóló Egyezményt (a továbbiakban: Montreali Egyezmény).

2. A Montreali Egyezmény megalkotásának közvetlen indoka az volt, hogy a repülőgép eltérítések mellett megnőtt az úgynevezett „géprablások” száma, amikor az elkövetők politikai, gazdasági cél elérése érdekében elfoglalják a repülőgépet, és a céljuk elérése érdekében a gép megsemmisítésével, a fedélzeten lévő utasokat túszként fogvatartva azok megölésével fenyegetőznek.

Az 1973. január 26-án hatályba lépett Montreali Egyezmény a szándékos jogellenes cselekményeknek széles körét definiálja, és súlyos büntetéssel rendeli büntetni azokat akár a levegőben, akár a földön tartózkodó légi járművekkel szemben valósítják meg, emellett pedig a Hágai Egyezményben foglaltakhoz hasonlóan rögzíti a joghatóságra, a gyanúsítottak fogvatartására, és a kiadatásra vonatkozó rendelkezéseket. A Tokiói és a Hágai Egyezményhez hasonlóan a Montreali Egyezmény sem alkalmazható a katonai, vám- és pénzügyőrségi vagy rendőrségi szolgálatra használt légi járműre.

Hazánk a Montreali Egyezményt az 1973. évi 17. törvényerejű rendelettel kihirdette.

3. 1988. februárjában Montrealban diplomáciai konferenciát tartottak, amelyen elfogadták Montreali Egyezményhez kapcsolódó, a nemzetközi polgári repülést szolgáló repülőterek elleni jogellenes és erőszakos cselekmények visszaszorításáról szóló Jegyzőkönyvet (a továbbiakban: Jegyzőkönyv).

A Jegyzőkönyv - a Montreali Egyezményhez képest - kiterjesztette a bűncselekménnyé nyilvánítandó magatartások körét olyan cselekményekkel, amelyek veszélyeztetik, vagy veszélyeztethetik a nemzetközi polgári repülést szolgáló repülőterek biztonságát. A Részes Államok vállalták, hogy súlyos büntetéssel sújtják az elkövetőket.

A Jegyzőkönyv - amelyet hazánk 1988. február 24-én írt alá, és amely 1989. augusztus 6-án lépett hatályba - a Montreali Egyezményhez hasonló rendelkezéseket tartalmaz a joghatósággal kapcsolatban.

4. A Jegyzőkönyv része az ENSZ keretében létrejött, a terrorizmus elleni fellépést szolgáló multilaterális dokumentumoknak. Ezek az alábbiak:

a) a légi járművek fedélzetén elkövetett bűncselekményekről szóló, Tokióban 1963. szeptember 14-én elfogadott Egyezmény (kihirdette az 1971. évi 24. törvényerejű rendelet),

b) a légi járművek jogellenes hatalomba kerítésének leküzdéséről szóló, 1970. december 16-án Hágában elfogadott Egyezmény (kihirdette az 1972. évi 8. törvényerejű rendelet),

c) a polgári repülés biztonsága elleni jogellenes cselekmények leküzdéséről szóló, 1971. szeptember 23-án Montrealban elfogadott Egyezmény (kihirdette az 1973. évi 17. törvényerejű rendelet),

d) a nemzetközileg védett személyek, köztük a diplomáciai képviselők ellen elkövetett bűncselekmények megelőzéséről és megbüntetéséről szóló, az ENSZ Közgyűlése által 1973. december 14-én New Yorkban elfogadott Egyezmény (kihirdette az 1977. évi 22. törvényerejű rendelet),

e) a túszszedés ellen az ENSZ Közgyűlése által 1979. december 17-én New Yorkban elfogadott Nemzetközi Egyezmény (kihirdette az 1987. évi 24. törvényerejű rendelet),

f) a nukleáris anyagok fizikai védelméről szóló, 1980. március 3-án Bécsben elfogadott Egyezmény (kihirdette az 1987. évi 8. törvényerejű rendelet),

g) a polgári repülés biztonsága elleni jogellenes cselekmények leküzdéséről szóló, 1971. szeptember 23-án Montrealban elfogadott Egyezményhez csatolt, a nemzetközi polgári repülést szolgáló repülőterek elleni jogellenes és erőszakos cselekmények visszaszorításáról szóló, 1988. február 24-én Montrealban elfogadott Jegyzőkönyv,

h) a tengerhajózás biztonsága elleni jogellenes cselekmények visszaszorításáról szóló, 1988. március 10-én Rómában elfogadott Egyezmény és az ehhez kapcsolódó, a kontinentális talapzaton rögzített mesterséges szigetek biztonsága elleni jogellenes cselekmények visszaszorításáról szóló, 1988. március 10-én Rómában elfogadott Jegyzőkönyv (mindkettőt kihirdette a 2003. évi LXVIII. törvény),

i) a plasztikus robbanóanyagok megjelöléséről, azok felderítése céljából 1991. március 1-jén Montrealban elfogadott Egyezmény (kihirdette a 2003. évi LXVI. törvény),

j) a robbantásos terrorizmus visszaszorításáról szóló, az ENSZ Közgyűlése által 1997. december 15-én New Yorkban elfogadott Nemzetközi Egyezmény (kihirdette a 2002. évi XXV. törvény),

k) a terrorizmus finanszírozásának visszaszorításáról szóló, az ENSZ Közgyűlése által 1999. december 9-én New Yorkban elfogadott Nemzetközi Egyezmény (kihirdette a 2002. évi LIX. törvény).

5. Az ENSZ Biztonsági Tanácsának a terrorista szervezetekkel szembeni korlátozó intézkedések bevezetéséről szóló határozatában és az Európai Unió Tanácsának a terrorizmus leküzdéséről szóló közös álláspontjában foglaltak végrehajtásával kapcsolatos feladatokról szóló 2086/2002. (III. 29.) Korm. határozat 5. pontja szerint gondoskodni kell a terrorizmussal kapcsolatos, Magyarország által korábban aláírt nemzetközi egyezmények és jegyzőkönyvek mielőbbi megerősítéséről és kihirdetéséről.

Bár a Korm. határozat 5. pontja szerint a Montreali Egyezményt is ki kell hirdetni, ez természetesen felesleges, hiszen azt már 1973-ban megtette hazánk, ugyanakkor azonban Magyarország adós maradt a Jegyzőkönyv kihirdetésével.

Figyelemmel erre, továbbá a terrorizmussal szembeni fellépés érdekében az ENSZ által megfogalmazott követelményekre, az Európa Tanács által a terrorizmus visszaszorításáról szóló, 1977. január 27-én Strasbourgban elfogadott Európai Egyezményben (kihirdette az 1997. évi XCIII. törvény) foglaltakra, az Európai Unió Tanácsának a terrorizmus elleni küzdelemről szóló 2001/930/CFSP számú közös álláspontjára, az ENSZ Biztonsági Tanácsának a terrorista szervezetekkel szembeni korlátozó intézkedések elrendeléséről szóló 1390(2002) számú határozatára, valamint az utóbbi időben egyre erősödő terrortámadásokra, indokolt a Jegyzőkönyv kihirdetése.

A Jegyzőkönyv kihirdetése a költségvetésre közvetlenül nincs hatással.

6. A kilenc cikkből álló Jegyzőkönyv I. Cikke szerint a Montreali Egyezményt és a Jegyzőkönyvet egységes dokumentumként kell kezelni és értelmezni. Ebből adódóan - a Montreali Egyezményben foglaltakhoz hasonlóan - a Részes Államok vállalják, hogy a Jegyzőkönyvben felsorolt bűncselekményeket súlyos büntetéssel rendelik büntetni.

6.1. A Montreali Egyezmény 1. Cikke az alábbi szándékos és jogellenes magatartásokat rendeli büntetni:

a) a repülésben levő légi jármű fedélzetén tartózkodó személy ellen erőszakos cselekmény elkövetése, ha e cselekmény veszélyeztetheti a légi jármű biztonságát; vagy

b) a szolgálatban levő légi jármű megsemmisítése vagy e légi járműben olyan kár okozása, amely azt a repülésre alkalmatlanná teszi vagy veszélyeztetheti a biztonságát repülés közben; vagy

c) a szolgálatban levő légi járművön bármely módon olyan szerkezet vagy anyag elhelyezése vagy elhelyeztetése, amely a légi járművet megsemmisítheti vagy abban olyan kárt okozhat, amely azt a repülésre alkalmatlanná teszi, vagy olyan kárt okozhat, amely veszélyeztetheti a biztonságát repülés közben; vagy

d) a léginavigációs berendezések megsemmisítése, azokban kár okozása vagy működésük megzavarása, ha e cselekmény a repülésben levő légi jármű biztonságát veszélyezteti; vagy

e) olyan tájékoztatás közlése, amelyről az elkövető tudja, hogy hamis, és ily módon veszélyezteti a repülésben levő légi jármű biztonságát.

Bűncselekményt követ el az a személy is, aki bármely fenti bűncselekmény elkövetését megkísérli, vagy olyan személy bűntársa, aki e bűncselekmények bármelyikét elköveti, vagy elkövetését megkísérli.

A Montreali Egyezményben foglaltaknak a Büntető Törvénykönyvről szóló 1978. évi IV. törvény (a továbbiakban: Btk.) vonatkozó rendelkezései megfelelnek, ám tekintettel arra, hogy az Egyezmény a büntetendővé nyilvánítandó magatartásokat tágan határozza meg, ezért az eset minden körülményére figyelemmel a Btk.-nak több tényállása is alkalmazható lehet a felsorolt magatartások és a magyar büntetőjog közötti összhang vizsgálatakor.

A Btk. alapján az Egyezmény 1. Cikkének 1. bekezdésében meghatározott bűncselekmények kísérlete, valamint a társtettesként, felbujtóként vagy bűnsegédként történő elkövetése is büntetendő cselekmény.

6.2. A Jegyzőkönyv a Montreali Egyezmény szerinti felsorolást az alábbiakkal egészíti ki:

6.2.1. A Jegyzőkönyv szerint bűncselekményt követ el az a személy, aki jogellenesen és szándékosan bármely szerkezet, anyag vagy fegyver felhasználásával a nemzetközi polgári repülést kiszolgáló repülőtéren bármely személy ellen olyan erőszakos cselekményt követ el, amely annak testi épségét károsítja vagy károsíthatja, illetve halált okoz vagy okozhat, amennyiben az ilyen cselekmény a biztonságot ezen a repülőtéren veszélyezteti vagy veszélyeztetheti.

A nemzetközi polgári repülést kiszolgáló repülőtéren lévő bármely személy ellen elkövetett fenti cselekmény megítélésekor az elkövető szándékát meg kell vizsgálni, és a magatartás eredményétől, valamint az eset egyéb körülményeitől függően a Btk. 166. §-a szerinti emberölés, a Btk. 170. §-a szerinti testi sértés, vagy a Btk. 259. §-ának (3) bekezdése szerinti közveszélyokozás törvényi tényállásának alapul vételével az eset elbírálható.

6.2.2. A Jegyzőkönyv szerint bűncselekményt követ el az a személy is, aki jogellenesen és szándékosan bármely szerkezet, anyag vagy fegyver felhasználásával a repülőtér berendezését vagy a repülőtéren tartózkodó üzemen kívüli légi járművet megsemmisíti, vagy jelentősen megrongálja, illetve a repülőtér működését megzavarja, amennyiben az ilyen cselekmény a biztonságot ezen a repülőtéren veszélyezteti vagy veszélyeztetheti.

Ezen magatartások elbírálására - az eset körülményeitől függően - a Btk. 260. §-a szerinti közérdekű üzem működésének megzavarása, illetőleg a Btk. 324. §-ában meghatározott rongálás törvényi tényállása adhat alapot.

6.2.3. A Jegyzőkönyv szerint bűncselekményt követ el az is, aki a fenti bűncselekmények bármelyikének elkövetését megkísérli; vagy olyan személy bűntársa, aki e bűncselekmények bármelyikét elköveti, vagy elkövetését megkísérli.

A Btk. alapján a jelzett bűncselekmények kísérlete, valamint a társtettesként, felbujtóként vagy bűnsegédként történő elkövetése is büntetendő cselekmény.

6.3. Mind a Montreali Egyezményben, mind pedig a Jegyzőkönyvben meghatározott bűncselekmények vonatkozásában érvényes az, hogy amennyiben az elkövetőt a Btk. 261. §-ának (1) bekezdése szerinti célzat vezette, akkor nem a fenti bűncselekmények miatt, hanem a Btk. 261. §-ában büntetni rendelt terrorcselekmény miatt kell az elkövetőt felelősségre vonni.

7. Az Egyezmény kihirdetésekor hazánk azt a fenntartást tette, amely szerint nem tekinti magára nézve kötelezőnek a 14. Cikk 1. bekezdésében foglaltakat.

8. A Jegyzőkönyv III. Cikke az Egyezmény 5. Cikkében meghatározott büntető joghatósági szabályokat egészíti ki. Ezeknek a rendelkezéseknek a magyar Btk. megfelel.

9. A Jegyzőkönyv V. Cikke rögzíti, hogy az aláíró államok milyen módon fejezhetik ki egyetértésüket a Jegyzőkönyvben foglaltakkal, a VI. Cikk a hatálybalépés időpontjáról, a VII. Cikk a Jegyzőkönyvhöz történő csatlakozásról, a VIII. Cikk a Jegyzőkönyv felmondásáról, a IX. Cikk pedig a Letéteményesek értesítési kötelezettségéről szól.

-----STARTING---POINT---RESZLETES---

Részletes indokolás

Az 1-2. §-hoz

A törvény 1. §-a rendelkezik Jegyzőkönyv kihirdetéséről, a 2. § tartalmazza a Jegyzőkönyv angol nyelvű szövegét és annak hivatalos magyar nyelvű fordítását.

A 3. §-hoz

A törvény 3. §-a rendelkezik arról, hogy a Jegyzőkönyv rendelkezéseinek alkalmazása során a nemzetközi bűnügyi jogsegélyről szóló 1996. évi XXXVIII. törvény rendelkezéseit kell alkalmazni, amennyiben a Jegyzőkönyvből más nem következik.

A 4. §-hoz

A 4. § rendelkezik a törvény hatályba lépésének időpontjáról.