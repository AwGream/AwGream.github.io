2015. évi LXXXIII. törvény indokolása

a Nemzetközi Vasúti Fuvarozási Egyezmény (COTIF) módosításáról Vilniusban elfogadott, 1999. június 3-án kelt Jegyzőkönyv C Függeléke Mellékletének kihirdetéséről, valamint a belföldi alkalmazásának egyes kérdéseiről

Általános indokolás

Magyarország a 2006. évi LXXVII. törvénnyel csatlakozott az új Nemzetközi Vasúti Fuvarozási Egyezményhez (a COTIF-hoz), amelynek C Függeléke tartalmazza a Veszélyes Áruk Nemzetközi Vasúti Fuvarozásáról szóló Szabályzatot (a továbbiakban: RID).

A nemzetközi szervezetekben - elsősorban a Nemzetközi Vasúti Fuvarozásügyi Államközi Szervezetnek a Veszélyes Áruk Fuvarozási Szakértő Bizottsága keretében és az ENSZ EGB veszélyes áruk szállításával foglalkozó munkacsoportjaiban - folyó munkák eredményeképpen kétévente módosulnak a RID Mellékletének előírásai, a mostani módosítások e sorba illeszkednek.

A módosításokkal korszerűbbek lesznek a biztonsági előírások a veszélyes áruk vasúti fuvarozásában, valamint nagyobb lesz az összhang a többi közlekedési alágazat vonatkozó szabályaival, különösen a közúti alágazatéval.

Részletes indokolás

Az 1. §-hoz

A RID 2015. évi szövegét az Országgyűlés törvénnyel hirdeti ki, a nemzetközi szerződésekkel kapcsolatos eljárásról szóló 2005. évi L. törvény előírásaival összhangban.

A 2. §-hoz

A módosítások a veszélyes áruk szállításának biztonságát szolgáló anyagbesorolási, műszaki, csomagolási előírások, jelölések, okmányok tekintetében jelentenek változást.

A 3. §-hoz

A RID rendelkezéseinek alkalmazását a veszélyes áruk belföldi vasúti szállítására is elrendeli.

A 4. §-hoz

A Nemzetközi Vasúti Fuvarozási Egyezmény (COTIF) módosításáról Vilniusban elfogadott, 1999. június 3-án kelt Jegyzőkönyv C Függeléke Mellékletének kihirdetéséről, valamint a belföldi alkalmazásának egyes kérdéseiről szóló 2013. évi CIX. törvény (a továbbiakban: 2013. évi CIX. törvény) hatályon kívül helyezése miatt, az annak 2. mellékletében szereplő hatósági feladatmegosztást is át kell emelni, ezt a 3. melléklet tartalmazza, néhány kiegészítéssel.

Az 5. §-hoz

A módosítások megfelelő - általános, illetve egyes esetekre speciális - átmeneti időket tartalmaznak, ezért a törvényben 2015. július 1-jei hatálybalépési időpont szerepel.

A 6. §-hoz

Jogharmonizációs záradék.

A 7. §-hoz

A RID belföldi alkalmazásához szükséges szabályok eddig több felhatalmazás alapján születtek meg. A Nemzetközi Vasúti Fuvarozási Egyezmény (COTIF) módosításáról Vilniusban elfogadott, 1999. június 3-án kelt Jegyzőkönyv C Függeléke 2011. évi módosításokkal és kiegészítésekkel egységes szerkezetbe foglalt szövegének kihirdetéséről szóló 2011. évi LXXX. törvény kiegészítése egyértelművé teszi a felhatalmazást a pontos tárgykör megjelölésével.

A 8. §-hoz

A 2013. évi CIX. törvény hatályon kívül helyezése.