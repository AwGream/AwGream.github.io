2008. évi XXX. törvény indokolása

a Polgári perrendtartásról szóló 1952. évi III. törvény és egyes kapcsolódó törvények módosításáról

-----STARTING---POINT---ALTALANOS--- 

1. A Polgári perrendtartásról szóló 1952. évi III. törvény (a továbbiakban: Pp.) módosításáról szóló törvény két nagyobb és több kisebb jogintézmény módosítását, illetve bevezetését tartalmazza. Egyrészt a kisértékű perek szabályainak a megteremtését és a fizetési meghagyásos eljárás módosítását. Másrészt többek között a képviseletre vonatkozó szabályok módosítását, továbbá a kézbesítési megbízott intézményének, a tárgyaláson való kép- és hangfelvétel készítésnek, a kötelező permegelőzésnek, a tanú adatainak zártan történő kezelésének, valamint az elektronikus okiratról készített papír alapú okirat bizonyító erejének a szabályozását.

2. Európa legtöbb perjogi rendszere és az Európai Unió joga is jelentőséget tulajdonít a pertárgy értékének a peres eljárás szabályozásakor. A Pp. 1998. óta ismeri a kisperértékű ügyek fogalmát - de csak a perorvoslati szakaszban. A kisperértékű, kisebb súlyú ügyek külön kezelésének indoka, hogy ebben az amúgy nem homogén percsoportban a pertárgy értéke miatt érezhetően eltérő az eljárással szemben támasztott társadalmi igény, a felek helyzete, mint a jelentősebb értékű perek esetén. Így a kisperértékű ügyekben sokkal nagyobb számban fordulnak elő szerényebb anyagi körülmények között élő magánszemélyek, akiknek a helyzetét egy néhány tíz- vagy százezer forintos jogvita is jelentősen veszélyeztetheti, illetve olyan kis- és középvállalkozások, melyeknek egy hasonló pertárgyértékű eljárás is komoly likviditási problémákat okozhat. A kisértékű perekben az eljárás fajlagos költsége sokkal nagyobb, mint a jelentősebb súlyú ügyekben, a bizonyítási költségek magas szintje sok esetben a pertárgy értékével vetekedhet.

Mindezek alapján megállapítható, hogy a kisebb súlyú ügyeknek immár nem csak a fellebbezés és a felülvizsgálat területén kell relevanciát tulajdonítani, hanem az elsőfokú eljárás során is. A felek kiszolgáltatottabb egzisztenciális és gazdasági helyzete, valamint a jogviták jellege miatt az eljárás elhúzódása ebben a körben sokkal nagyobb károkat okozhat, az anyagi problémák mellett a felek viszonyát végletesen elmérgesítheti. A kis perértékű ügyekben nem célszerű olyan eljárási rendet működtetni, amely a társadalomra az ügy értékénél jóval jelentősebb anyagi terhet ró (egyrészről a peres illetve potenciális peres felekre, másrészről a bíróságokat fenntartó államra, vagyis közvetetten ismét az államot fenntartó társadalomra). Mindazonáltal a jog betartását, s a jogbiztonság lényegi részét alkotó egységes jogalkalmazást biztosítani kell, a bírósághoz fordulás alkotmányos alapjoga nem korlátozható. Így ebben a körben az olcsó és gyors bírósági eljárás iránti igény a legerősebb.

Fontos megemlíteni, hogy a legtöbb nyugat-európai jogrendszer ismeri a sommás eljárás (summary proceeding stb.) fogalmát, vagy ha nem is ezzel a névvel, de fenntart egy a hagyományos peres eljáráshoz képest egyszerűbb, gyorsabb eljárási formát (például Hollandiában: kort geding) - főként a kisebb súlyú ügyek eldöntésére. Hazánkban is mind a bíróságok, mind a jogérvényesítő felek, mind a jogtudomány részéről érezhető igény arra, hogy az ’50-es években elfogadott eljárási monotóniát megtörve a régebbi perjogi hagyományoknak megfelelően a magyar polgári perjog is elismerje az egyszerűsített és gyorsított elsőfokú eljárás létjogosultságát.

A kisperértékű ügyek elhúzódásának megoldása tehát az alternatív vitarendezési módok népszerűsítése és e téren a kedvezmények bővítése mellett a sommás eljárás modernizált tartalommal és névvel történő visszaállításában, a kisértékű perek egységes szabályainak bevezetésében keresendő.

A törvény szerint a kisértékű perek szabályai a helyi bíróság hatáskörébe tartozó, és kizárólag fizetési meghagyás útján érvényesíthető követelések esetében, az ellentmondás folytán perré alakult eljárásban alkalmazandók. Ezek gyakorlatilag mind vagyonjogi perek, melyek az értékhatár alapján fognak kisértékű pereknek minősülni. Az egymillió forintos értékhatár megállapításakor az előterjesztő figyelemmel volt az ár- és értékviszonyokra, arra, hogy a kisebb súlyú ügyekben bevezetésre kerülő szabályok hatásai viszonylag nagyobb körben érvényesüljenek, valamint arra is, hogy a Pp. már jelenleg is relevanciát tulajdonít az egymillió forintos értékhatárnak (vagyonjogi perekben felülvizsgálatra nincs lehetőség, ha a vitatott összeg ezen értékhatárt nem haladja meg). A helyi bírósági peres ügyérkezés tekintetében 2007. évben az 1 millió forintot meg nem haladó értékű ügyek száma összesen 159 791 volt, ez az összes (tehát a megyei bírósági ügyeket is beleértve) polgári peres ügyérkezés 32,1%-a volt.

Mivel a kisértékű perek szabályai sok esetben lényegesen szigorúbbak lesznek (mulasztás, bizonyítási indítványok előterjesztésének stb. szabályai), erőteljesen korlátozni fogják a perelhúzás lehetőségét (így akarva-akaratlanul a felek mozgásterét), a jogalkotó ebben a körben inkább a jogbiztonság, a függő jogi helyzetek gyors felszámolása mellett tör lándzsát, mint a felek eljárási szabadságának (szabadosságának) szélesítése mellett. Ez a szabályozás azonban nem sérti az alkotmányos elveket, sőt, a perek tisztességes lefolytatása (fair eljárás) elvének tiszteletben tartásával az ésszerű időn belüli elbírálás követelményeinek maximálisan megfelelve alkotja meg e rendelkezéseket a törvényhozó. Könnyen belátható ugyanis, hogy egy csekély súlyú ügyben az ésszerű időkeret - amely alatt a bíróságnak döntenie kell - sokkal rövidebb, mint egy sokmillió forint perértékű, bonyolult ügyben. Azaz a társadalmi elvárása kisebb ügyekben a szakszerű, de olcsó és gyors döntést, a jogviszonyok mielőbbi rendezését követeli meg.

3. A fizetési meghagyásos eljárás a pénzkövetelések, valamint ingó dolog kiadása iránti követelések egyszerűsített eljárásban történő elbírálására irányuló nemperes eljárás, amelyre a külön fejezetben nem szabályozott kérdésekben a Pp. általános szabályait kell megfelelően alkalmazni. A jogintézmény legfőbb célja bevezetésekor az volt, hogy az előreláthatólag nem vitatott igények peren kívül nyerjenek gyors elintézést, ami nemcsak a bíróságot tehermentesíti, de a felek számára is kedvező mind az időigényesség, mind költségvonzat szempontjából.

A közigazgatási és a bírósági ügyintézés területén az utóbbi időben egyre inkább megnőtt az igény a modern technikai eszközök alkalmazására, az ezzel járó lehetséges előnyök kiaknázására. Az Európai Unió több országában az utóbbi években sorra születtek azok a jogszabályok, technikai megoldások, amelyek főként az elektronikus ügyintézés területén az egyes eljárásokat automatikus formában megjelenítve szoftverek alkalmazásával minimálisra csökkentették az eljárás lefolytatásához szükséges időtartamot és a bírói közreműködés mértékét is. A fizetési meghagyásos eljárás automatizálásában a Német Szövetségi Köztársaság jár élen, ahol már az 1970-es években megindultak az ezirányú fejlesztések. Fontos megemlíteni, hogy 2006. december 12-én az Európai Parlament és a Tanács elfogadta az európai fizetési meghagyásos eljárás létrehozásáról szóló 1896/2006/EK rendeletet, mely a nemzeti jogra tekintettel lehetővé teszi a kérelem elektronikus úton történő elintézését is.

Figyelemmel az európai uniós jogfejlődésre és a hazai környezetben bekövetkezett technikai fejlődésre, időszerűvé vált a fizetési meghagyások kibocsátásával kapcsolatos nemperes eljárás szabályainak a modernizációja, ezzel összefüggésben az automatizált eljárás bevezetése is. Az e téren elérhető kedvező változások egyfelől javítanák a kintlévőségek behajtásának esélyét, másfelől módot adnának a bíróságokon belül a bírósági titkárok, ügyintézők egy részének a peres ügyekben ítélkező tanácsokhoz történő átcsoportosítására is. Magyarországon is indokolt tehát bevezetni a fizetési meghagyásos eljárás automatizált formáját.

A törvény szerint 2009. július 1-jétől lehetőség lesz a fizetési meghagyás iránti kérelmet elektronikus úton is benyújtani, ebben az esetben a kérelmet a bíróság az így is lerövidített 15 nap helyett legfeljebb 3 nap alatt intézi el, automatikus feldolgozás keretében. Emellett azonban már 2009. január 1-jével - amíg a technikai feltételek még nem adottak a reformhoz -, azokat a módosításokat végzi el a törvény, amelyek a papíralapú ügyintézést is nagyban egyszerűsítik, lehetővé teszik a jogalkalmazás zökkenőmentes fél évvel későbbi átállását az elektronikus fizetési meghagyásos eljárásra. Megjegyzendő, hogy az iratok elektronikus benyújtására vonatkozó új Pp. szabályok az elektronikus tértivevényről szóló megalkotandó törvényben lesznek elhelyezve.

4. A Pp.-t érintő egyéb változtatások közül ki kell emelni a gazdasági jellegű pereket érintő azon módosítást, mely a megyei bírósági hatáskörbe tartozó pereknél kötelezővé teszi jogi személy cégek részére egymás közötti pereikben a jogi képviseletet, illetve azt a szabályt, mely e gazdálkodó szervezeteket arra kötelezi, hogy jogvitájukat elsődlegesen peren kívül kíséreljék meg rendezni.

Ugyancsak ki kell emelni a tárgyaláson való kép- és hangfelvétel készítésének szabályozását, mely az igazságügyi tájékoztatás rendeletben foglalt, elavult - időközben deregulált - szabályozását váltja fel, illetve a tanú adatainak zártan történő kezelésére vonatkozó módosítást, mellyel a jogalkotó a 91/2007. (XI. 22.) AB határozatban foglalt kötelezettségének tesz eleget.

-----STARTING---POINT---RESZLETES---

Az 1. §-hoz

A Pp. 67. §-ának a meghatalmazottak felsorolását tartalmazó (1) bekezdésének módosítása több szempontból is szükségessé vált. Egyrészt a d) és az e) pont szövegezése elavult, valamint a normavilágosság követelményének sem tesz eleget minden esetben. Nem egyértelmű ugyanis például, hogy a helyi önkormányzatot, kisebbségi önkormányzatot, továbbá azok szerveit érintő perekben a helyi önkormányzat képviselő-testületének, illetve a helyi kisebbségi önkormányzatnak a tagja, a jegyző, a főjegyző, a képviselő-testület hivatalának ügyintézője, a kerületi hivatal elöljárója, ügyintézője közül melyikük melyik szerv képviseletére jogosult. Másrészről a bírósági gyakorlatban is anomáliákat okozott az az eset, amikor a közigazgatási szerv természetes személy vezetőjét - e minőségében - polgári ügyben perelték be. Bizonyos bíróságok ugyanis ekkor nem ismerték el a szerv alkalmazottjának képviseleti jogosultságát - hivatkozva például arra, hogy csak a közigazgatási perben van lehetőség ez ilyen típusú képviseletre [Pp. 329. § (1) bek.]. Noha a közjogi dogmatika szerint, ha természetes személy van felruházva hatósági jogkörrel (például a miniszter vagy a jegyző), akkor maga is közigazgatási szerv, az egyértelmű szabályozás érdekében célszerű kimondani, hogy a szerv vezetőjét e minőségében érintő perekben a szerv alkalmazottja meghatalmazottként eljárhat.

A Pp. 67. §-ának (4) bekezdése a Pp. jelenleg hatályos 73/C. §-a (1) bekezdésének b) pontjával ellentétes rendelkezést tartalmaz, amikor kizárólag a Pp.-ben engedi kimondani bizonyos ügyekre nézve az ügyvédkényszert. A módosítás a kollízió megszűntetését célozza.

A 2. §-hoz

Az általános meghatalmazások rendszerének módosítása az elektronikus ügyintézés lépcsőzetes bevezetésének előzményeként is értékelhető. Az általános meghatalmazások hatályos szabályai ugyanis - amellett, hogy általános meghatalmazást csak jogi személyek adhatnak - kizárólag azon bíróság előtti képviseletet teszik lehetővé, ahol az általános meghatalmazást nyilvántartásba vették.

Az új szabályok szerint azonban már bárki adhat képviselőjének olyan meghatalmazást, amely őt perek vitelére az ország összes bírósága előtt feljogosítja - kivéve természetesen azokat a bíróságokat, amelyek előtt a jogi képviselet kötelező, hacsak az általános meghatalmazott nem minősül jogi képviselőnek. A meghatalmazás adatait - mivel az minden bíróság előtt hatályos - országos elektronikus nyilvántartásban kell rögzíteni. Tekintettel arra, hogy a Magyar Országos Közjegyzői Kamaránál már több országos jogügylet-regiszter (pl.: zálogjogi nyilvántartás, végrendeleti nyilvántartás) működik, ezek minimális továbbfejlesztésével a feladat könnyen megoldható.

A bíróságok a módosítás hatálybalépését követően egyszerűen és ingyenesen ellenőrizhetik az adott fél meghatalmazottjának képviseleti jogosultságát, és ez megteremti annak a lehetőségét is, hogy az elektronikus ügyintézés fokozatos bevezetés mellett az iratokat a bíróság már a per kezdetén az alperes meghatalmazottjának küldje meg - a jövőben akár elektronikus irat formájában.

Az általános meghatalmazások nyilvántartásának részletes szabályait az egyes közjegyzői nemperes eljárásokról szóló 2008. évi XLV. törvény fogja tartalmazni.

A 3. §-hoz

1. A jogi személy cégek megyei bírósági hatáskörbe tartozó pereiben a felek többsége jelenleg is jogi képviselő igénybevételével jár el. A jogi képviselet jellemzően növeli a felek szakszerű közreműködését, a bíróság munkáját megkönnyíti, így hozzájárulhat a perhatékonyság előmozdításához. Éppen ezért a jogi személy cégek (azaz a gazdasági élet fontosabb szereplői) tekintetében kötelezővé kell tenni, hogy a megyei bíróság elsőfokú hatáskörébe tartozó egymás közötti pereiben - peres pozíciótól függetlenül - jogi képviselővel járjanak el. A módosítás a természetes személyeket akkor sem érinti, ha például pertársként vagy beavatkozóként vesznek részt ilyen perben.

Ugyanakkor figyelemmel kell lenni arra is, hogy a gazdasági élet szereplőire sem lehet indokolatlan és szükségtelen terheket róni. Éppen ezért ha a jogi személy törvényes képviselője maga is rendelkezik jogi szakvizsgával, semmi nem indokolja, hogy köteles legyen külön ügyvédet megbízni a szervezet. Ennélfogva - ahogy a jogi szakvizsgával rendelkező fél saját ügyében maga is eljárhat - a jogi személy jogi szakvizsgával rendelkező törvényes képviselője maga is képviselheti a szervezetet a bíróság előtt olyan ügyben is, amelyben a jogi képviselet kötelező. Utóbbi szabály valamennyi gazdálkodó szervezet tekintetében érvényesülni fog, ezzel a kis- és közepes vállaklozások felesleges adminisztratív terhei csökkennek.

Ugyancsak lehetővé kell tenni a meghatalmazottként való eljárást az ügyvédkényszerrel érintett egyéb perekben akkor, ha a meghatalmazott jogi szakvizsgával rendelkezik. Szintén nincs ésszerű indoka annak, hogyha egy jogi szakvizsgával rendelkező személy a saját ügyében eljárhat, miért nem járhatna el meghatalmazottként például a házastársa ügyében, különösen azért sem, mivel az ügyvédi működés megkezdésének is a legfontosabb feltétele a jogi szakvizsga letétele, és a módosítás nem teszi lehetővé nem ügyvédek részére a jogi képviselet üzletszerű folytatását. A törvény rendelkezik a jogi szakvizsga - illetve azzal egyenértékű más vizsga vagy mentesség - meglétének az eljárásban való igazolásáról is.

2. A törvény pontosítja az ügyvédkényszerrel érintett perekben jogi képviselő nélkül eljáró felekkel kapcsolatos bírósági intézkedések - különösen a tájékoztatás - részleteit. Így a jogi képviselő nélkül eljáró felet a bíróság köteles a szükséges mértékben tájékoztatni az ügyvédkényszerrel érintett per, illetve perorvoslati eljárás kezdetét megelőzően. Ugyancsak tisztázza a törvény a jogi képviselő nélkül eljáró fél nyilatkozatainak hatálytalansága kapcsán alkalmazandó jogkövetkezményeket: így perorvoslati szakaszban a kérelmet előterjesztő fél esetén a kérelmet hivatalból el kell utasítani, míg az elsőfokú eljárásban a perindítás hatályainak beállta előtt a felperessel szemben hiánypótlásnak van helye, ha ezt elmulasztja, akkor a 130. § alapján elutasításnak, a per folyamán pedig (illetve ha nem ő terjeszt elő perorvoslati kérelmet, a perorvoslati eljárásban is) a felperessel szemben a permegszüntetés a jogkövetkezmény, az alperest pedig úgy kell tekinteni, mint aki nyilatkozatot egyáltalán nem tesz.

A 4. §-hoz

A Pp. 80. §-ának (3) bekezdése értelmében, ha a közvetítői eljárásban létrejött megállapodás ellenére a megállapodással rendezett jogvita tárgyában a megállapodást megkötő felek bármelyike a bírósághoz fordul, a pert indító fél a per eldöntésére való tekintet nélkül kötelezhető a perben felmerült valamennyi költség megfizetésére. (A Pp. egyetlen esetben tesz kivételt ez alól a szabály alól: ha a pert indító fél kizárólag a megállapodásban vállalt kötelezettség nem teljesítése miatt fordul a bírósághoz és a megállapodásban foglaltaktól eltérő igényt nem kíván érvényesíteni a bíróság előtti eljárásban; ebben az esetben a perköltségviselés általános szabályai irányadóak). E rendelkezés indoka, hogy a közvetítői eljárásban megállapodó feleket a megállapodásban vállaltak betartására, kötelezettségeik teljesítésére ösztönözze, elkerülendő a bírósághoz való fordulást.

Az említett szabályhoz hasonló indokkal módosítja a törvény a Pp. 80. §-át. A módosítás szerint a közvetítői megállapodás ellenére perlő fél - a perköltség viselése mellett - kötelezhető lesz a megállapodást aláíró másik félnek a közvetítői eljárással kapcsolatban felmerült valamennyi költsége megfizetésére is. Míg tehát a hatályos szabályozás szerint a bíróság csak a pervitellel összefüggésben felmerült költségek megfizetésére kötelezhet, a törvény alapján ez a marasztalás a közvetítői eljárás folyamán felmerült költségekre (a közvetítő díja és igazolt költségei, esetleges szakértői díj és költségtérítés stb.) is kiterjedhetne, a bíróság erre vonatkozó döntése szerint. A perköltség és a közvetítői eljárás költségeire való kötelezés alóli kivételként továbbra is megmarad az az eset, ha a megállapodásban foglaltak iránt, annak nem teljesítése miatt indít pert a közvetítésben résztvevő egyik fél. A bíróság azonban a megállapodást nem teljesítő (szerződésszegést megvalósító) felet ebben az esetben is kötelezheti - a perköltség viselésén túl - a közvetítői eljárás költségeinek a megfizetésére.

A törvény a fenti rendelkezések alkalmazását kiterjeszti a fogyasztóvédelemről szóló 1997. évi CLV. törvény VI. Fejezetében szabályozott békéltető testületi eljárásban hozott egyezséggel rendezett jogvita tárgyában indított perekre is.

A törvény továbbá lehetővé teszi, hogy a 12. §-sal beiktatott Pp. 121/A. §-ban előírt kötelező per előtti egyeztetést alapos ok nélkül ignoráló alperest pernyertességére tekintet nélkül marasztalni lehessen a perköltség egészében vagy egy részében.

A Pp. költségviselési szabályainak módosítására az indokolatlan pereskedés megelőzése, továbbá a közvetítői megállapodásban és a békéltető testületi eljárásban kötött egyezségben foglaltak fokozottabb betartása, a közvetítés jogintézményébe vetett bizalom erősítése érdekében van szükség.

Az 5. §-hoz

A Pp. kézbesítési vélelmet szabályozó 99/A. §-át a gyakorlat oldaláról sok kritika érte abból a szempontból, hogy a kisvállalkozásokat (tipikusan a betéti és a közkereseti társaságokat) a törvény indirekt módon arra kényszeríti, hogy folyamatos ügyeletet tartsanak fenn az iratok átvétele céljából, hiszen a kézbesítési vélelem megdöntésekor kizárólag a kézbesítés szabályszerűtlenségére hivatkozhatnak. Mivel ennek bizonyítása rendkívül nehéz (az esetek többségében annak a postai szolgáltató nyilatkozata lesz az egyetlen bizonyíték, amelyik a jogszabálysértést elkövette), egy néhány tagból álló, és munkavállalót jellemzően nem, vagy kis számban foglalkoztató mikro- vagy kisvállalkozás (családi vállalkozás), ha például a nyári szabadságolások idején kapna hivatalos iratot tartalmazó küldeményt, könnyen önhibáján kívül a kézbesítési vélelem csapdájába eshet. A helyzetet az is súlyosbítja, hogy a jogi személyiséggel nem rendelkező gazdasági társaságok tagjait (vagy egyiküket) korlátlan mögöttes felelősség terheli a társaság tartozásaiért. Mindezek alapján ebből a szempontból a jogi személyiséggel nem rendelkező gazdasági társaságok közelebb álnak a természetes személyekhez, mint a jogi személyekhez, éppen ezért indokolt az önhibáján kívüli egyéb okot - mint a kézbesítési vélelem megdöntésének alapját - az ő tekintetükben is alkalmazni.

Ez azonban nem jelenti azt, hogy az kkt.-k és bt.-k ugyanazokkal a feltételekkel dönthetnék meg a kézbesítési vélelmet, mint a természetes személyek: ezen társaságoknak több tagja van (esetleg alkalmazottal is rendelkezik), ezért esetükben az önhiba hiánya sokkal ritkábban fordulhat elő (minden, a küldemény átvételére jogosult tag és alkalmazott tekintetében igazolni kell az önhiba hiányát). Végső soron a kézbesítési vélelem megdöntésének esélye nagyobb lesz ezen társaságok esetében, mint a jogi személyeknél, azonban nem éri el azt a szintet, mint a természetes személyeknél.

A 6-8. §-hoz

A külföldi fél részvételével zajló pereskedés egyik érzékeny pontja a külföldre történő kézbesítés. Egyrészt több ország (Benelux államok, Franciaország, Amerikai Egyesült Államok) a hivatalos iratok kézbesítését nem postai úton, hanem magánvállalkozások közbejöttével végzi, így a kézbesítés költségei a hagyományos úthoz képest lényegesen magasabbak (Franciaországban egységesen 69 euró, Hollandiában a szolgáltatás szabadáras, nem ritka a 200 eurónál magasabb összeg egy-egy kézbesítésért). Mivel az ügyben legtöbbször a bíróság hivatalból kézbesítteti az iratokat (idézés, határozatok), ezen költségek az államot terhelik. Másrészt a külföldre történő kézbesítés lényegesen meghosszabbíthatja az eljárást, nem is beszélve a „fantomizálódás” lehetőségéről, amikor is a fél egyszerűen elvész a bíróság és ellenfele látóköréből.

Mindezek megakadályozása végett több ország (Európában például Lengyelország, Németország, Ausztria, Svájc) kötelezővé teszi a külföldön lakó fél számára, hogy a perindítás utáni záros határidőn belül a bíróság országában kézbesítési megbízottat jelöljön meg, s a bíróság ezentúl a kézbesítési megbízott részére fogja kézbesíttetni az iratokat. A kézbesítési megbízott és megbízója közötti kapcsolattartás magánszemélyek közötti érintkezésnek minősül, így arra a hivatalos iratok külföldi kézbesítésére vonatkozó (nemzetközi egyezményekben, közösségi jogszabályban illetve a belső jogszabályokban előírt) alaki kötöttségek nem irányadóak. A kézbesítési megbízott így akár a lehető legrövidebb úton (pl. fax, e-mail, telefon, stb.) értesítheti megbízóját az általa átvett iratról és annak tartalmáról. Ha a kézbesítési megbízott e tevékenységét nem megfelelően végzi, ennek következményeit a perben megbízója viseli, vele szemben a megbízott a polgári jog szabályai szerint felel.

Ha a fél kézbesítési megbízottat nem jelöl meg, következményként a fikciós kézbesítés, azaz a hirdetményi kézbesítés, az irat bírósági letétbe helyezése vagy a postára adás a joghatályos kézbesítés módja a nemzeti jogoktól függően. A szankció tehát nem terjeszkedik túl a célszerűségi korlátokon, csak azt eredményezi, amit a kézbesítési megbízott szabályszerű működése is: egy meghatározott időponttól az iratot akkor is kézbesítettnek kell tekinteni, ha az ténylegesen az ügyfélhez nem jutott el.

A jelenleg hatályos magyar jogban a kézbesítési megbízott kötelező igénybevételét előíró szabályozás részlegesen létezik, konkrétan két eljárásfajta tekintetében:

a) A cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) 31. §-ának (2) és (3) bekezdése szerint: „Ha a bejegyzési kérelemben külföldi jogi személy vagy jogi személyiség nélküli gazdasági társaság szerepel, vagy a bejegyzési kérelemben feltüntetett külföldi természetes személy nem rendelkezik magyarországi lakóhellyel, a bejegyzési kérelemben kézbesítési megbízott jelölhető meg. [...] Amennyiben kézbesítési megbízott nem került megjelölésre, a bíróság a külföldi személy részére kézbesítendő iratokat a Cégközlönyben történő közzététellel kézbesíti azzal, hogy a közzétételt követő ötödik napon az irat kézbesítettnek tekintendő.”

b) A bírósági végrehajtásról szóló 1994. évi LIII. törvény (a továbbiakban: Vht.) 37/B. §-a értelmében a végrehajtási eljárásban kötelező a kézbesítési megbízott megjelölése azon esetekben, amikor a végrehajtást kérő belföldi lakóhellyel (tartózkodási hellyel) nem rendelkezik.

A kézbesítési megbízott feladata, hogy a bíróságnak, illetve más hatóságnak a cég működésével összefüggésben keletkezett, a külföldi személy részére kézbesítendő iratokat átvegye, és azokat a megbízó részére továbbítsa. A törvény ehhez bizonyos haladékot biztosít a kézbesítési megbízott részére: a kézbesítési megbízottnak kézbesített irat esetében vélelmezni kell, hogy az irat a kézbesítési megbízottnak történő szabályszerű kézbesítést követő ötödik napon a külföldi személy számára ismertté vált [Ctv. 31. § (3) bek.; Vht. 37/B. § (2) bek.].

Indokolt bevezetni a kézbesítési megbízott intézményét a peres eljárásban is, hogy ezáltal is olcsóbbá és gyorsabbá lehessen tenni a pereket. Ha a külföldön lakó (tehát akár magyar állampolgár) fél nem jelöl meg kézbesítési megbízottat, vele szemben hirdetményi kézbesítést kell alkalmazni [a 101. § (1) bekezdésének analógiájára]. Ebben az esetben is lehetőséget kell adni az iratnak a Pp. 102. §-ának (2) bekezdése szerinti, postai úton történő megküldésére; ehhez azonban joghatály nem fog kapcsolódni, és a hivatalos iratok kézbesítésére vonatkozó nemzeti és nemzetközi joganyagot sem kell alkalmazni - azaz a megküldés lényegesen olcsóbb lesz, a postai forgalomban rejlő kockázatok pedig nem hatnak ki az ügyre, mivel a joghatályok a hirdetményi kézbesítéshez kötődnek.

Az iratnak ez utóbbi, a Pp. 102. §-ának (2) bekezdése szerinti megküldése eljárásjogilag már nem tartozik a külföldi kézbesítést szabályozó nemzetközi jogforrások (nemzetközi szerződések, európai közösségi jogszabály) hatálya alá. Miután ahhoz joghatások nem járulnak, a címzett lakóhelye szerinti állam sem élhet kifogással ellene, és nem tekintheti azt szuverenitása megsértésének.

Szabályozni kell a megbízás megszűnésének, illetve a megbízott „fantomizálódásának” esetét is. Ebben az esetben is a hirdetményi kézbesítés lesz a jogkövetkezmény. Abban az esetben pedig, amikor a külföldi lakhelyű fél belföldi meghatalmazott képviselővel jár el, ez utóbbit kell kézbesítési megbízottnak tekinteni, azaz a kifejezetten a félnek személyesen megküldendő iratokat is meghatalmazottjának küldené meg a bíróság.

A 9. §-hoz

Jelenleg a törvénykezési szünet intézményét törvény nem szabályozza, az a kialakult bírósági gyakorlat szerint a július második felét és augusztusnak a hónap 20-áig terjedő időszakát foglalja magában, mely időszakban a bíróságok működése a gyakorlatban - néhány percsoportot kivéve - ténylegesen szünetel.

A törvény - tekintettel a kisértékű perekben alkalmazandó feszes határidőkre, implicite bevezeti a törvénykezési szünet fogalmát azzal, hogy kimondja, a július 15-től augusztus 20-ig terjedő időszak nem veendő figyelembe a határidők számításakor.

Figyelemmel arra, hogy a törvénykezési szünet jelenlegi gyakorlata csak a bíróságoknak kedvez, és külön szabály híján a felekre vonatkozó határidők ugyanúgy telnek, mintha nem lenne törvénykezési szünet, a jogbiztonság, a polgári eljárás kiszámítható működése érdekében szükséges a törvénykezési szünet törvényi szabályozása, a felekre is kiterjedő hatállyal.

A módosítás szerint a napokban megállapított határidőbe nem számít bele a törvénykezési szünet időtartama (azaz például egy július 2-án kezdődő 15 napos határidő nem július 16-án, hanem augusztus 22-én jár le). A hónapokban megállapított határidő, ha a törvénykezési szünet ideje alatt járna le, a következő hónap azonos napján, ha pedig ez is a törvénykezési szünetre esik, az augusztus 20-át követő első munkanapon jár le (például egy július 25-én lejáró határidő augusztus 25-én, míg egy július 16-án lejáró határidő - mivel augusztus 16 még mindig törvénykezési szünet - az augusztus 20-át követ ő első munkanapon jár le). Az években megállapított határidő - bár ennek gyakorlati jelentősége nincsen -, ha a törvénykezési szünet alatt járna le, az augusztus 20-át követő első munkanapon jár le.

A módosítás azonban figyelemmel van arra, hogy bizonyos ügyekben kiemelt jelentősége van az azonnali, gyors bírósági eljárásra. Így azokban az ügyekben, amelyekben a bíróság soron kívül jár el (csak a Pp.-ben 17 ilyen esetkör van), a végrehajtási perekben, valamint az előzetes bizonyítás során, illetve minden eljárásban ha a felek ezt kérték, a határidő számításának általános szabályait kell alkalmazni. A ezen kizárt esetek körébe tartozó soron kívüli ügyek, percselekmények a Pp.-ben különösen: a bíróság elleni kártérítési perek [2. § (3) bek.], a váltóperek [125. § (4) bek.], az ideiglenes intézkedés [156. § (3) bek.], a szülői felügyeleti jog megszüntetése iránti per [302. § (2) bek.], a kiskorú felperes által indított közigazgatási perek, valamint számos, így különösen a gyámhivatal által hozott olyan határozat felülvizsgálata iránt indított közigazgatási perek [333. § (1) bek.], a sajtóhelyreigazítási per [344. § (2) bek.], a megszüntetett munkaviszony helyreállítására irányuló per stb.

Ugyanígy nem lehet alkalmazni a törvénykezési szünet szabályait a Pp.-n kívül szabályozott nemperes eljárásokra, így különösen: a cégeljárásra, a csőd- és a felszámolási eljárásra, a végelszámolásra, a végrehajtásra, a közigazgatási nemperes eljárásokra stb. Ez az egyértelmű szabályozás az is eredményezné, hogy ezen ügyekben viszont a bíróság ténylegesen soron kívül járjon el.

A módosítás kedvező mind az ügyfelekre, az üzleti szférára és a jogi képviselőkre is, ugyanakkor mederbe kényszeríti a bíróságok nyári működését. Eddig ugyanis az a kedvezőtlen gyakorlat alakult ki, hogy mivel a bíróságokon nem számon kérhetők a határidők, a bíróságok érdemben nem működnek a törvénykezési szünet alatt, míg a felekre nézve szűk határidőket állapítanak meg erre az időszakra is, melyek elmulasztása esetén a feleknek a következményeket viselniük kell. Mivel a tipikus mind az üzleti, mind a magánszférában az, hogy erre az időszakra esnek a nyári szabadságolások, mindkét szférára többletterhet ró a jogi ügyek tekintetében az ügyelet fenntartása.

A rendelkezéseket a folyamatban lévő ügyekben is alkalmazni kell.

A 10. §-hoz

1. A Pp. 119. §-ának (1) bekezdésének módosítása egyértelművé teszi, hogy nemcsak a zárt tárgyalásról készített jegyzőkönyv, hanem az egyéb, államtitkot vagy szolgálati titkot tartalmazó okiratot sem lehet lemásolni.

A Pp. 119. §-a (2) bekezdésének kiegészítésére az üzleti titokkal érintett iratok beszerzésével kapcsolatos - a törvény 32. §-ával megállapítandó - Pp. 192. §-ának új (2) és (3) bekezdésére tekintettel van szükség. Figyelemmel arra, hogy a titokgazda megismerési hozzájárulása nélkül a más hatóságtól, szervezettől beszerzett iratok bizonyítékként sem használhatóak fel, ki kell zárni ezen iratok megismerhetőségét is.

2. Az iratok megtekintésének szabályozása körében a Pp. jelenleg csak a felek, az ügyész és a perben részt vevő egyéb személyek, valamint azok képviselői részére biztosítja az iratbetekintés jogát. Az ún. egyéb érdekeltek - akik bár nem vesznek részt a perben, de a jogvita kimenetelével kapcsolatos információk megszerzéséhez például saját joguk érvényesítése miatt, vagy az adott perben például beavatkozási szándékuk érvényre juttatása végett jogos érdekük fűződik - jelenleg nem tekinthetik meg az ügy iratanyagát. A hiányosság feloldása a büntetőeljárásról szóló 1998. évi XIX. törvény (a továbbiakban Be.) 74/B. §-a (5) bekezdésének analógiájára történhet. Ugyanígy biztosítani kell az egyes hatóságok, bíróságok iratbetekintési lehetőségét, ha törvényben meghatározott feladataik ellátásához erre szükségük van.

3. A technikai változásokra is figyelemmel a törvény kimondja, hogy a fél, az ügyész és a perben részt vevő egyéb személy, valamint azok képviselője kérheti, hogy az irat elektronikus másolatát az általa megjelölt e-mail címre továbbítsa a bíróság, amennyiben az iratról neki másolat adható, és az irat elektronikus okiratként, vagy a papíralapú okirat elektronikus másolataként a bíróságnál rendelkezésre áll. Ebben az esetben a másolat kiadásáért nem kell illetéket fizetni.

4. A Pp. kiegészül olyan, az ítéletek megismerését lehetővé tevő rendelkezéssel, mely az elektronikus információszabadságról szóló 2005. évi XC. törvényhez hasonlóan, de technikájában eltérően és az érintett bíróságok körét tekintve szélesebb körben biztosítja a jogerős ítéletek megismerhetőségét. Az új rendelkezés szerint az ügyben hozott ítéletet és az ítélet elleni fellebbezés (felülvizsgálati kérelem) folytán az alsóbb fokú bíróságot új eljárásra és új határozat hozatalára utasító végzést anonimizált formában díj ellenében bárki megismerheti, ha az ítélet jogerőre emelkedésétől számítva három hónap eltelt.

A díj mértékének meghatározásánál figyelemmel kell lenni az egyéb másolati illeték mértékére, valamint arra, hogy az anonimizálás komoly precizitást igénylő, adott esetben a határozat többszöri figyelmes elolvasását, az adatok értelmezését és jogalkalmazást feltételező művelet, melynek a költségeit a bíróságok irányába e díj útján kompenzálni kell. A 300 Ft/oldalas, illetve határozatonként legfeljebb 5000 Ft-os díj megfelelően kompenzálja a bíróságok ezen új feladattal összefüggésben felmerült többletmunkáját.

A 11. §-hoz

A törvény 11. §-a a Pp. 121. §-a (1) bekezdésének f) pontját pontosítja akként, hogy a közvetítői eljárásra való utalás csak akkor kötelező kelléke a keresetlevélnek, ha a jogvitában megelőzőleg volt folyamatban közvetítői eljárás, egyúttal a rendelkezést külön bekezdésbe helyezi át, így arra nem fog vonatkozni a Pp. 130. §-a (1) bekezdésének i) pontja.

A 12-13. §-hoz

1. Tapasztalati tény, hogy a vitarendezés, ezen belül a jogviták rendezésének leghatékonyabb módja az egyezség. Ebben az esetben ugyanis a felek maguk rendezik el egymással problémájukat, semmilyen formai kötöttség nem szabályozza magatartásukat, ráadásul az egyezségkötés költségei nyilvánvalóan eltörpülnek egy peres eljárás költségvonzataihoz képest, nem is beszélve az időtényezőről. Ezeken felül azonban a legfontosabb előny, hogy az egyezség után a felek jó viszonya sokkal valószínűbben állhat helyre, mint egy per lezárása után. Az ítélethirdetéssel együtt ugyanis az egyik fél (per)nyertes, a másik fél (per)vesztes lesz, és így pszichológiailag is eltérő pozícióba kerülnek, ez a különbségtétel pedig gátolhatja a későbbiekben a korrekt légkör kialakulását. Azaz az igazságszolgáltatás sok esetben még a helyes ítélettel is elidegeníti egymástól a feleket. Egyezségkötés esetén a felek egyenlő pozícióban maradnak, egyikük sem érzi vesztesnek magát, és így a jövőben is baráti, korrekt viszonyban állhatnak egymással, újabb üzleteket köthetnek, ezáltal is élénkítve a gazdaság működését.

1993. január 1-je előtt gazdasági perekben a Pp. 371. §-a úgy rendelkezett, hogy a keresetlevél benyújtása előtt a feleknek meg kellett kísérelniük vitájuk peren kívül történő elintézését. Evégből az egyik félnek a vitás kérdésben elfoglalt álláspontját a vele szemben álló másik féllel írásban részletesen közölnie kellett, aki arra a kézhezvételtől számított tizenöt nap alatt a teljes tényállásra kiterjedő részletes írásbeli választ volt köteles adni. Az eljárást mellőzhették, ha a felek a közöttük felmerült véleményeltérésről közös jegyzőkönyvet készítettek. A rendelkezés célja nyilvánvalóan a békés vitarendezés elősegítése, annak meghiúsulása esetén a per előkészítése volt.

A német polgári eljárásjogi kódex, a ZPO 2001-es módosítása bevezette a kötelező egyezségi tárgyalást (Güteverhandlung), nem sok teret engedve a bírói mérlegelésnek: minden ügyben meg kell kísérelni a felek között az egyezség létrehozását a tárgyalás előtt, kivéve ha annak létrehozására nincsen ésszerű esély, vagy az egyezségkötés már korábban meghiúsult [ZPO § 278]. Az egyezségi tárgyaláson a bíróság köteles az ügy jogi és ténybeli kérdéseit a felekkel megvitatni, szükség esetén pedig a felek irányába kérdést feltenni. Ha a felek maguktól nem állapodnak meg, a bíróság egyezségi javaslatot készíthet [ZPO § 275], amely felől a felek döntenek. Ha nem jön létre így sem egyezség, az eljárás már „rendes” peres tárgyalásként folytatódik [ZPO § 279]. A módosítás célja a békés vitarendezés elvének hathatósabb érvényre jutása.

Az elmúlt évtizedben Európában sorra hozták meg azokat a törvényeket, melyek a közvetítői eljárást szabályozzák. 1995-ben Franciaországban, 1999-ben Angliában és Walesben, 2004-ben Olaszországban, Ausztriában és a Svájci Államszövetség Genfi Kantonjában született ilyen tárgyú jogszabály. Ezen országokban a közvetítést jellemzően nem bíró végzi, a közvetítőnek nem is áll jogában érdemi és jogi tanácsokat adnia a felek részére. Tipikusnak tekinthető az is, hogy a mediáció lehetőség, jellemzően a peres eljárás elején, illetve folyamatában a bíróság javasolja a felek részére a közvetítő igénybevételét, és pozitív válasz esetén erre az időre felfüggeszti a pert. A közvetítő segítségével megkötött egyezséget aztán - ha az a jogszabályoknak megfelel - a bíró jóváhagyja.

Anglia és Wales esetében azonban a feleknek a per megindítása előtt kötelezően meg kell fontolniuk, hogy közvetítői eljáráson vegyenek részt, de a peres eljárás során is a bíróság bármikor javasolhatja a közvetítői eljárást. A kisebb súlyú kereskedelmi ügyekben (jellemzően rendezetlen számlák miatt keletkezett jogviták) pedig perindítást megelőzően kötelező a mediáció. Ha a fél nem kíván részt venni a közvetítői eljáráson, a perben még pernyertesség esetére sem ítélhetnek meg számára perköltséget.

Az angol jogalkotó indokai között, mellyel a kereskedelmi ügyekben történő mediáció bevezetését indokolta, kiemelhető, hogy ez a vitarendezési mód az üzleti életben különösen eredményes lehet, hiszen a mediáció útján a feleknek lehetőségük van arra, hogy egy pártatlan harmadik személy segítségével, részleteiben nem szabályozott eljárásban saját maguk rendezzék konfliktusaikat. A közvetítés építő jellegű folyamatként jellemezhető, melyben a közvetítőnek a megállapodás felek általi létrehozásában kulcsfontosságú szerepe van. A kereskedelmi viták (gazdasági szereplők jogvitái) szempontjából a mediáció lehetséges előnyei a következők: olcsóbb, gyorsabb és természetesebb, mint a bírósági eljárás, együttműködésre késztet, jobban kifejezi a felek igényeit, megőrzi az üzleti kapcsolatokat, a megállapodás a felek „terméke”, kevesebb végrehajtási problémát vet fel, mint a bírósági határozatok.

2. A jogi személy cégek egymás közötti pereiben (a gazdasági perek egy jelentős része, ahol megyei bírósági hatáskörben bevezetésre kerül az ügyvédkényszer is) célszerű a permegelőző eljárásokra nagyobb hangsúlyt fektetni úgy, hogy alternatív eljárásformák előzetes alkalmazását írná elő a Pp. ezen percsoportban. A jogintézményeknek egyrészt perelőkészítési funkciója lenne (jogvita konkretizálása, felek és képviselőik adatainak, elektronikus elérhetőségük kölcsönös megismerése stb.), másrészt elterelésre is alkalmasak lennének, azaz a bíróság közreműködése nélkül egyezséget köthetnének. A keresetlevél benyújtása előtt e perekben az alábbi permegelőzési, perelőkészítési formát kellene alkalmazniuk a feleknek:

A perindítást megelőző egyeztetést a Pp. 1992. december 31-ig hatályban volt 371. §-ának megfelelő módosításával állítja vissza a törvény. Az eljárásnak az egyezség megkötésének elősegítése valamint a per előkészítése mellett technikai célja is lesz, nevezetesen a felek ekkor állapodnának meg arról, milyen rövid úton tudnak kommunikálni egymással és a bírósággal (e-mail cím, telefon, telefax), tájékoztatnák egymást jogi képviselőik személyéről, azok elérhetőségéről, valamint az ügyre vonatkozó részletes álláspontjukról. Az eljárás végén készült jegyzőkönyv, illetve a Pp. rendelkezései alapján történt levélváltás - ha nem születik egyezség - perindítás esetén a keresetlevél mellékletét képezi.

Ha a leendő alperes indokolatlanul zárkózik el a tárgyalásoktól, a bíróság a perköltségviselésről szóló döntés keretében szankcionálhatja őt.

A módosítás kizárja ezen előzetes eljárás kötelező alkalmazását azokban az eljárásokban, ahol erre vagy időhiány miatt nincs lehetőség, vagy az ügy tárgya azt nem teszi lehetővé. Ugyanígy nem kötelező a per előtti egyeztetés ha fizetési meghagyásos eljárást indít a jogosult a kötelezett ellen.

3. A törvény egyidejűleg rendelkezik arról, mit kell tennie a bíróságnak, ha észleli, hogy a keresetlevél államtitkot vagy szolgálati titkot tartalmaz. Ekkor megkeresi a minősítőt a megismerési engedély megadása végett, ennek megérkezése után kézbesíti a keresetlevelet az alperes részére. Ha a minősítő az engedélyt nem adja meg, az új 192/A. § értelmében a keresetlevél államtitkot vagy szolgálati titkot tartalmazó részét a bíróság nem kézbesíti az alperesnek, hanem azt a per eldöntése szempontjából figyelmen kívül hagyja.

4. A módosítás megteremti a koherenciát a 124. § (2) bekezdése és a 130. § (1) bekezdésének i) pontja között, amikor mindkét helyen egyértelműen kimondja, hogy a jogi képviselővel eljáró, de egyeztetési kötelezettségét elmulasztó fél keresetét idézés kibocsátása nélkül el kell utasítani. A 130. § újbóli egységes szerkezetben történő kimondása kodifikációs szempontból indokolt, mivel a §-t már többször módosították, és a jogalkalmazást jelentősen megkönnyíti az egységes, koherens újbóli kihirdetés (ez ugyanis a Pp. egyik kulcsrendelkezése). A 130. §-ban a hatályos szöveghez képest az egyetlen módosulás az (1) bekezdés i) pontjának „és a 121/A. § (2) bekezdésének a) vagy b) pontjában” szövegrésze (új szövegrész beiktatása).

A 14. §-hoz

A törvény ezen §-a a bíróság és a sajtó viszonyát a közelmúltban felmerült problémákra is figyelemmel törvényi szinten szabályozza. A nyilvános tárgyaláson való kép- és hangfelvétel készítése tekintetében a Pp. jelenleg kifejezett rendelkezést nem tartalmaz, az alacsonyabb szintű szabályozás pedig alkotmányossági szempontból aggályos.

A szabályozás leköveti a büntetőeljárásról szóló 1998. évi XIX. törvény (a továbbiakban: Be.) rendszerét, amely a gyakorlatban bevált, összhangban van továbbá a Polgári Törvénykönyvvel és az Alkotmánybíróság személyiségi jogra vonatkozó határozataival. Előnye, hogy a nyilvános tárgyaláson főszabály szerint külön engedély nélkül lehet felvételt készíteni a bíróság személyzetéről és az ügyészről. A perben résztvevő összes többi személyről azonban kizárólag hozzájárulása esetén lehet kép-, illetve hangfelvételt készíteni.

Mivel a felvétel készítésének kizárólag a nyilvános tárgyaláson van relevanciája, zárt tárgyaláson nyilvánvalóan nem lehet semmilyen felvételt készíteni - leszámítva a jegyzőkönyv-készítés céljára történő hangfelvétel-rögzítést.

A 15. §-hoz

Régi, a bírói gyakorlatban felmerült jogértelmezési kérdést rendez a törvénynek a Pp. 136/A. §-át módosító rendelkezése. Az értelmezési probléma lényege, hogy a bírósági meghagyási ellen előterjesztett ellentmondás alapján kitűzött tárgyaláson a bíróság köteles-e a bírósági meghagyást hatályában fenntartani, ha a tárgyaláson meg nem jelenő alperes - ellentmondásában vagy azt követően - érdemi védekezést tartalmazó ellenkérelmet terjesztett elő, és kifejezetten kérte a tárgyalás távollétében történő megtartását.

Az egyik álláspont szerint a Pp. hatályos szövege csak a felperes számára biztosítja a tárgyalás távollétében történő megtartásának kérését: az alperes ilyen tartalmú kérelmet nem terjeszthet elő, ezzel nem mentesítheti magát a mulasztás jogkövetkezményei alól.

A másik - többségi - értelmezés lényege a következő: A peres felek eljárási jogai közötti - említett - különbségtétel ellentétes a Pp. 2000. január 1-jétől hatályos 2. § (1) és (4) bekezdéseinek rendelkezéseivel. A bírósági peres eljárással szemben megfogalmazott törvényi követelmények értelmében a bíróság feladata az Emberi Jogok Európai Egyezményének 6. Cikke nyomán megfogalmazott, ún. „fegyverek egyenlősége” elvnek megfelelően a perek tisztességes lefolytatása, valamint a Pp. rendelkezéseinek az alapelvekkel - így a Pp. 3. §-a értelmében a felek önrendelkezési jogát, cselekvési autonómiáját kifejező rendelkezési elvvel - összhangban történő értelmezése. Mindamellett az alperes mulasztását fogalmilag kizárja, már az is, ha az alperes a keresettel szemben - akár az ellentmondásában, akár az azt követő beadványában - az ellenkérelemnek megfelelő tartalmú érdemi védekezést terjesztett elő. Nincs olyan jogi érdek, ami a bírósági meghagyás hatályban tartását indokolná abban az esetben, ha a per vitelében az alperes részéről olyan pozitív tartalmú elmozdulás (az érdemi védekezés előterjesztése) van, ami mellett a bírósági meghagyás kibocsátására nem került volna sor. Az ettől eltérő értelmezés nem hozható összhangba a bírósági meghagyásnak a III. Ppn. általi bevezetésével elérni kívánt céllal, ami arra irányult, hogy az ügyei vitelében hanyag, nemtörődöm magatartást tanúsító alperest szankcionálja. Ennél fogva a mulasztás megítélése szempontjából - függetlenül attól, hogy az alperes részéről van-e a tárgyalás távollétében történő megtartására irányuló nyilatkozat - annak van meghatározó jelentősége, hogy az alperes a keresetre érdemben válaszolt, vagyis az ellenkérelmét - választása szerint - írásban előterjesztette. Ezt az értelmezést erősíti az is, hogy Pp. hatályos 136. §-ának (2) bekezdése az első tárgyalás elmulasztása esetén elve kizárja a bírósági meghagyás kibocsátását, ha az alperes írásban védekezet. Értelmetlen ezért ezt a következményt alkalmazni a második tárgyalás esetén, ha az előtt védekezik írásban az alperes.

Fentiekhez mérten a Pp. 136/A. § (4) bekezdésének hatályos szövege sérti az alperes cselekvései autonómiáját, mivel anélkül, hogy az alperes személyes megjelenés terhe mellett történő idézésének feltételei fennállnának - indokolatlanul az alperes fizikai jelenlétéhez köti, hogy figyelembe vehető-e a már írásban előterjesztett ellenkérelme. A Pp. vitatott - feltétel nélkül érvényesülő - szabálya a továbbiakban nem tartható fenn, éppen ezért azt úgy kell módosítani, hogy a meghagyás után írásban érdemben védekező alperessel szemben a meghagyást ne lehessen hatályában fenntartani.

A 16. §-hoz

Az érdekelt gazdálkodó szervezet nyilvántartási számának és adószámának bíróság általi megállapítása a végrehajtási eljárás megkönnyítése végett szükséges.

A 17. §-hoz

1. Tapasztalati tény, hogy a vitarendezés, ezen belül a jogviták rendezésének leghatékonyabb módja az egyezség. Ebben az esetben ugyanis a felek maguk rendezik el egymással problémájukat, semmilyen formai kötöttség nem szabályozza magatartásukat, ráadásul az egyezségkötés költségei nyilvánvalóan eltörpülnek egy peres eljárás költségvonzataihoz képest, nem is beszélve az időtényezőről. Ezeken felül azonban a legfontosabb előny, hogy az egyezség után a felek jó viszonya sokkal valószínűbben állhat helyre, mint egy per lezárása után. Az ítélethirdetéssel együtt ugyanis az egyik fél (per)nyertes, a másik fél (per)vesztes lesz, és így pszichológiailag is eltérő pozícióba kerülnek, ez a különbségtétel pedig gátolhatja a későbbiekben a korrekt légkör kialakulását. Azaz az igazságszolgáltatás sok esetben még a helyes ítélettel is végleg elidegeníti egymástól a feleket. Egyezségkötés esetén a felek egyenlő pozícióban maradnak, egyikük sem érzi vesztesnek magát, és így a jövőben is baráti, korrekt viszonyban állhatnak egymással, újabb üzleteket köthetnek, ezáltal is élénkítve a gazdaság működését.

A Pp. a perbeli egyezséget jelenleg a tárgyalás szabályai között, a 148. §-ban szabályozza, kimondva, hogy „a bíróság a per bármely szakában megkísérelheti, hogy a felek a jogvitát vagy a vitás kérdések egy részét egyezséggel rendezzék”. A Pp. ezen túlmenően a 127. § (2) bekezdésében lehetővé teszi, hogy a fél ellenfelét egyezségi kísérletre idézze. Ha az egyezség nem jön létre, az eljárás perként folytatódik. A hatályos Pp. tehát lehetőséget biztosít arra, hogy a felek jogvitájukat egyezséggel rendezzék, s erre az illetékekről szóló 1990. évi XCIII. törvény (a továbbiakban: Itv.) mérsékelt és kedvezményes mértékű illetékek alkalmazásával kívánja ösztönözni a feleket.

2. A közvetítői tevékenységről szóló 2002. évi LV. törvény (a továbbiakban: Kvt.) megalkotásával az Országgyűlés célja az volt, hogy a polgári jogviták bíróságon kívüli rendezésének elősegítésével biztosítsa a jogkereső állampolgárok részére a közöttük felmerült vitás ügy megoldásához vezető alternatív vitarendezés lehetőségét. A közvetítés, mint sajátos permegelőző, konfliktuskezelő, vitarendező eljárás a vitában érdekelt felek kölcsönös megegyezése alapján a vitában nem érintett harmadik személy, a közvetítő bevonása mellett teremti meg azt a lehetőséget, hogy a felek közötti vita - lehetőség szerint - az annak megoldását tartalmazó írásbeli megállapodással zárulhasson le. A közvetítő pártatlansága garantálhatja a távolságtartást, de egyben a közvetítő által megteremtett bizalomteli légkör szükséges elsősorban ahhoz, hogy a felek őszintén feltárják valódi érdekeiket, szükségleteiket, felszínre kerülhessenek az igazán fontos (addig gyakran elhallgatott vagy eltorzított) információk, tehát a felek kezdő pozíciójukból kimozdulva fokozatosan egy integratív-érdekalapú tárgyalási formába váltsanak. Lényeges szemléletbeli változást hozhat tehát, ha a vitás felek egy pártatlan harmadik személy, a közvetítő bevonásával, de saját felelősségükre, lényegében együtt, közösen alakítják ki a vitás ügyük megoldását célzó megegyezést, szükség szerint az azt tartalmazó írásbeli megállapodást, és nem egy kívülálló személytől (pl. bíró, ügyvéd, közjegyző vagy más döntéshozatalra felkért személy) várják a megoldást.

Az új jogintézmény - az előzetes elvárások szerint - a szemléletbeli változás okán hozzájárulhat a hazai konfliktuskezelő kultúra kialakításához és megszilárdításához is, ugyanakkor az érdekelt felek konfliktusainak megoldására gyorsabb és olcsóbb megoldást kínálhat, harmadrészt egyik fontos eleme lehet a bíróságok tehermentesítésének.

Az utóbbi öt év tapasztalatai alapján megállapítható, hogy a törvény hatályosulása megtörtént, a polgári jogi jogviták körében bevezetett alternatív vitarendezési mód beépült jogrendszerünkbe. A közvetítői névjegyzékben szereplő közvetítők felkérésük esetén el tudják látni feladataikat, ugyanakkor a közvetítés, mint alternatív vitarendezési mód igénybevételének lehetősége biztosított a jogkereső állampolgárok részére. Továbbra is nagy hangsúlyt kell azonban helyezni arra, hogy a közvetítés intézménye egyre szélesebb körben váljon ismertté és nemcsak a jogkereső állampolgárok, hanem a jogalkalmazók körében is. Nem lehet azonban figyelmen kívül hagyni azt a tényt, hogy a közvetítés intézményének minél szélesebb körben történő megismertetése csak az egyik tényezője lehet annak az elvárásnak, hogy egyre többen a közvetői eljárás keretében kíséreljék meg megoldani vitás ügyüket. A közvetítés keretében történő vitarendezés megindítása ugyanis a felek önkéntes elhatározásán alapul és a közvetítői eljárásban a felek saját döntése az, amely a megállapodáshoz vezető megoldást meghatározza. Ez pedig továbbra is azt feltételezi, hogy jelentős szemléletbeli változásnak kell bekövetkeznie a jogkereső állampolgárok és bizonyos esetekben a jogalkalmazók körében, mert csak ebben az esetben valósulhat meg teljes mértékben az az elvárás, hogy a lehető legtágabb körben éljenek a közvetítés igénybevételével vitás ügyük megoldásában a természetes személyek, szervezetek. A gyakorlati tapasztalatok azt mutatják, hogy a szervezetek esetében a Kvt. hatálybalépését követően érezhetően megnőtt az igény a közvetítés igénybevétele iránt, amely a bírósági eljárás költségeinek csökkentése és az eljárás időtartamának lerövidülése okán jelentős gazdasági kihatással járhat.

3. A Kormány a közvetítés társadalmi megismertetésének fokozottabb elősegítését elengedhetetlenül szükségesnek tartja azért, hogy a jogvitákat mind többen békés módon oldják meg. Ennek egyik kiváló eszköze lehet, hogy a bíróság tájékoztatná a feleket a közvetítői eljárás igénybevételének lehetőségéről. Noha a felek ekkor már perben állnak, a per során is lehet egyezséget kötni, melynek létrehozásában a közvetítő is segédkezhet. Az egyezség szabályainál ezért ki kell mondani, hogy a bíróság indokolt esetben a közvetítés (mediáció) lehetőségéről tájékoztassa a feleket. Ez a rendelkezés mindenképpen előmozdítaná a közvetítői eljárás szélesebb körben való megismerését, s a bíróság is abban az esetben hívná fel a felek figyelmét erre az alternatív vitarendezési útra, amely ügyben előreláthatólag sikeres lesz a közvetítő eljárása. Annak érdekében, hogy ez ne egy formális és éppen ezért hatástalan figyelmeztetés legyen, csak olyan esetben kellene a bírónak a feleket kioktatnia, amikor maga is lát esélyt arra, hogy a jogvita békés úton, közvetítő igénybevételével rendezhető.

Ha a felek igénybe vennék a közvetítőt, a pert - ellentétben a külföldi példákkal - nem felfüggeszteni, hanem szüneteltetni kellene. Itt ugyanis nem előkérdésről van szó, amely a per későbbi eldöntését befolyásolná, hanem éppen egy olyan egyezség tető alá hozása iránti kísérletről, mely szükségtelenné teheti a per további folytatását, érdemi eldöntését. Jelenleg is gyakran fordul elő, hogy a felek éppen azért kérik közösen az eljárás szünetelését, hogy peren kívül egyezzenek meg egymással.

Ha a felek kérik a per szünetelését, a rendelkezésükre álló idő alatt megkísérelhetnék közvetítővel kidolgozni egyezségüket, melyet aztán a bíróság jóváhagyhatna. A közvetítés sikertelensége esetén bármelyik fél kérhetné az eljárás további folytatását.

A 18-19. §-hoz

A törvény 3. §-ával módosított Pp. 73/B. § új (5) bekezdése szerint ha jogi képviselővel a felperesnek kell rendelkeznie, és a 73/B. § (2)-(4) bekezdése alkalmazásának nincs helye, a jogi képviselővel nem rendelkező felperest a bíróság a per megindítását megelőzően hiánypótlásra hívja fel (95. §), ha pedig a felperes a megszűnt jogi képviseletének pótlásáról felhívás ellenére nem gondoskodik, a bíróság a pert megszünteti a Pp. 157. §-ának új i) pontja és 158. §-ának (5) bekezdése szerint. A rendelkezést a per minden szakaszában alkalmazni kell, kivéve azon perorvoslati szakaszt, amelyben a felperes élt perorvoslati kérelemmel, akkor ugyanis a jogkövetkezmény az elutasítás.

A Pp. 157. §-ának a)-h) pontjait - változatlan tartalommal - kodifikációs okokból kell ismételten kimondani.

A 20. §-hoz

1. A Pp. 167. §-ának módosítására négy okból van szükség: Egyrészt - mivel az adatkezelésnek nincs ésszerű célja - el kell hagyni a tanú foglalkozására vonatkozó adat közlésének kötelezettségét. Ez természetesen nem jelenti azt, hogy a bíróság - ha a tanú szavahihetőségének, a jelenségek megfelelő értékelési képességének stb. a megállapítása végett ez szükséges - nem kérdezhetne rá a tanú foglalkozására, azonban ennek kizárólag a kihallgatás során, és nem minden esetben van helye. Másrészt a gyakorlatban nem működik az a rendelkezés, hogy a fél a tárgyalásra bejelentés nélkül állít elő tanúkat: ebben az esetben a tanúkat a bíróság nem mindig tudja kihallgatni (a tárgyalást nem úgy ütemezte), emellett a fél sokszor feleslegesen állít elő nagyszámú tanút ugyanannak a ténynek a bizonyítására, ami az eljárás elhúzódása mellett felesleges költségeket is okozna. Éppen ezért kötelezővé kell tenni az előzetes bejelentést. Harmadrészt a tanúbizonyításnál is lehetővé kell tenni - a 190. § (2) bekezdéséhez hasonlóan -, hogy ha a tanút a bizonyító fél ellenfele ismeri, az ellenfelet is lehessen kötelezni arra, hogy a tanú idézhetősége érdekében adatait a bíróságnak a bizonyító fél kérelmére bejelentse. Negyedik, de legfontosabb módosítás a tanú személyi adatai zártan történő kezelésének a bevezetése a polgári perben.

2. A tanúvédelem kérdését illetően a Be. valamint a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban Ket.) rendelkezéseihez képest a Pp. hiányos. A tanúzási hajlandóság - mely a bizonyítás hatékonyságát alapvetően befolyásolja - nagymértékben függ attól, hogy de facto járhat-e bármiféle hátránnyal a tanúnak, ha vallomást tesz. Ezt a problémát a büntetőeljárásban és a közigazgatási eljárásban a jogalkotó már megoldotta, csak a polgári per tanúja van kiszolgáltatott helyzetben, és a vesztes fél adott esetben a tanún bosszulja meg a per számára kedvezőtlen végkimenetelét.

Az Alkotmánybíróság a 91/2007. (XI. 22.) AB határozatában megállapította: „az Országgyűlés az Alkotmány 70/A. § (1) bekezdésében meghatározott, a hátrányos megkülönböztetés tilalmát sértő mulasztásban megnyilvánuló alkotmányellenességet idézett elő azáltal, hogy a polgári eljárásban nem teremtett lehetőséget a tanú személyi adatainak zártan kezelésére, ha a büntetőeljárásban a tanút már ilyen védelemben részesítették, azonban a bíróság a bűncselekménnyel, illetve a bíróság által elbírált szabálysértéssel okozott kár megtérítése iránt a büntetőeljárásban érvényesített polgári jogi igényt egyéb törvényes útra utasította.”

Az Alkotmánybíróság indokolása szerint a homogén csoportba tartozó tanúk - azaz a büntetőeljárás, a szabálysértési eljárás és a polgári eljárás tanújának - eljárási pozíciója összevethető és lényegét tekintve azonos. „A tanúvallomás mind a büntetőeljárásban, mind a polgári eljárásban fontos, sok esetben pótolhatatlan bizonyítási eszköz, a tanú vallomástételi kötelezettsége igazságszolgáltatási érdek. A bíróságok alkotmányos jogvédelmi funkciójának gyakorlásához elengedhetetlen a tanúzásra képes és alkalmas személyeknek az igazságszolgáltatásban való közreműködése, adott esetben alkotmányos alapjogaiknak a korlátozása árán is - állapította meg az Alkotmánybíróság a 75/1995. (XII. 21.) AB határozatban (ABH 1995, 376, 384.). A tanúskodás kikényszeríthető kötelezettséget jelent mindenki számára, aki az ország területén tartózkodik; mindkét eljárásban a tanú helyzetét az eljárási jog által szankcionálható és kikényszeríthető kötelezettségek túlsúlya jellemzi (Be. 93. §, 106. §, Pp. 185. §). Ezen túlmenően a tanút mindkét eljárásban terheli az igazmondás kötelezettsége, mind a büntetőeljárásban, mind pedig a polgári eljárásban elkövetett hamis tanúzás büntetendő magatartás (a Büntető Törvénykönyvről szóló 1978. évi IV. törvény 238. §).

Az Alkotmánybíróság a kártalanítási, illetve visszatérítési igény (Be. 580-581. §, 585. §) érvényesítésének a büntető, illetve a polgári bíróság előtti eljárási rendjét vizsgáló 23/1995. (IV. 5.) AB határozatban megállapította: Az azonos jellegű polgári jogi igények érvényesítési rendje között való különbségtétel, amely a büntetőeljárási törvényben szabályozott egyes polgári jogi igények érvényesítésénél pusztán a Be. eltérő eljárási rendjéből adódóan lényeges eljárási garanciák mellőzéséhez vezet, az Alkotmánynak az önkényes megkülönböztetést tiltó 70/A. §-ába ütközik. (ABH 1995, 115, 120.)

Az Alkotmánybíróság a jelen ügyben úgy értékelte, hogy a törvényalkotó nem mérlegelte hasonló figyelemmel és körültekintéssel a büntetőeljárásban - személyi adatainak zártan kezelésével - védelmet élvező tanú érdekeit akkor, amikor a büntető bíróság döntése következtében a sértett a bűncselekménnyel okozott kár megtérítése iránti igényét már csak a polgári bíróság előtt érvényesítheti. Mivel a törvényalkotó lehetőséget teremtett egyrészt a bűncselekményből eredő kár érvényesítésére a büntetőeljárásban, másrészt a büntetőeljárásban tanúként szereplő személyek személyes adatainak védelmére, ennek a védelemnek a megvonása az ugyanazon jogalapból származó követelés polgári perbeli érvényesítése során továbbra is tanúként közreműködni köteles személyektől, olyan megkülönböztetés, amelynek nincs a tárgyilagos mérlegelés szerint ésszerű oka, azaz önkényes, így sérti a hátrányos megkülönböztetés alkotmányos tilalmát.

Erre tekintettel az Alkotmánybíróság a mindkét eljárásban tanúként közreműködésre köteles személyek életének, testi épségének, és szabadságának védelmét szolgáló jogszabályi lehetőségek indokolatlan eltérése miatt - az indítvány keretei között - a mulasztásban megnyilvánuló alkotmányellenességet megállapította, és az Abtv. 49. § (1) bekezdésének megfelelően, határidő tűzésével felhívta a törvényhozót jogalkotási kötelezettségének teljesítésére.”

Az új szabályozás kialakításakor mindenekelőtt arra kell figyelemmel lenni, hogy ellentétben a büntetőeljárással - ahol a tanú adatait jellemzően a közvádló ismeri, akitől azt nem kell megóvni -, a polgári eljárásban a tanú adatait a felek jelentik be a bíróságnak és a másik félnek is, akár a keresetlevélben, akár egyéb beadványban vagy a tárgyaláson szóban. Mivel ebben a rendszerben mindkét fél tudomást szerez a másik tanújának adatairól, és a tanú csak később kerül egyáltalán abba a pozícióba, hogy az adatainak zártan való kezeléséről nyilatkozhasson, alapjaiban kell megváltoztatni a szabályozást. Egyrészt a tanút megidézni kérő fél kötelességévé kell tenni, hogy tanújától előzetesen tudakozódjon, igényli-e személyi adatainak zártan kezelését - hiszen a tanú maga csak később tud erről a bíróság felé közvetlenül nyilatkozni. Ki kell emelni azt is, hogy ugyan az idézett AB határozat kifejezetten a bűncselekménnyel okozott kár megtérítése iránti per tanújainak csoportját tekintette homogénnek a büntetőeljárás tanújaival, ez a megállapítás megáll az előbbi polgári per és egy egyéb jelentősebb súlyú polgári per tanújainak összehasonlításakor is.

Azaz a szabályozásnak egyrészt minden polgári perre vonatkoznia kell, másrészt részben a félre kell hárítania annak felelősségét, hogy tanúja érdekeit a tanúkihallgatásig az adatok zártan kezelését illetően érvényesítse. Éppen ezért a tanút megidézni kérő fél a tanú előzetes nyilatkozata alapján a tanú kihallgatása előtt csak olyan iraton jelentheti be a megidézni kért tanú személyi adatait (a tanú nevét csak különösen indokolt esetben ideértve), amely nem kerül kézbesítésre az ellenfélnek. Ennek legkönnyebben kivitelezhető formája, ha a beadványban az ellenfél számára is megküldendő lapokon csak a tanú neve (vagy valamilyen egyéb jelölés, szám, jelige stb.) szerepel, míg külön lapon egy példányban a bíróság részére megküldésre kerül a tanú idézhető címét (például lakásának vagy munkahelyének címét), adott esetben nevét is tartalmazó irat.

Ha a tanú adatait a fél a tárgyaláson jelenti be, a fenti adatokat írásban kell egy példányban a bíróságnak átadnia.

Ha a fél előzetesen nem tudja nyilatkoztatni a tanút, úgy kell eljárnia, mintha a tanú a személyes adatai zártan kezelését kérte volna (a nevének zártan kezelése kivételével).

A 21-22. §-hoz

A törvény védi az üzleti titkot. A Polgári Törvénykönyvről szóló 1959. évi IV. törvény (a továbbiakban: Ptk.) 81. §-ának (2) bekezdése szerint „üzleti titok a gazdasági tevékenységhez kapcsolódó minden olyan tény, információ, megoldás vagy adat, amelynek nyilvánosságra hozatala, illetéktelenek által történő megszerzése vagy felhasználása a jogosult jogszerű pénzügyi, gazdasági vagy piaci érdekeit sértené vagy veszélyeztetné, és amelynek titokban tartása érdekében a jogosult a szükséges intézkedéseket megtette”. A Pp. az üzleti titok védelmét az iratbetekintési szabályokkal, továbbá a tanúzási akadályok és az iratbeszerzési korlátozások révén biztosítja.

A peres felek a tág definíció és a szintén széles körű perjogi lehetőségek révén könnyen akadályozhatják egymás rovására a bizonyítási eljárás megfelelő lefolytatását.

A Pp. 169. §-a az üzleti titkot, mint abszolút tanúzási akadályt szabályozza. A hivatkozott § (2) bekezdése szerint „a tanú, ha a titoktartás alól felmentést nem kapott, nem hallgatható ki olyan kérdésről, amely államtitoknak vagy szolgálati titoknak minősül, vagy amelyre az üzleti titokra vonatkozó titoktartási kötelezettsége kiterjed, kivéve, ha az a közérdekű adatok nyilvánosságára és a közérdekből nyilvános adatra vonatkozó külön törvényi rendelkezések alapján nem minősül üzleti titoknak”. A Pp. tehát az üzleti titkot az állam- és szolgálati titokkal egy szinten szabályozza - és rekeszti ki a bizonyítékok köréből -, magasabb szinten, mint a legalább ugyanolyan jelentősen személyiségi jogokat érintő ügyvédi, orvosi stb. titkot.

Amíg az állam- és szolgálati titok esetében, melyek titokban maradásához köz- és nemzetbiztonsági érdek fűződik, a jogalkotó állam részéről érthető, hogy azokat abszolút tanúzási akadálynak minősíti, addig az üzleti titok esetében, melynek gazdája és birtokosa is magánjogi jogalany (még akkor is, ha adott esetben költségvetési szerv vagy az állam üzleti titkáról van szó), és amelynek a köre amúgy is sokkal szélesebb, indokolatlan a kiemelés. Éppen ezért indokolt az üzleti titkot a relatív tanúzási akadályok között szabályozni. A módosító rendelkezés ugyanakkor nem mentesíti a tanút az üzleti titok megsértésének polgári jogi jogkövetkezményei alól.

A 23-25. §-hoz

A Pp. új 171/A. §-a a tanú személyi adatai zártan kezelésének a bíróságra háruló kötelezettségeit állapítja meg. Így a bíróság a tanú személyi adatait az iratok között elkülönítve, zártan kezeli, akár ha azokat a fél a 167. § (3) vagy (4) bekezdésében maghatározott módon jelentette be, akár ha a kihallgatása előtt a tanú ezt kéri. A tanú személyi adatait csak a bíróság, a jegyzőkönyvvezető (leíró) és az ügyész jogosult megismerni. A bíróság az eljárás során biztosítja, hogy a tanút megidézni kérő fél és az ügyész kivételével a felek és egyéb perbeli személyek számára az eljárás egyéb adataiból a tanú személyi adatai ne válhassanak megismerhetővé. A tanú személyi adatait tartalmazó külön lapot senkinek nem lehet kézbesíteni, azt a tanút megidézni kérő felet és az ügyészt ide nem értve a felek a bíróságon sem tekinthetik meg, arról másolat nekik nem adható.

A tanúnak értelemszerűen a tárgyaláson van lehetősége először nyilatkozni arról, kívánja-e adatainak zártan kezelését. A Pp. 172. §-a kifejezett pozitív nyilatkozatot kíván meg, azaz a bíróság felhívására a kihallgatás megkezdése előtt a tanúnak kérnie kell személyes adatainak zártan történő kezelését. Ennek hiányában vagy nemleges válasz esetén a zártan kezelést a bíróság megszünteti. Pozitív válasz esetén automatikus a zártan kezelés fenntartása, illetve megkezdése.

Megszünteti a bíróság az adatok zártan kezelését akkor is, ha azokat az ellenfél - pertársaság esetén bármelyik ellenfél vagy ellenérdekű perbeli személy (beavatkozó stb.) - azokat ismeri. Ezzel ugyanis okafogyottá válik az adatok védelme.

Figyelemmel a közvetlenség, a pártatlanság és a tisztességes eljárás elvére, a tanú védelmének a fentebbinél magasabb foka a polgári peres eljárásban nem biztosítható.

A 26. §-hoz

A § a Pp. 180. §-a (1) bekezdésének a pontosítását célozza, konkretizálja a bíróság igazságügyi szakértőt érintő adatkezelési jogosultságának terjedelmét.

A 27. §-hoz

A § a Pp. 183. §-a (2) bekezdésének a pontosítását célozza. Az igazságügyi szakértő nemperes eljárásban történő kirendeléséről és ezzel összefüggésben a Polgári perrendtartásról szóló 1952. évi III. törvény módosításáról szóló 2005. évi XLVIII. törvény (a továbbiakban: Ppm.) megszüntette a szakértői vélemények felülvéleményezésének lehetőségét, és a szakértői testületek által készített szakvéleményt a perben korábban készített szakvéleményekkel egyenlő rangúvá tette. Mivel a gyakorlatban a törvény hatálybalépése után is többször előfordult, hogy a bíróságok a szakértői testületeket felülvéleményezésre rendelték ki, a normaszöveg egyértelművé tétele indokolt.

A 28. §-hoz

A Ppm. - figyelemmel a Pp. 8. §-ára is - hatályon kívül helyezte a Pp. 185. §-a (1) bekezdésének c) pontját, mely a mulasztó szakértő pénzbírságolási lehetőségét tartalmazta. Mivel azonban a 8. § a felek és más perbeli személyek esetében teszi lehetővé a késedelmeskedő pénzbírsággal sújtását, és a szakértő nem „perbeli személy” (mint a beavatkozó, perbehívott stb.), dogmatikailag helyesebb expressis verbis a szakértőre vonatkozó rendelkezések között megállapítani a szankcionálás lehetőségét.

A 29. §-hoz

A szakértő díját megállapító végzés jogerőre emelkedéséről a bíróságnak azért kell a jogerő megállapításától számított 8 napon belül a szakértőt értesítenie, hogy a szakértő a lehető legrövidebb időben eleget tudjon tenni számla-kiállítási kötelezettségének, és mihamarabb az őt megillető díjhoz jusson.

A 30. §-hoz

A rendelkezés a szemletárgy birtokosára is kiterjeszti a tanú adatainak zártan történő kezelésére vonatkozó szabályok alkalmazását.

A 31. §-hoz

A Pp. 191. §-ának a másolat helyett az eredeti okirat bemutatására vonatkozó rendelkezésének módosítására azért van szükség, mert a hatályos szabályozás nem tulajdonít jelentőséget a teljes bizonyító erővel rendelkező másolatok esetében érvényesülő szabályoknak. Ha ugyanis egy másolat közokirati vagy teljes bizonyító erejű magánokirati bizonyító erővel bír (például a közjegyző által közokiratról készített hiteles másolat, vagy a gazdálkodó szervezet által az általa kiállított vagy őrzött okiratról készült okirat), az eredeti okirat bemutatására csak a másolati vélelem megdöntése céljából, ellenbizonyítás keretében kerülhet sor. Ebben az esetben pedig a másolat hamísítatlan voltát megkérdőjelező fél ellenfele csak a 190. § (2) bekezdése szerint kötelezhető az eredeti okirat bemutatására - feltéve ha az nála van. Ha például ugyanis a papíralapú okiratról az illető a 196. § rendelkezései szerint elektronikus okiratot készített, és ezek után a papíralapú okiratot megsemmisítette, vagy az más okból nincs a birtokában, akkor az ellenbizonyítás sikertelensége az ellenbizonyító felet terheli.

A 32. §-hoz

1. A Pp. 192. §-a (2) bekezdésének az a rendelkezése, miszerint a más bíróság, hatóság, közjegyző vagy szervezet az üzleti titkot tartalmazó okiratnak a perbírósághoz való megküldését megtagadhatja, mind célszerűségi, mind alkotmányossági szempontból vitatható. Alkotmányossági szempontból vitatható a rendelkezés, mert az üzleti titkot indokolatlanul védi az államtitokkal és szolgálati titokkal egy szinten, holott más, a törvény által védett titkot nem részesít védelemben; másrészt a titokgazda alperes vagy harmadik személy egyszer már más bíróság, hatóság előtt felfedett üzleti titkára visszaélésszerűen hivatkozhat, és ezzel a felperest végül is a bíróság előtti jogérvényesítéstől [Alkotmány 57. § (1) bek.] zárja el. Célszerűségi szempontból is nehezen indokolható, hogy adott üzleti titkot a perbíróság miért nem ismerhet meg, ha más bíróság, hatóság egyébként annak birtokában van.

A Pp. az üzleti titkot ugyanis megfelelően védi egyrészt a tárgyalás nyilvánosságának korlátozásával [Pp. 5. § (2) bek.], másrészt az iratbetekintési jog gyakorlásának feltételhez kötésével [Pp. 119. § (2) bek.]. Az üzleti titoknak a bizonyítékok köréből való teljes és bírósági mérlegelést sem lehetővé tevő kizárása/kizárhatósága szakmai érvekkel nehezen alátámasztható, és ezért felülvizsgálandó szabálya a törvénynek.

Mindezek alapján tehát a szabad bizonyítás elvével összhangban - a hatékony bizonyítás elősegítése érdekében - a perbíróság számára lehetővé kell tenni, hogy egy adat titok mivoltát mérlegelhesse, ha azt nem tekinti üzleti vagy hivatásbeli titoknak, akkor az adat a per anyagává válhasson, ha pedig a perbíróság az adatot a fenti titoknak minősíti, ő keresse meg a titokgazdát a megismerési engedély beszerzése végett. Hogy a megismerési engedéllyel kapcsolatban a titokgazda ne élhessen vissza, szűk határidőt állapít meg a törvény, és a hallgatást beleegyezésnek tekinti. Ha a titokgazda a megismerési engedélyt kifejezetten nem adja meg, a bíróság a titkot nem hozhatja a felek tudomására, az bizonyítékként nem használható fel és az iratbetekintés során sem ismerhető meg.

A rendelkezéseket értelemszerűen nem kell alkalmazni abban az esetben, ha az okirat tartalma a közérdekű adatok nyilvánosságára és a közérdekből nyilvános adatra vonatkozó külön törvényi rendelkezések alapján nem minősül üzleti titoknak, vagy ha a per tárgyát annak eldöntése képezi, hogy az okirat tartalma közérdekű adatnak minősül-e [lásd a személyes adatok védelméről és a közérdekű adatok nyilvánosságáról szóló 1992. évi LXIII. törvény 21. §-át].

2. Szintén kiegészítendő a Pp. azzal a rendelkezéssel, hogy a per anyagává tett, de az egyik fél által meg nem ismerhető államtitkot vagy szolgálati titkot tartalmazó okiratot a perben bizonyítékként ne lehessen felhasználni. Ebben az esetben ugyanis az egyik fél jellemzően a titoktartás alóli felmentés megadására jogosult szerv, aki elzárja az ellenfelét a titok megismerésétől, így gyakorlatilag képtelenné teszi arra, hogy a bizonyítékra nyilatkozhasson. Ezt a helyzetet a tisztességes eljárás elvére tekintettel ki kell küszöbölni. Természetesen a rendelkezés nem alkalmazható akkor, ha a per tárgyát az állam- vagy szolgálati titoknak minősített adat ilyen minőségének eldöntése képezi, vagy a pert a megismerési kérelem megtagadása miatt indították.

A 33-34. §-hoz

A Pp. jelenleg az okiratok bizonyító ereje tekintetében csak a papíralapú okiratok elektronikus okirattá történő átalakítását szabályozza, az ellenkező irányú átalakítást nem. A gyakorlatban azonban problémát jelent, hogy milyen bizonyító ereje van annak az elektronikus okiratnak, amelyet például kinyomtatnak, és hasonló formai elemekkel látnak el, mint az egyéb papír alapú okiratokat. Ezt a kérdést - a joghézag feloldása végett - a törvény tisztázza: szabályozza az elektronikus okiratokról készült papíralapú okiratok bizonyító erejét, hasonlóan az ellentétes irányú másolatkészítéshez.

A 35-36. §-hoz

A Pp. hatályos szabályai szerint az ítéletet a tárgyalás napján ki kell hirdetni, s a kihirdetést csak akkor lehet - legfeljebb 8 napra - elhalasztani, ha ez az ügy bonyolultsága miatt feltétlenül szükséges. A kihirdetés határnapját ilyen esetben nyomban ki kell tűzni, s a határozatot a kihirdetés napjáig írásba is kell foglalni. Az ítéletet - kivéve, ha annak kihirdetését a bíróság elhalasztotta - annak meghozatalától számított legkésőbb 15 napon belül kell írásba foglalni és az írásba foglalást követő 15 napon belül kézbesíteni kell. Azaz főszabály a tárgyalás napján való szóbeli ítélethirdetés, mely után 30 nappal később kapja meg a fél az ítéletet, míg bonyolult ügyben ugyan külön határnapon történik az ítélethirdetés, de a tárgyalás berekesztése után 8 nappal már megkapja írásban a fél az ítéletet, így a fellebbezési határidő is három héttel hamarabb kezdődik meg.

A szabályozást az utóbbi időben több kritika is érte - főleg bírósági oldalról. Egyrészt azért, mert míg kivételesen a bonyolult ügyben 8 napra lehet halasztani a kihirdetést (azaz a döntést), de ezalatt a 8 nap alatt írásba is kell foglalni az ítéletet, addig egyszerűbb ügyben kétszer annyi idő van az írásba foglalásra, és bár lehet, hogy ezalatt az idő alatt a bíró azt észleli, hogy téves ítéletet hozott szóban, azt már nem változtathatja meg. Ráadásul az egyszerűbb ügyben a fél négyszer annyi idő alatt kapja meg az írásba foglalt ítéletet, mint a bonyolult ügyben, nem is beszélve arról, hogy az ügy egyszerűsége avagy bonyolultsága alapvetően szubjektív megítélés alá esik.

Éppen ezért célszerűnek mutatkozik a szabályozást úgy módosítani, hogy a bíróság szabadon választhatna a külön határnapon a kihirdetés - mely határnap legfeljebb 15 nappal lehetne később a tárgyalás berekesztésétől - és a tárgyalás berekesztése után közvetlenül történő ítélethirdetés között, utóbbi esetben azt 15 napon belül írásba foglalja, és azt további 8 napon belül kézbesítteti. Előbbi esetben a felek átlagosan 15 napot nyernek, hiszen az írásbeli ítéletet a külön határnapon a bíróság átadja részükre, míg utóbbi esetben 8 napot nyernek, hiszen háromhetes határidőn belül ők is megkapják postai úton az ítéletet (a jelenlegi 30 napos határidő helyett). Ezen kívül a bíróság is „időt nyer”, az ügyek többségében ugyanis az eddiginél sokkal több idő fog rendelkezésre állni az ügy végiggondolására, az ítélet meghozatalára.

A 37. §-hoz

A Pp. hatályos 221. §-ának (4) bekezdése indokolatlanul szűkíti a rövidített indokolás alkalmazásának lehetőségét arra az esetre, ha a felek az ítélethirdetés alkalmával - azaz nem az előtt - mondtak le a fellebbezésről. A törvény ezt a lehetőséget kiterjeszti arra az esetre is, amikor a felek az ítélethirdetés előtt mondanak le e jogukról.

A 38. §-hoz

A Pp. 225. §-ának hatályos (1) bekezdése szerint „az ítélet kiegészítését annak közlésétől számított tizenöt nap alatt bármelyik fél kérheti, ha a bíróság a kereseti kérelem vagy az ellenkérelem valamely része felől akár a fő-, akár a mellékkötelezettség tekintetében nem határozott, avagy a perköltség viselése vagy az ítélet előzetes végrehajthatósága felől, habár annak helye lett volna, nem rendelkezett”. Azaz ha a bíróság tárgyi keresethalmazat esetén valamelyik kérelem felől nem határozott, szó szerinti értelmezés alapján a fél nem kérheti az ítélet kiegészítését. Ezt a nyilvánvaló hibát orvosolja a módosítás.

A 39. §-hoz

Mivel a feleknek kiemelt érdekük fűződik ahhoz, hogy egy határozat jogerejének beálltáról tudomást szerezzenek, a törvény 8 napos határidőt ír elő a bíróság számára a jogerő beálltáról szóló értesítés kézbesíttetésére.

A 40-41. §-hoz

A Pp. hatályos 101. §-a szerint ha a fél tartózkodási helye ismeretlen, vagy ha a kézbesítés egyéb elháríthatatlan akadályba ütközik, illetőleg ha a kézbesítés megkísérlése már előre is eredménytelennek mutatkozik, a kézbesítést hirdetmény útján kell teljesíteni. Hirdetményi kézbesítést a bíróság csak a fél kérelmére és csak az annak alapjául szolgáló ok valószínűsítése esetében rendelhet el. Ha az előadott tények valótlannak bizonyulnak, és a fél erről tudott, vagy kellő gondosság mellett tudhatott volna, a hirdetményi kézbesítés és az azt követő eljárás érvénytelen, a felet pedig a felmerült költségben és ezenfelül pénzbírságban is el kell marasztalni. Ezeket a következményeket a bíróság az eljárást befejező határozat jogerőre emelkedését megelőzően - a felek meghallgatása után - hivatalból, egyébként pedig perorvoslat alapján mondja ki.

A probléma a rendelkezéssel éppen az, hogy ha a felperes rosszhiszeműen azt állítja, hogy az alperes lakóhelye ismeretlen, vagy onnan ismeretlen helyre távozott, illetve eleve rossz címet jelent be, az alperes egyáltalán nem szerez tudomást az ügyről, és az ítélet úgy emelkedik jogerőre, hogy az ellen nem tudott fellebbezni. Ebben az esetben bár a Pp. 101. §-ának (2) bekezdése szerint perorvoslat útján kell kimondani az eljárás érvénytelenségét, valójában nincs ilyen perorvoslat, hiszen a fellebbezési határidő és az igazolásra nyitva álló határidő letelt, a felülvizsgálat kizárt, a perújítás jelenlegi szabályai pedig ilyen perújítási jogcímet nem ismernek.

Mindezek alapján indokolt a Pp. 260. §-át kiegészíteni azzal, hogy a jogerős ítélet ellen perújításnak van helye, ha a keresetlevelet vagy más iratot a fél részére hirdetményi kézbesítés szabályainak megsértésével hirdetmény útján kézbesítették. Erre hivatkozással azonban csak az a fél élhet perújítással, akinek az iratot hirdetmény útján kézbesítették, és kizárólag akkor, ha a 101. § (2) bekezdésében meghatározott jogkövetkezményeket a bíróság az elsőfokú eljárásban vagy egyéb perorvoslatban a fél hibáján kívül álló okból nem mondhatta ki, és a fél a hirdetményi kézbesítést követő eljárást nem hagyta jóvá.

A perújítási kérelmet az elsőfokú bíróság - ha azt hivatalból nem utasítja el - az iratokkal együtt a perújítás megengedhetősége és érdeme tárgyában való döntés végett felterjeszti a másodfokú (felülvizsgálati) bírósághoz, ha a hirdetményi kézbesítés szabályait a másodfokú (felülvizsgálati) eljárásban sértették meg. Ekkor ugyanis csak az eljárás ezen szakaszát érinti az érvénytelenség, következésképpen csak ezt az eljárási szakaszt kell megismételni.

Meg kell jegyezni azt is, hogy a törvény 6-8. §-a érinti a hirdetményi kézbesítés szabályait, így ha a kézbesítési megbízottat a külföldi fél a törvényi határidőig nem jelöl meg, vele szemben is hirdetmény útján kell az iratokat kézbesíteni. A törvény e §-a az ebben az esetben felmerülő esetleges jogszabálysértésekkel szemben is jogorvoslati lehetőséget teremt.

A 42-44. §-hoz

A Pp. 2008. január 1-jétől hatályos módosítása az ügyek tárgya alapján biztosított költségkedvezményként a tárgyi költségfeljegyzési jogot határozza meg (85/A. §), és megszűnt annak lehetősége, hogy a miniszter rendelettel határozzon meg tárgyi költségmentes pereket. A korábban rendeleti szinten [a költségmentesség alkalmazásáról a bírósági eljárásban című 6/1986. (VI. 26.) IM rendelet (a továbbiakban: Kmr.)] meghatározott tárgyi költségmentes ügyekben a feleket tárgyi költségfeljegyzési jog illeti meg. A módosítás egyik alapvető célja a megalapozottabb igényérvényesítés elősegítése volt, hiszen a költségfeljegyzési jog a pervesztességtől függő költségviselési kockázattal terheli a perlekedő feleket; ez a felperesi pozícióban az átgondoltabb eljárás-kezdeményezést, alperesi pozícióban pedig az önkéntes teljesítést preferálja. A költségfeljegyzési jogot biztosító ügyek csoportjába két olyan ügytípus is tartozik, amelyben a felek vagy azok valamelyike az eljárás kezdeményezésére köteles, illetve az eljárást önkéntes teljesítéssel sem képes elhárítani; ezekben az esetekben indokolatlan a jóhiszemű, jogkövető magatartást tanúsító felet kötelezni a perben felmerült költségek viselésére. Amennyiben a bíróság perköltség viselésére vonatkozó döntése szerint a másik félre nem hárítható a költség, célszerű, hogy azt az állam viselje (immár tehát nem költségmentességből, hanem perköltségviselési kötelezettségből adódóan).

Az egyik ügycsoport az apasági és származás megállapítási perek közül az apaság vélelmének megdöntése iránti perek, amelyekben a keresetet a Pp. 295. § (2) bekezdése a gyermeknek az apa ellen, az apának a gyermek ellen, más jogosultnak pedig a gyermek és az apa ellen kell indítania; a keresetet - a gyermek által indított kereset kivételével - az anya ellen is meg kell indítani, kivéve ha ez halála folytán nem lehetséges. Ha a gyermek az anya újabb házasságának fennállása alatt, de az anya korábbi házasságának megszűnésétől számított 300 napon belül született, a keresetet az anya korábbi férje ellen is meg kell indítani. E perekben az alperesek önkéntes teljesítéssel nem háríthatják el a pert.

A másik csoportot a gondnokság alá helyezés iránti per, valamint a gondnokság alá helyezés módosítása, hatályában fenntartása és megszüntetése iránti perek közül azok képezik, amelyekben a gondnokolt az alperes, végül pedig a Ptk. 14/A. § (1) bekezdésben előírt, a gondnokság alá helyezés kötelező felülvizsgálatára irányuló perek (ez utóbbiaknál a gyámhatóság bírósági határozatba foglalt kötelezés alapján indítja a pert az esetek többségében a gondnokolt ellen), így a felek mindegyike kényszerhelyzetben kezdeményezi az eljárást vagy vesz részt abban.

A fenti körülmények indokolják, hogy a hivatkozott ügycsoportok érintett perbeli felei mentesüljenek a költségek viselése alól pernyertességtől függetlenül. A törvény 42-44. §-ai a Pp. megfelelő rendelkezései között [293. § (3) bekezdés, 311. § (6) bekezdés és 312. § (5) bekezdés] jelenítik meg a speciális költségviselési szabályokat.

A 45. §-hoz

1. A fizetési meghagyásos eljárás a pénzkövetelések, valamint ingó dolog kiadása iránti követelések egyszerűsített eljárásban történő elbírálására irányuló nemperes eljárás, amelyre a külön fejezetben nem szabályozott kérdésekben a Pp. általános szabályait kell megfelelően alkalmazni. A jogintézmény legfőbb célja bevezetésekor az volt, hogy az előreláthatólag nem vitatott igények peren kívül nyerjenek gyors elintézést, ami nemcsak a bíróságot tehermentesíti, de a felek számára is kedvező mind az időigényesség, mind költségvonzat szempontjából.

A közigazgatási és a bírósági ügyintézés területén az utóbbi időben egyre inkább megnőtt az igény a modern technikai eszközök alkalmazására, az ezzel járó lehetséges előnyök kiaknázására. Az Európai Unió több országában az utóbbi években sorra születtek azok a jogszabályok, jogi megoldások, amelyek főként az elektronikus ügyintézés területén az egyes eljárásokat automatikus formában megjelenítve szoftverek alkalmazásával minimálisra csökkentették az eljárás lefolytatásához szükséges időtartamot és a bírói közreműködés mértékét is. A fizetési meghagyásos eljárás automatizálásában a Német Szövetségi Köztársaság jár élen, ahol már az 1970-es években megindultak az ezirányú fejlesztések. Fontos megemlíteni, hogy 2006. december 12-én az Európai Parlament és a Tanács elfogadta az európai fizetési meghagyásos eljárás létrehozásáról szóló 1896/2006/EK rendeletet, mely a nemzeti jogra tekintettel lehetővé teszi a kérelem elektronikus úton történő elintézését is.

Figyelemmel az európai uniós jogfejlődésre és a hazai környezetben bekövetkezett technikai fejlődésre, időszerűvé vált a fizetési meghagyások kibocsátásával kapcsolatos nemperes eljárás szabályainak a modernizációja, ezzel összefüggésben az automatizált eljárás bevezetése is. Az e téren elérhető kedvező változások egyfelől javítanák a kintlévőségek behajtásának esélyét, másfelől módot adnának a bíróságokon belül a bírósági titkárok, ügyintézők egy részének a peres ügyekben ítélkező tanácsokhoz történő átcsoportosítására is. Magyarországon is indokolt tehát bevezetni a fizetési meghagyásos eljárás automatizált formáját.

A törvény szerint 2009. július 1-jétől lehetőség lesz a fizetési meghagyás iránti kérelmet elektronikus úton is benyújtani, ebben az esetben a kérelmet a bíróság az így is lerövidített 15 nap helyett legfeljebb 3 nap alatt intézi el, automatikus feldolgozás keretében. Emellett azonban már 2009. január 1-jével - amíg a technikai feltételek még nem adottak a reformhoz -, azokat a módosításokat végzi el a törvény, amelyek a papíralapú ügyintézést is nagyban egyszerűsítik, lehetővé teszik a jogalkalmazás zökkenőmentes fél évvel későbbi átállását az elektronikus fizetési meghagyásos eljárásra.

2. A fizetési meghagyásos eljárás reformját a Pp. egyéb szabályainak módosulására figyelemmel kell véghezvinni. Így a jelenleg hatályos, a 200 000 forintot meg nem haladó követeléseket kötelezően erre az útra terelő rendelkezést úgy kell módosítani, hogy az értékhatár egymillió forint legyen.

Egyértelművé kell tenni, hogy ha a kötelezettnek nincsen ismert belföldi lakóhelye, a bíróság az általános szabályok szerint illeték-kiegészítésre hívja fel a jogosultat, ezután tárgyalást tűz.

A törvény szerint 2009. július 1-jétől elektronikus úton is be lehet nyújtani a fizetési meghagyás kibocsátása iránti kérelmet, melyet a bíróság gépi úton, országosan egy számítógépes rendszer segítségével 3 nap alatt intéz el (az eddigi 30 napos határidő helyett). Az illetékességi szabályok módosítására azért nincs szükség, mert az országos rendszer mindig az adott bíróság „nevében” jár el, a meghagyásra mindig annak a bíróságnak a neve és pecsétje kerül, amelyik a perré alakult eljárásra is illetékes.

Annak érdekében azonban, hogy az elektronikus iratbenyújtáshoz szükséges rendszer kiépítése ne akadályozza az egyes bíróságokon esetleg már meglévő rendszerek működését, a gépi feldolgozást a törvény lehetővé teszi a papír alapon benyújtott kérelmek esetében is, 2009. január 1-től. Ebben az esetben is automatizált fizetési meghagyásos eljárásról beszélhetünk, ugyanis a törvény kimondja: a kifejezetten emberi közreműködést nem igénylő eljárási cselekmények tekintetében a bíróság gépi adatfeldolgozással, számítástechnikai eszköz útján is eljárhat. A papíralapon benyújtott kérelmeket természetesen nem kötelező gépi úton elbírálni, ha azonban a bíróság a gépi utat választja, akkor a kérelmet vagy szkennelni kell, egyéb úton kell az adatokat feltölteni. Mivel ez az eljárás nyilván lassabb, mint az elektronikus beküldés esetén, itt a törvényi határidő 30 nap helyett 15 lesz.

Ugyancsak az eljárás egyszerűsödésére tekintettel kerül rögzítésre, hogy a fizetési meghagyásos eljárásban bírósági titkár, fogalmazó vagy bírósági ügyintéző is önállóan, önálló aláírási joggal járhat el.

3. Figyelemmel arra, hogy a fizetési meghagyás ellen az esetek jelentős részében nem terjesztenek elő ellentmondást, és így nincs lehetőség az alperesek adatainak bíróság általi rögzítésére, a későbbi végrehajtás veszélybe kerülhet. A bírósági végrehajtásról szóló 1994. évi LIII. törvény (a továbbiakban: Vht.) 11. §-ának (2) bekezdése ugyanis a végrehajtást kérőt - az adós azonosíthatósága érdekében - a Pp. 121. §-ában meghatározottakon túl legalább az adós anyja nevének vagy születési idejének, cég esetében cégjegyzékszámának megjelölésére kötelezi. Lényegesen megkönnyítené a végrehajtást, ha az adósnak a jogosult előtt ismert adatai feltüntetésre kerülhetnének. Így természetes személyek esetében a kötelezett anyjának neve vagy születési időpontja a kérelem eshetőleges kelléke lenne (a formanyomtatvány külön felhívná a figyelmet, hogy a későbbi végrehajthatóság érdekében célszerű ezen adatok megjelölése). Jogi személy (jogi személyiség nélküli gazdasági társaság) kötelezett esetében pedig szintén eshetőleges kellék lenne a jogi személy nyilvántartási száma (cégjegyzékszám, társadalmi szervezetek nyilvántartásában szereplő nyilvántartási szám) és az adószáma, azzal, hogy ha a jogosult egyiket sem jelöli meg, a bíróság szerzi be a nyilvántartási számot (ha a nyilvántartás szerint a szervezet a megadott néven, címen nem létezik, a bíróság hiánypótlást rendel el). Az adószám megjelölése azért is könnyebb a jogosultnak, mivel az alaki kelléke a számlának, míg például a cégjegyzékszám nem, ugyanakkor a végrehajtó az adószám alapján is azonosíthatja az adóst.

A fizetési meghagyás iránti kérelmet formanyomtatványon kell benyújtani, azonban a formanyomtatvány semmilyen normában nincsen kihirdetve, jelenleg - a Pp. szabályaira figyelemmel - bírósági gyakorlat határozza meg a formanyomtatvány formáját.

Az európai jogfejlődésre és a 2009. július 1-jén bevezetendő elektronikus fizetési meghagyásra tekintettel modernizálni kell a formanyomtatványt, és azt miniszteri rendeletben kell kihirdetni. Ebben a formanyomtatványban kezelni lehetne több problémát: így például a jogosultat tájékoztatni lehetne, hogy hogyan kell a kamatot a Ptk. szerint számítani, az alaki kellékek megadása pedig kézenfekvő lenne. Az ellentmondások feldolgozását is megkönnyítendő a formanyomtatványnak leválasztható része lenne az ellentmondás is, melyet a kötelezett visszaküldhet.

A formanyomtatványt az interneten is letölthetővé kell tenni az adóbevallások mintájára intelligens nyomtatványként.

4. A kérelem elintézése körében - lényegében az elektronikus fizetési meghagyásos eljárás közeljövőben történő bevezetésére tekintettel - ki kell zárni a tárgyalás tűzésének lehetőségét, azt csak a belföldön lakóhellyel nem rendelkező kötelezettre tekintettel kell fenntartani. Egyrészt a bíróságok jellemzően ma is ritkán élnek ezzel a lehetőséggel, a kérelem megvizsgálása jellemzően formális, másrészt az elektronikus eljárásban kivitelezhetetlen lenne a gép általi tartalmi vizsgálat. Meg kell jegyezni, hogy a német fizetési meghagyásos eljárásban sem vizsgálja a bíróság (a számítógép) a kérelem megalapozottságát, a rendelkezési elvvel ugyanis összhangban van, hogy a kötelezett dönti el, fizet-e vagy vitatja a követelést.

Ez a megoldás lehetővé teszi, hogy a meghagyást bírósági ügyintéző is kibocsáthassa. Ugyanakkor a felek tájékoztatása végett a formanyomtatvány külön is felhívná a figyelmet, hogy a meghagyással érvényesített követelés jogosságát és megalapozottságát a bíróság nem vizsgálta, azt csak a kötelezett ellentmondása nyomán fogja elbírálni.

A fenti módosítással - figyelemmel a bírósági ügyintéző jogkörének kiszélesítésére is - az ügyintézési határidő 30 napról 15 napra csökkenthető, ha pedig 2009. július 1. után a fél elektronikus úton nyújtja be a kérelmét, a bíróság 3 napon belül intézi el azt.

5. A Pp. 319. §-ának 2006. január 1-je előtt hatályos (3) bekezdése szerint ha a kötelezett az ellentmondásban okirati bizonyítékkal valószínűvé tette, hogy az érvényesített követelést a fizetési meghagyás kibocsátását követően már teljesítette, a bíróság az okirati bizonyíték másolatának csatolásával felhívta a jogosultat, hogy tizenöt napon belül nyilatkozzék a követelés fennállásáról. Ha a jogosult a kötelezett állítását elismerte, vagy a felhívásra nem nyilatkozott, a bíróság az eljárást megszüntette, egyébként pedig tárgyalást tűzött ki. A hivatkozott norma szerint magát a fizetési meghagyásos eljárást szüntette meg a bíróság, ha a kötelezett a fizetési meghagyás kibocsátása után - akár éppen annak hatására - teljesített. Ebben az esetben a jogosult nem jutott res iudicatahoz, az eljárás megszüntetése folytán nem jutott jogerős fizetési meghagyáshoz, így ugyanabban az ügyben ugyanazon felek között újabb jogvita keletkezhetett, a teljesített összeg vissza is volt követelhető.

A Pp. XI. novellája (2005. évi CXXX. törvény) a jogtudományban hosszabb ideje elterjedt nézetre hivatkozva - miszerint a hivatkozott törvényhely szövegezése téves - módosította a rendelkezést. Az új szabály szerint az eljárást akkor lehet megszüntetni, ha a meghagyás kibocsátását megelőzően teljesített a kötelezett, és ezt okirati bizonyítékkal valószínűsítette. Nyitva maradt azonban az a kérdés, hogy mi a teendő, ha a kötelezett a meghagyás kibocsátása és kézhezvétele között, vagy az után teljesít, és ellentmond.

A megoldás kétirányú: egyrészt az elhatárolási pont nem a meghagyás kibocsátása, hanem annak a kötelezett részére történő kézbesítése kell, hogy legyen, míg expressis verbis ki kell mondani, hogy a meghagyás kézhezvétele utáni teljesítésre hivatkozás nem tekintendő ellentmondásnak, az a követelés elismerésének minősül, és a meghagyás ebben az esetben jogerőre emelkedik, azonban a bíróság azon jelzi, hogy a követelést a kötelezett kielégítette, végrehajtásnak helye nincs. Természetesen egy részletes tájékoztatással ellátott formanyomtatvány ezeket a problémákat is képes orvosolni.

6. A perelőkészítés kötelezettségét erősíti a felperes oldalán az a szabály, miszerint a bíróság az ellentmondás kézbesíttetésével egyidejűleg az illeték-kiegészítés kötelezettségére való figyelmeztetés mellett felhívja a jogosultat, nyolc napon belül az ügyre vonatkozó részletes tényállításait adja elő, és bizonyítékait - amennyiben azt még nem tette meg - terjessze elő. Ezek elmulasztása esetében a bíróság a pert megszünteti. A fizetési meghagyás iránti kérelmet előterjesztő jogosulttól ugyanis elvárható, hogy minden szükséges irat már az eljárás megindítása előtt álljon a rendelkezésére, és ellentmondás esetén ezeket azonnal be tudja nyújtani a bíróságnak. Ebben az esetben a bíróságnak - és az alperesnek is - lesz lehetősége az első tárgyalásra felkészülni, és éppen ezért realizálható a már első (vagy második) tárgyaláson való érdemi befejezés kívánalma.

7. A törvény a kézbesítési vélelemmel jogerőre emelkedett fizetési meghagyással szemben - német példára de annál jóval szűkebb körben - a végrehajtási szakban is megnyitja az ellentmondás lehetőségét. Ennek garanciális jelentősége van azokban az esetekben, amikor a kötelezett nem tud a vele szemben kibocsátott, adott esetben visszaélésszerűen előterjesztett fizetési meghagyásról, ugyanakkor le fogja lassítani az érintett végrehajtási eljárásokat. Az ellentmondás előterjesztésével a végrehajtást ugyanis felfüggesztik, a jogerős fizetési meghagyás ipso iure hatályát veszti, a továbbiakban végrehajtási cselekményeket nem lehet foganatosítani. Ez elhárítható a Vht. 31/D. §-ában és a 250/2004. (VIII. 27.) Korm. rendeletben szabályozott végrehajtói kézbesítés intézményének igénybe vételével (ha ez eredményes, az ellentmondási határidő ekkor veszi kezdetét), ezt viszont a kézbesítést kérelmezők költségére végzik a végrehajtók, arra költségkedvezmények nem vehetők igénybe. Minderre azért van szükség, mert egyrészt az eljárás automatizációja kizárja az érdemi vizsgálat lehetőségét, nem lehet elutasítani még a nyilvánvalóan alaptalan kérelmeket sem, azok tartalma csak a jogosulttól függ, másrészt az utóbbi időben elszaporodtak a rosszhiszeműen előterjesztett kérelmek, amelyekre a kötelezettek azért sem tudtak reagálni, mert a postai kézbesítés terén is előfordultak szabálytalanságok.

Megakadályozandó azt, hogy a kötelezettek rosszhiszeműen éljenek az ellentmondás ilyen módon kiszélesített lehetőségével, a törvény kötelezővé teszi az ilyen fél pénzbírságolását, ha az alperes a jóhiszemű joggyakorlás követelményeivel ellentétesen vagy egyébként nyilvánvalóan alaptalanul terjesztett elő a 320. § alapján (tehát a meghagyás végrehajtói kézbesítése után, vagy a végrehajtható okirat kézbesítése után) ellentmondást, kivéve ha a fizetési meghagyás kézbesítésének vélelmét megdönti - azaz ha igazolja, hogy önhibáján kívül álló okból nem tudta átvenni a postai úton kézbesített meghagyást.

A 46. §-hoz

1. A Pp. 330. §-a új (6) bekezdésével nyilvánvalóvá kell tenni, hogy a keresetlevél benyújtására nyitvaálló határidő nem nyílik meg újra, és a keresetlevélben foglaltak nem módosíthatók ezen az úton. Tarthatatlan az a gyakorlat, hogy a közigazgatási szerv köteles hiányos, elbírálásra alkalmatlan, és nyilvánvalóan a Pp. 130. §-ában írt jogkövetkezménnyel járó keresetlevél esetén érdemi nyilatkozatot tenni, ráadásul az ilyen előírás nem is felel meg a tisztességes eljárás elvének.

Ezért indokolt kimondani, hogy ha a Pp. 130. § alkalmazására okot adó körülmény merül fel, az alperes nem köteles a keresetlevélre érdemben nyilatkozni, csak akkor, ha a bíróság elfogadta a keresetlevelet.

2. A Pp. 331. §-ának a kiegészítése joghézag megszüntetése végett indokolt. A Ket. hatálybalépésével egyidejűleg az Országgyűlés módosította a Pp.-t is [a Polgári perrendtartásról szóló 1952. évi III. törvény módosításáról és az egyes közigazgatási nemperes eljárásokban alkalmazandó szabályokról szóló 2005. évi XVII. törvény (a továbbiakban: X. Ppn.)]. A X. Ppn. a közigazgatási perekben a keresetlevél benyújtására vonatkozóan a korábbi szabályozásban meglévő kettősséget megszüntette, és 2005. november 1-je óta a fél a keresetlevelet kizárólag az elsőfokú eljárást lefolytató közigazgatási szervnél nyújthatja be. A módosítás célja egyrészt annak elkerülése volt, hogy a fél mind a bíróságnál, mind a közigazgatási szervnél benyújthassa keresetét, és mindkét kereset iktatásra is kerüljön, másrészt a rendelkezés gyorsította az eljárást azzal, hogy az alperest a bíróságnak nem kell külön az idézésben felhívnia nyilatkozattételre, illetve az iratok felterjesztésére, hanem a közigazgatási szerv ezeket a keresetlevéllel együtt megküldi a bíróságnak. A bírósághoz tehát a teljes iratanyag megérkezik még jóval az első tárgyalás előtt. A másodfokú közigazgatási szervnek emellett így lehetősége nyílik arra is, hogy saját hatáskörében módosítsa vagy visszavonja a támadott határozatát a Ket. 114. §-a alapján, és ezzel a pert mintegy okafogyottá tegye. A X. Ppn. azt a problémát is kiküszöbölte, amikor a törvényi rendelkezések ellenére a korábbi gyakorlatot követő felperes keresetét nem az elsőfokú közigazgatási szervnél, hanem közvetlenül a bíróságnál nyújtja be. A törvény a Pp. 331. §-ának módosításával kötelezte a bíróságot, hogy a keresetlevelet mindennemű vizsgálat nélkül küldje meg az elsőfokú közigazgatási szervhez.

A X. Ppn. azonban nem rendezte azt az esetet, amikor az alperes közigazgatási szerv (vagy az elsőfokú közigazgatási szerv) jogellenesen nem továbbítja a keresetlevelet a bíróságnak. Ez a ritkán előforduló, és jellemzően olyan szerveket érintő eset, amelyek nem államigazgatási szervek és nincsen felügyeleti szervük, gyakorlatilag megoldhatatlan a jog jelenlegi keretei között. A bíróság ugyanis nem tud semmilyen szankciót alkalmazni a mulasztó alperessel szemben - hiszen a peres eljárás még nem indult meg -, a felperes pedig semmilyen egyéb módon nem képes rászorítani ellenfelét a jogszerű eljárásra. A problémát a törvény úgy oldja fel, hogy ha a fél igazolja, hogy a keresetlevelet a az elsőfokú határozatot hozó szervnél határidőben benyújtotta, a keresetlevél és az ügy iratai azonban a felterjesztésre és továbbításra nyitva álló határidőkre figyelemmel a bírósághoz nem érkeztek meg, a keresetlevelet a bíróságnál is be lehet nyújtani. Ebben az esetben a bíróság az általános szabályok szerint közli az alperessel a keresetet, intézkedik az iratok és az alperes nyilatkozatának beszerzése iránt, egyidejűleg az alperest vagy a nem alperes elsőfokú szervet pénzbírsággal sújthatja.

3. A (2) bekezdés a közigazgatási perekben egységesen 120 napot határoz meg a Legfelsőbb Bíróság számára a felülvizsgálati kérelem elbírálására.

A 47. §-hoz

A törvény e §-a szövegpontosításokat tartalmaz.

A 48. §-hoz

A törvény ezen rendelkezése megteremti annak a lehetőségét, hogy a bíróság elleni sajtó útján történő támadások ellen - ha az a közérdeket sérti - az OIT elnöke sajtóhelyreigazítást kezdeményezhessen (jelenleg ez a jog csak a minisztereket illeti meg saját feladatkörüket érintő ügyekben). Természetesen ezt a sajtóhelyreigazítást - figyelemmel az 1/1994. (I. 7.) AB határozatban is írottakra - csak az érintett személy hozzájárulásával kérheti a miniszter vagy az OIT elnöke.

A 49. §-hoz

1. A törvény egyik kiemelt célja a kisperértékű ügyek idő- és költségtakarékosabb elintézésének előmozdítása a permegelőző eljárások preferálása mellett - a korábbi sommás, illetve járásbírósági eljárás mintájára - egyszerűsített gyorsított pertípus, a kisértékű perek szabályainak bevezetésével. A kisperértékű ügy fogalmának lényege, hogy az igazságszolgáltatás során eldöntendő ügy súlyához képest aránytalanul nagy az eljárás költsége, sok esetben a pertárgy értékével vetekedhet a perköltség mértéke.

A kisperértékű ügy fogalmát a Pp. hatályos 256/B. §-a fogalmazza meg, miszerint a helyi bírósági hatáskörbe tartozó vagyonjogi ügy akkor számít kisperértékűnek, ha a fellebbezésben vitatott érték a 200 000 forintot nem haladja meg. Hasonló rendelkezést tartalmaz a 235. § (3) bekezdése, mely akkor zárja ki az ugró fellebbezést, ha a fellebbezésben vitatott érték nem haladja meg az 500 000 forintot. A 271. § (2) bekezdése pedig a felülvizsgálatot zárja ki azon ügyekben, ahol a felülvizsgálati kérelemben vitatott érték nem haladja meg az 1 000 000 forintot. Mindegyik definíció sajátossága, hogy csak a perorvoslatra koncentrál - hiszen a Pp. is a perorvoslati szakaszban tekinti relevánsnak a kérdést -, azaz nem a pertárgy értékétől teszi függővé a minősítést, hanem a perorvoslati kérelemben vitatott összegtől. Egy 4 000 000 forint pertárgyértékű ügy lehet kisperértékű, ha a fellebbezésben csak 100 000 forintot vitatnak, ugyanakkor egy 300 000 forintos pertárgyértékű per már nem, ha a fellebbezésben az egész összeget vitatják.

Az elsőfokú eljárás vonatkozásában jelenleg egyedül az eljárás megindításakor van relevanciája a pertárgy alacsony értékének, mivel a 200 000 forintot meg nem haladó mértékű pénzkövetelést csak fizetési meghagyásos eljárás útján lehet érvényesíteni [Pp. 313. § (2) bek.] - ezt az értékhatárt a törvény 1 000 000 Ft-ra emeli.

Fontos megemlíteni, hogy a legtöbb nyugat-európai jogrendszer ismeri a sommás eljárás (summary proceeding stb.) fogalmát, vagy ha nem is ezzel a névvel, de fenntart egy a hagyományos peres eljáráshoz képest egyszerűbb, gyorsabb eljárási formát (például Hollandiában: kort geding) - főként a kisebb súlyú ügyek eldöntésére. Hazánkban is mind a bíróságok, mind a jogérvényesítő felek, mind a jogtudomány részéről érezhető igény arra, hogy az ’50-es években elfogadott eljárási monotóniát megtörve a régebbi perjogi hagyományoknak megfelelően a magyar polgári perjog is elismerje az egyszerűsített és gyorsított elsőfokú eljárás létjogosultságát.

A kisperértékű ügyek elhúzódásának megoldása tehát az alternatív vitarendezési módok népszerűsítése és e téren a kedvezmények bővítése mellett a sommás eljárás modernizált tartalommal és névvel történő visszaállításában, a kisértékű perek szabályainak bevezetésében keresendő.

A törvény szerint a kisértékű perek szabályai a helyi bíróság hatáskörébe tartozó, és kizárólag fizetési meghagyás útján érvényesíthető követeléseknek az ellentmondás folytán perré alakult eljárásában alkalmazandók. Ezek gyakorlatilag mind vagyonjogi perek, melyek az értékhatár alapján fognak kisértékű pereknek minősülni. Az egymillió forintos értékhatár megállapításakor az előterjesztő figyelemmel volt az ár- és értékviszonyokra, arra, hogy a kisebb súlyú ügyekben bevezetésre kerülő szabályok hatásai viszonylag nagyobb körben érvényesüljenek, valamint arra is, hogy a Pp. már jelenleg is relevanciát tulajdonít az egymillió forintos értékhatárnak (vagyonjogi perekben felülvizsgálatra nincs lehetőség, ha a vitatott összeg ezen értékhatárt nem haladja meg). A helyi bírósági peres ügyérkezés tekintetében 2007. évben az 1 millió forintot meg nem haladó értékű ügyek száma összesen 159 791 volt, ez az összes (tehát a megyei bírósági ügyeket is beleértve) polgári peres ügyérkezés 32,1%-a volt.

Bár ez egyértelműen nem mondható ki, a kisebb értékű ügyek között nagyobb számban fordulnak elő egyszerűbb megítélésű, ún. „tucatperek”, példának okáért a kifizetetlen számlákkal kapcsolatos ügyek.

2. Amennyiben az ügyben a kisértékű perek szabályait kell alkalmazni, erről a feleket a bíróság az idézésben részletesen tájékoztatja. Az értékhatár tekintetében a per tárgyának a keresetlevél beadásakor fennálló értéke releváns, azonban a követelés felemelésével a per az általános szabályok szerint folytatandó - a korábbi percselekmények hatályosak, azonban a gyorsított peres eljárásban korlátozott jogosultságok az általános szabályok keretei között megnyílnak. A kereseti követelés leszállítása nem releváns a kisértékű peres eljárás szempontjából.

Garanciális okból ki kell zárni a kisértékű perek szabályainak alkalmazását akkor, ha az iratokat hirdetményi úton kell kézbesíteni, illetve ha ügygondnokot rendel ki a bíróság.

3. A kisértékű peres eljárás legfontosabb alapelvei - figyelemmel a sommás eljárásokban érvényesülő elvekre - a szóbeliség és a közvetlenség. Ennélfogva a tárgyalásnak kiemelt jelentősége van első fokon, a tárgyaláshoz való jog itt nem korlátozható. Ugyanakkor tekintettel kell lenni arra, hogy a Pp. kívánalma szerint a pert lehetőleg már az első tárgyaláson el kell bírálni. A tárgyalás (többszöri) elhalasztása ugyanis a per elhúzódását eredményezi. A fenti alapelveket, valamint az ésszerű időben történő elbírálás követelményét - mely fokozottabban esik latba a kisértékű ügyekben - akként lehet összhangba hozni, hogy a tárgyalásnak, a szóbeliségnek továbbra is kiemelt jelentőséget tulajdonít a jogalkotó, ugyanakkor a felek szerepét a perelőkészítésben és a nyilatkozatok megfelelő időben történő előterjesztésében hangsúlyozza, felelősségüket növeli.

A fentiekre figyelemmel az első tárgyalásnak - az általános szabályokkal szinkronban - kiemelt jelentősége lesz a kisértékű perekben is. A hatályos Pp. általános szabályként rögzíti, hogy az első tárgyaláson a kereset felperes általi előadása után kerül sor az alperes alaki, majd érdemi védekezésére (139. §). Az érdemi védekezés előadását tekinti a perjogi tudomány perbebocsátkozásnak, melyhez több jogkövetkezményt is kapcsol a törvény: ekkortól a felperes csak az alperes beleegyezésével állhat el a pertől, a pert megszüntetni a hatáskör vagy az illetékesség hiánya miatt csak akkor lehet, ha a hatáskör nem a per tárgyának értékétől függ, vagy ha az illetékesség kizárólagos; nem lehet megszüntetni a pert azért sem, mert a külföldi felperes nem adott perköltség-biztosítékot.

Figyelemmel arra, hogy a kisértékű perek szabályai a perbebocsátkozáshoz több jogkövetkezményt is fognak fűzni, az általános szabályokhoz képest a hangsúlyt az első tárgyalásról a perbebocsátkozásra kell áthelyezni. Ennek egyik eszköze lehet, hogy a folytatólagos tárgyalást is első tárgyalásnak kell tekinteni, ha a szabályszerű perbebocsátkozásra csak ezen a tárgyaláson kerülhet sor (például azért, mert az alaki kifogások tekintetében való döntés a tárgyalás elhalasztását igényelte, vagy mert az alperes nem kapott kellő felkészülési időt a tárgyalásra, nem volt szabályszerűen idézve stb.).

Az első tárgyalásnak további jelentősége lesz a bizonyítási indítványok előterjesztésének speciális szabályozásával. A bizonyítás a per legfontosabb, egyben leghosszadalmasabb szakasza. Ahhoz, hogy a perek elintézési sebességét a törvény hatékonyan tudja gyorsítani, elengedhetetlen a bizonyítás szabályainak, elsősorban a bizonyítékok előadásával, a bizonyítás indítványozásával és elrendelésével kapcsolatos rendelkezéseknek a felülvizsgálata.

A vonatkozó normák elhelyezésük tekintetében is tarka képet mutatnak. Az alapelvi rendelkezések között találjuk a bizonyítás szempontjából legfontosabb rendelkezéseket [Pp. 3. § (3)-(5) bek.], az alapelvi rendelkezések mintegy ötödét a bizonyítási szabályok teszik ki, ezekhez képest a X. fejezet általános szabályai rövidnek tűnnek. A bizonyítékok előadására vonatkozóan a felperes számára a 121. § (keresetlevél kellékei), az alperes számára a 126. és 139. § (idézés a per tárgyalására, a tárgyalás menete), míg mindkét féllel szemben a 141. § (2) bekezdése állapít meg kötelezettségeket.

A bizonyítási indítványok előterjesztésével kapcsolatban a Pp. 3. §-ának (4) bekezdése kimondja: „a bíróság a bizonyítás elrendelését mellőzni köteles, ha a bizonyítási indítványt a fél neki felróható okból elkésetten, vagy egyébként a jóhiszemű pervitellel össze nem egyeztethető módon terjeszti elő, kivéve, ha a törvény eltérően rendelkezik”. A 141. § (2) bekezdése pedig ezzel összhangban rögzíti: „a fél köteles a tényállításait, nyilatkozatait, bizonyítékait - a per állása szerint - a gondos és az eljárást elősegítő pervitelnek megfelelő időben előadni, illetve előterjeszteni”. A keresetlevél tartalmi kellékeire, valamint az első tárgyalás menetére vonatkozó rendelkezéseknek a fenti normákkal történő összevetéséből kiderül, a felek akkor járnak el a gondos és az eljárást elősegítő, jóhiszemű pervitellel összeegyeztethető módon, ha a felperes a keresetlevélben, az alperes legkésőbb az első tárgyaláson előadja bizonyítékait, és - bár a Pp. ezt egyértelműen nem mondja ki - előterjeszti bizonyítási indítványait.

Az első tárgyalásnak a törvény által kívánt célja úgy érhető el, hogy már ebben a szakaszban a törvény egyértelműen kötelezővé teszi a bizonyítékok előadását és a bizonyítási indítványok előterjesztését - természetesen a 3. § (3) bekezdése alapján történő tájékoztatást követően. Ez a rendelkezés persze csak úgy válthatja ki a kívánt hatást, ha a mulasztás a rendelkezésre álló adatok alapján történő elbírálással jár, azaz ha az elmulasztott indítványt többé a fél már nem terjesztheti joghatályosan elő, a bizonyítás elmaradása pedig a bizonyítási teher szabályai szerint terheli rendszerint a bizonyításra kötelezett felet.

A bizonyítási indítványokat tehát az első tárgyaláson kell legkésőbb előadni, továbbá ahányszor megnyílik a keresetváltoztatási, illetve viszontkereset-indítási jog, értelemszerűen az ezekre vonatkozó bizonyítási (és ellenbizonyítási) indítványok is előterjeszthetők. A bizonyítási indítványokat a per folyamán - az ellenfél hozzájárulásával és a bíróságnak a 3. § (4) bekezdésében meghatározottak mérlegelése után adott engedélyével - a fél bármikor előterjesztheti.

Mivel az eljárás folyamatban léte alatt felmerülhetnek olyan tények, melyekről az első tárgyalásig a felek nem szerezhettek tudomást, a perújítások elkerülése érdekében az ellenfél hozzájárulásától függetlenül az elsőfokú ítélet meghozatalát megelőző tárgyalás berekesztéséig akkor is meg kell engedni a bizonyítási indítvány előterjesztését, ha a fél oly tényre vagy bizonyítékra, illetőleg olyan jogerős bírói vagy más hatósági határozatra hivatkozik, melyek önhibáján kívül az indítvány előterjesztésére nyitva álló határidő lejárta után jutott a tudomására, illetve melyek jogerőre emelkedéséről önhibáján kívül e határidő lejárta után szerzett tudomást. Itt elsősorban a már lefolytatott bizonyítási eljárások során felmerült, eddig ismeretlen körülmények, tények alátámasztására szolgáló bizonyításra kell gondolni.

4. Mind az első tárgyaláson való részvétel, mind a folytatólagos tárgyaláson való részvétel kulcsfontosságú a per hatékony lefolyása szempontjából. Éppen ezért a kisértékű perekben az általános szabályokhoz képest szigorúbb szankciókkal kell biztosítani a felek részvételét (mely természetesen a továbbiakban is jelentheti a meghatalmazottak útján történő jelenlétet).

Így a törvény kimondja, hogy a fizetési meghagyással szemben előterjesztett ellentmondás nem akadálya a bírósági meghagyás kibocsátásának. Erre azért van szükség, mert a Legfelsőbb Bíróság PK 172. számú állásfoglalása eddig kizárta a fizetési meghagyásból ellentmondás folytán perré alakult eljárásokban a bírósági meghagyás kibocsátását, és így az alperes szankció nélkül elmulaszthatta az első tárgyalást. A kisértékű perek pedig per definitionem mind fizetési meghagyásos eljárásként indulnak, tehát a fenti rendelkezés nélkül nem lehetne jogkövetkezménnyel sújtani a mulasztó alperest.

A törvény a folytatólagos tárgyalás elmulasztását is szankcionálja: ebben az esetben az ügy érdemében való döntést a mulasztás nem gátolja, a bíróság az ügy érdemében a rendelkezésre álló adatok alapján dönt - azaz ebből az okból nem halasztja el a tárgyalást.

Szintén szigorítás, hogy abban az esetben, ha a felek közül bármelyik tárgyaláson egyik fél sem jelenik meg, vagy a megjelent fél az ügy tárgyalását nem kívánja, illetőleg nyilatkozatot egyáltalában nem tesz, és a távollevő felperes megelőzőleg egyik esetben sem kérte, hogy a bíróság a tárgyalást távollétében is tartsa meg, szünetelésnek helye nincs, a bíróság a pert megszünteti.

5. A folytatólagos tárgyalás tekintetében a két tárgyalás közötti idő mértékét az általános szabályok szerinti 4 hónapról 30 napra rövidíti a törvény, melybe a törvénykezési szünet ideje nem számít be.

6. A Pp. a keresetváltoztatás lehetőségét - ellentétben a sommás eljárásról szóló 1893. évi XVIII. törvénycikkel és a polgári perrendtartásról szóló 1911. évi I. törvénycikkel (a továbbiakban: Rpp.) - gyakorlatilag végletesen kitágította: szemben azzal a megoldással, amikor a perbebocsátkozás után már csak az alperes beleegyezésével volt lehetőség a keresetváltoztatásra, jelenleg az első fokú ítélet hozatalát megelőző tárgyalás berekesztéséig a felperes önhatalmúlag bármikor megváltoztathatja keresetét, feltéve, hogy a megváltoztatott keresettel érvényesített jog ugyanabból a jogviszonyból ered, mint az eredeti kereset, vagy azzal összefügg. Csak a 8. §-ban megfogalmazott jóhiszemű joggyakorlás követelménye jelenthet gátat a per elhúzására irányuló keresetváltoztatás ellen, azonban kifejezett rendelkezés hiányában a bíróságok tartózkodnak a beavatkozástól, s a gyakorlatban a keresetváltoztatás lehetőségének ilyen fokú kibővítése a perelhúzást ösztönözte. (Noha meg kell jegyezni, hogy tipikusan nem a felperes az, aki el akarja húzni a pert, ám az alperesnek is joga van a per ésszerű időn belül való elbírálásához.)

A keresetváltoztatást mindenképpen indokolt időben korlátozni. Felvethető annak az első tárgyaláshoz kötése, dogmatikailag azonban konzekvensebb az Se. és az Rpp. megoldása, melyben az alperes perbebocsátkozása volt az a pont, ahonnan már a felperes csak az alperessel egyetértésben változtathatta meg a jogvita tárgyát.

Kiemelendő ugyanis, hogy az alperesnek is joga van ahhoz, hogy az a per, melybe belebocsátkozott, tárgyát tekintve ne változzon. Ez ugyanis olyan tarthatatlan helyzetbe hozza, hogy mintegy „mozgó célpontra lőve” folyamatosan újabb és újabb védekezéssel kell előállnia a felperes kénye-kedve szerint megváltoztatott keresetére válaszul. A Pp. jelenleg kifejezetten hátrányos helyzetben tartja az alperest a felperessel szemben, amikor kötelezően a perben tartja akkor is, amikor az már réges-régen nem arról szól, amiről a perbebocsátkozás pillanatában (az eredeti keresettel való összefüggés a gyakorlatban semmilyen korlátot nem jelent). A rendelkezés továbbá pszichológiailag is helytelen: a felperes gyakorlatilag lehetőséget kap arra, hogy átgondolatlanul, felkészületlenül pereskedhessen, így saját gondatlanságával a végtelenségig húzhassa a pert. El kell tehát ismerni az alperes azon jogát, hogy annak a pernek a tárgyát, melybe belebocsátkozott, hozzájárulása nélkül senki ne változtathassa meg.

Az Rpp.-hez visszanyúlva azonban mérlegelni kell a régi kódexszel szemben megfogalmazott kritikákat is, melyek szerint a szabályozás túl szigorú volt. Méltányolható a felperes azon joga, hogy az alperes érdemi ellenkérelmének tartalmától függően egyszer még önhatalmúlag megváltoztassa keresetét. Ez azonban legkésőbb az első tárgyaláson (illetve a fentiek szerint első tárgyalásnak minősülő folytatólagos tárgyaláson) történhet.

A felperes tehát a perbebocsátkozást követően egy ízben változtathatja meg keresetét: az első tárgyaláson. Ezen határidő után már csak az alperes beleegyezésével van helye keresetváltoztatásnak. Ha az alperesnek is érdeke fűződik ahhoz, hogy a jogvita megváltozott tárgyról szóljon, és emiatt a per tovább tartson, ezt saját felelősségére megteheti.

Kivételesen a bíróság engedélyezheti, hogy az első tárgyalást követően, de legkésőbb a folytatólagos tárgyalásig nyitva álló időköz első harmadában írásban a felperes a keresetét megváltoztassa, ha az első tárgyaláson ehhez felkészülési időt kért. Az alperesnek legalább nyolc napos felkészülési időt kell biztosítani ahhoz, hogy a keresetváltoztatás miatt a tárgyalásra felkészülhessen.

Nyilvánvaló, hogy a per folyamán felmerülhetnek olyan tények, melyekről a kereset előterjesztése időpontjában, illetve a keresetváltoztatásra nyitva álló határidő leteltéig a felperes nem szerzett tudomást. Nem ritka ugyanis, hogy a bizonyítás eredményeként vagy a perfelfüggesztés okául szolgáló eljárásban a felperes számára eddig ismeretlen körülmények merülnek fel, újabb tények kerülnek a birtokába, melyek jelentősen át tudják rajzolni a tényállást. A várható nagyszámú perújítások elkerülése érdekében az alperes hozzájárulásától függetlenül az elsőfokú ítélet meghozatalát megelőző tárgyalás berekesztéséig akkor is meg kell engedni a felperes részére a keresetváltoztatást, ha oly tényre vagy bizonyítékra, illetőleg olyan jogerős bírói vagy más hatósági határozatra hivatkozik, melyek önhibáján kívül a keresetváltoztatásra nyitva álló határidő lejárta után jutottak a tudomására, illetve melyek jogerőre emelkedéséről önhibáján kívül e határidő lejárta után szerzett tudomást. Természetesen a keresetváltoztatásnak ezen új körülménnyel szoros összefüggésben kell állnia.

A keresetváltoztatási szabályok ésszerűsítése mellett indokolt felülvizsgálni az egyébként engedélyezett, keresetváltoztatásnak nem minősülő felemelés és leszállítás szabályait [lásd Pp. 247. § (1) bek.]. Mivel a fenti módosítások célja a jogvita tárgyának rögzítése, nem minősülne keresetváltoztatásnak, ha ugyanazon jogviszony alapján a felperes más jogkövetkezmény alkalmazását kérné (pl.: személyiségi jogok megsértése miatt elégtétel helyett kártérítést). Azonban a bíróságnak ekkor is mérlegelnie kell, hogy a kérelem keresetváltoztatásnak nem minősülő módosítása nem irányul-e a per elhúzására. Ebben az esetben pedig a módosítást meg kell, hogy tiltsa, kivéve ha az alperes hozzájárul ahhoz.

Ha a keresetváltoztatás folytán a megváltoztatott követelésre nézve a kisértékű perek szabályainak alkalmazási köre már nem terjed ki, akkor a pert az általános szabályok szerint kell folytatni. Amennyiben a rendes peres eljárás folytán változtatják meg úgy a keresetet, hogy arra egyébként a kisértékű perek szabályait kellene alkalmazni, ettől nem válik kisértékű perré a folyamatban lévő eljárás.

Ugyancsak a perek elhúzódását akadályozná meg az a módosítás, mely az alperes, illetve mindkét fél részéről történő perbehívás [58. §, 63. §, 64. § (1) bek.], valamint a felperes részéről a keresetnek az eredetileg perbe nem vont alperesekre történő kiterjesztése lehetőségét időben korlátozná. Mindkét esetre a keresetváltoztatás szabályai alkalmazandóak. Ha a pertársaság kényszerű, és a felperes határidőre azt nem terjesztette ki az eredetileg perbe nem vont alperesekre, a 157. § a) pontja alapján a per megszüntetésének van helye.

7. Hasonlóan a keresetváltoztatáshoz, a viszontkereset és a beszámítási kifogás késedelmes előterjesztése is alkalmas eszköze a perek elhúzásának, ez esetben az alperes kezében. A perhatékonyság növelése érdekében itt is indokolt időbeli és a kisértékű perek jellegére tekintettel egyéb korlátozásokat elrendelni.

A viszontkereset indításának hatályos szabályai (147. §) hasonló elemeket tartalmaznak, mint a keresetváltoztatásé, néhány eltéréssel: Egyrészt tágabb a tárgyi kör, amennyiben elegendő, ha a viszontkereseti követelés a felperes kereseti követelésével szemben beszámításra alkalmas (azaz nem szükséges a keresetben érvényesített jogviszonnyal legalább az összefüggés). Másrészt nemcsak az alapelvekből vezethető le, hanem konkrétan ki is mondja a törvény, hogy a bíróság érdemi vizsgálat nélkül elutasíthatja a viszontkeresetet, ha azt a fél azért terjesztette elő késedelmesen, hogy azzal a per befejezését hátráltassa.

Az alperes perbebocsátkozása köré, a felperes keresetváltoztatási lehetőségéhez célszerű kötni a viszontkereset előterjesztését is, hiszen a viszontkereset tekintetében is bizonyításra van szükség. Ezért az első tárgyalásra indokolt szorítani a viszontkereset előterjesztésének lehetőségét.

Továbbra is lehetőséget kell biztosítani viszontkereset indítására, ha ahhoz a felperes hozzájárult, illetve az alperes hozzájárulásával a felperes a keresetét megváltoztatta.

Figyelemmel a kisértékű perek sajátosságaira, ki kell zárni azon viszontkeresetek érdemi tárgyalását, amelyek nem kizárólag pénzkövetelést érvényesítenek vagy önálló keresetként sem tartoznának a kisértékű perek szabályainak alkalmazási körébe.

8. Ugyancsak korlátozni indokolt a beszámítási kifogás előterjeszthetőségét. A beszámítási kifogás ugyanis szintén alkalmas a pernek még a fellebbviteli szakaszban való elhúzására is. A beszámítási kifogás ugyanúgy vitát indukálhat a felek között, bizonyítást tehet szükségessé. Éppen ezért különbséget kell tenni a bizonyítást nem, vagy csak csekély terjedelemben igénylő beszámítási kifogás és a gyakorlatban újabb kis pert szülő beszámítási kifogás között.

Ha a felperes az alperes beszámítani kívánt követelését elismeri, vagy a beszámítás alapjául szolgáló követelés fennállta közokirattal vagy teljes bizonyítóerejű magánokirattal igazolható, azt a továbbiakban is az eljárás jogerős befejezéséig elő lehet terjeszteni. Természetesen a bíróság ekkor is mérlegeli, hogy nem rendeltetésellenes joggyakorlásról van-e szó. Az említett okirati bizonyítékokra és az azokkal szembeni ellenbizonyításra nem vonatkozna a fentebb említett, a bizonyítási indítványok előterjesztésére vonatkozó szabályozás.

Ha viszont a felperes a beszámítandó követelést vitatja, és a fenti bizonyítóerejű okiratok nem állnak rendelkezésre, a beszámítási kifogást csak az első tárgyaláson lehetne előterjeszteni, kivéve, ha a követelés később járt le, vagy annak fennállta és lejárta később jutott a tudomására.

9. A fellebbezés szabályainál a legfontosabb változás, hogy az eddig a XII. Fejezetben lévő rendelkezések (256/B-256/E. §) átkerülnek az Ötödik Részbe a kisértékű perek szabályaihoz, azaz egységesül ezen pertípus szabályozása.

A Pp. kisperértékű ügyekre vonatkozó hatályos fellebbezési szabályai szerint kisperértékű az ügy, ha a helyi bíróság elsőfokú hatáskörébe tartozó vagyonjogi perekben a fellebbezésben vitatott érték (illetve annak a 24. § alapján megállapított értéke) a kettőszázezer forintot nem haladja meg, illetve ha a fellebbezésben vitatott érték nem haladja meg a kereseti kérelemben megjelölt követelés tíz százalékát (azaz maximum a félmillió forintot) [256/B. § (1) bek.]. A jövőbeli szabályozás során mindenképpen a kisértékű perek fogalmához kell igazítani a speciális fellebbezési szabályokat, azaz a Pp. 256/B. és azt követő §-ai (immáron 392-394. § számozással) a felemelt értékhatárú (1 000 000 Ft) kisértékű perekben lesznek alkalmazandók.

10. Hangsúlyozni kell, hogy a Pp. 271. §-ának már most is hatályos (2) bekezdése szerint a kisértékű perekben - ide nem értve a tartási és életjáradéki pereket, amelyek külön kezelését szociális indokok és a pertárgy értékének sajátos számítási módja igazolják - nem lesz helye felülvizsgálatnak.

Az 50. §-hoz

Figyelemmel a 45. §-hoz fűzött indokolásban foglaltakra, szükséges az igazságügyért felelős miniszter felhatalmazása a fizetési meghagyásos eljárásban alkalmazandó űrlapok rendeletben történő meghatározására.

Az 1989. október 23-át megelőzően alkotott rendeleti szintű jogszabályok rendezéséről szóló 383/2007. (XII. 23.) Korm. rendelet 2. §-a (1) bekezdésének d) pontja 2008. július 1-jei időponttal hatályon kívül helyezi a tanúk díjazásáról szóló 1/1969. (I. 8.) IM rendeletet, ezért egy új rendelet megalkotása indokolt. A hatályos rendelet mind a büntető, mind a polgári eljárásokra nézve megállapítja a tanúk díjazásának szabályait, s a jövőben is mindkét ügyszakra kiterjedően kell a kérdést szabályozni. A Pp. viszont jelenleg nem tartalmaz felhatalmazást arra, hogy az igazságügyért felelős miniszter a tanú által felszámítható költségekre vonatkozó részletes szabályokat megállapítsa. A törvény ezt a hiányt is pótolja.

Az Európai Unióhoz történt csatlakozás következtében feleslegessé vált az Európai Megállapodásra való hivatkozás, így az törlendő a Pp. 398. §-ából.

Az Európai Parlament és a Tanács az európai fizetési meghagyásos eljárás létrehozásáról szóló 1896/2006/EK rendeletének megalkotásával az Európai Unióban - Dánia kivételével - olyan új, egységes perenkívüli eljárás került bevezetésre, amely gyors és hatékony módon teszi lehetővé a pénzkövetelések határon átnyúló érvényesítését. A rendelet a tagállamok belső jogához képest alternatív igényérvényesítési mechanizmust biztosít: nem érinti sem a tagállamok belső jogában megtalálható, és meglehetősen eltérő jogi megoldásokat tartalmazó fizetési meghagyásos eljárásokat, sem pedig a más közösségi jogszabályok, illetve a tagállamok belső joga szerinti egyéb igényérvényesítési módokat. A rendelet által intézményesített egységes európai eljárásban kibocsátott fizetési meghagyások végrehajtására a többi tagállamban külön eljárásban történő végrehajthatóvá nyilvánítás nélkül lesz lehetőség.

Az európai fizetési meghagyásos eljárás hazai alkalmazhatóságához szükséges a rendeleti minimumszabályozás belső jogi kapcsolódási pontjainak megteremtése, jelen módosítás ennek érdekében a Pp. szükséges kiegészítését tartalmazza, amellyel egyértelművé válik, hogy a közösségi rendeletben nem szabályozott kérdésekben - így például a tekintetben, hogy mely bíróságok rendelkeznek hatáskörrel az európai fizetési meghagyásos eljárás lefolytatására - a magyar jog szerinti fizetési meghagyásos eljárás szabályai érvényesülnek. A Pp. új 399. §-a tartalmazza azokat a speciális eljárási szabályokat is, amelyek segítségével a rendelet 20. cikke szerinti speciális - a Pp. XIV. Fejezetében foglalttól alapvetően különböző - felülvizsgálat megvalósulhat.

Az 51. §-hoz

1. Az Itv. szerint az egyezségi kísérletre idézés esetén a pertárgy értékének 6%-a helyett 1% az illeték mértéke [Itv. 42. § (1) bek. c) pont]. Ha a felek az első tárgyaláson egyezséget kötnek, az illeték az eredetileg fizetendő 10, ha az első tárgyalás után kötnek egyezséget, akkor 50%-a [Itv. 58. § (1) és (3) bek.]. Az a rendelkezés azonban, miszerint ha a felek az első tárgyalást követően közösen kérik a per megszüntetését, az eredetileg fizetendő illeték 30%-a az illeték [Itv. 58. § (2) bek.], azt az anomáliát szüli, hogy a felek nem perbeli, hanem peren kívüli egyezséget kötnek, és kérik a per megszüntetését, ami könnyen vezethet újabb jogvitához, hiszen a permegszüntetés nem eredményez res iudicatát, szemben a bíróság által jóváhagyott egyezséggel. Noha a bíróságnak valóban több tennivalója van akkor, ha egyezség jóváhagyása felől dönt, mintha egyszerűen konstatálja a felek permegszüntetés iránti kérelmét, a kedvezményrendszer átalakításával elő kell segíteni, hogy a jogviták mind nagyobb számban jóváhagyott egyezség útján rendeződjenek.

Éppen ezért a törvény akként módosítja az Itv.-t, hogy bár az első tárgyalás utáni egyezségkötés esetén főszabályként változatlan marad a kedvezményes illeték mértéke (a peres illeték 50%-a), de abból levonható a per folyamán igénybe vett mediáció költsége (a közvetítő bruttó díja) összefüggésben a törvény 17. §-ával is. A mediátor díja 50 000 Ft erejéig lesz levonható a kedvezményes illetékből, de a befizetett illeték ekkor sem lehet kevesebb a peres illeték 30%-ánál.

2. Annak érdekében, hogy a felek már perindítás előtt is szívesen forduljanak a közvetítőhöz, és ne csak egy újabb költséges procedúrát lássanak a közvetítésben, indokolt illetékkedvezményt nyújtani a közvetítői eljárásban előzetesen résztvevő feleknek is. Az elmúlt négy-öt év tapasztalatai alapján a permegelőző közvetítések 75-80%-ában létrejött az egyezség, azaz a közvetítő elé vitt jogvitáknak kevesebb, mint az egynegyede folytatódik peres úton. A szabad megállapodás tárgyát képező közvetítői óradíjak mértéke 5000 és 50 000 Ft között alakult az ügy jellegétől, bonyolultságától és a megbeszélések számától függően. A felek az eljárás sikerétől függetlenül közösen viselik a költségeket.

A peres eljárás illetéke az Itv. szerint 7000 és 900 000 Ft között változhat. Hogy a feleknek anyagilag ne jelentsen kockázatot egy sikertelen közvetítés, előírja a törvény, hogy az illeték mértéke az illetékfizetésre köteles fél (a felperes) által a közvetítőnek fizetett bruttó díjjal csökken. A visszaélések elkerülése végett az illeték mértéke ilyen módon a felére lesz csökkenthető, azaz kedvezményről, és nem mentességről van szó. A rendelékezés alapján az állam ugyan az eljárások egy csoportjában részlegesen elesik az illetékbevételtől, ugyanakkor várhatóan mintegy háromszor ennyi üggyel fog csökkenni a bíróságok leterheltsége, ezáltal a többi ügyben hamarabb fog döntés születni.

Alaposan feltételezhető, hogy ha a felek az illetékkedvezmény hatására fontolják meg a közvetítés megindítását, az esetek többségében kompromisszumra jutnak. Az illetékkedvezmény ugyanis egy ösztönző eszköz a közvetítés alkalmazása érdekében, amellyel a felek nyilvánvalóan csak akkor fognak élni, ha a békés megállapodás lehetőségét reálisnak tartják. Ha ugyanis a közvetítői eljárásban megállapodás megkötésének nincs reális esélye és a közvetítést követően a felek bírósághoz fordulnának, úgy a közvetítés csak a vitarendezés elhúzódásához járulna hozzá. Kiemelendő, hogy az illetékkedvezmények ösztönző hatása különösen a bagatell értékű ügyek esetében jelentkezne, hiszen ilyen mértékű követeléseiket a felek nem feltétlenül bírósági eljárásban kívánják érvényesíteni.

Az igénybe vehető illetékkedvezmény mértékére a törvény felső korlátot állapít meg (50 000 Ft) annak érdekében, hogy a felek a túlzott mértékű közvetítői díjakat, mint az illetékből leírható kedvezményeket ne érvényesíthessék. Az illetékkedvezmény érvényesítésére csak azon perek esetében lesz lehetőség, amelyek tárgyában a törvény nem zárja ki a közvetítést [azaz a Kvt. 1. §-ának (3) bekezdésében foglalt ügyekben nem lesz biztosított a kedvezmény]. A törvény alapján továbbá az illetékkedvezmény csak azokat a feleket fogja megilletni, akik esetében a közvetítés nem vezetett eredményre, azaz a közvetítés eredményeként született megállapodás ellenére perlekedő fél számára ilyen kedvezmény nem jár.

Az 52. §-hoz

Az Itv. 67. §-ának (2) bekezdése alapján számos, igazgatási szolgáltatási díjat meghatározó rendelet került kiadásra. E rendelkezés ugyanakkor nem teljesíti a jogszabály alkotására szóló felhatalmazással szemben támasztott feltételeket, ezért már csak olyan törvényi felhatalmazás alapján van lehetőség díjrendelet kiadására, amely konkrétan megjelöli azt, hogy milyen eljárásért, szolgáltatásért fizetendő díjról van szó és ki a felhatalmazás címzettje. A rendelkezés a közvetítői névjegyzékbe történő felvételért fizetendő díj tekintetében gondoskodik a felhatalmazó rendelkezés jogrendszerbe történő beiktatásáról annak érdekében, hogy ne legyen a későbbiekben akadálya az említett, Itv.-ben szereplő felhatalmazás alapján kiadott, a közvetítői névjegyzékbe történő felvételi eljárás igazgatási szolgáltatás díjáról szóló 3/2006. (I. 26.) IM rendelet esetleges módosításának.

Az 53. §-hoz és 60. §-hoz

A módosítás értelmében nem csak a cégjegyzékbe bejegyzett adat, jog tény (a továbbiakban együtt: adat) ismerhető meg ingyenesen, hanem a céginformációs szolgálat a beszámolóba, mint cégiratba való betekintést is biztosítani fogja. A beszámolót (mérleg, eredménykimutatás, kiegészítő melléklet) érintő ingyenes betekintés kapcsán fontos arra rámutatni, hogy a betekintés joga - a cégjegyzékadatokba való betekintéshez hasonlóan - nem terjed ki a céginformáció olyan biztosítására, amely a beszámoló adatai egészének, illetve annak jelentős részének megszerzését eredményezné.

A céginformációs szolgálat a www.e-cegjegyzek.hu honlapon keresztül biztosítja a törvényben deklarált ingyenes céginformációt.

A módosítás egyértelművé teszi, hogy a cégbíróság a végzés meghozatalát követően azt automatikusan küldi meg a Cégközlönybe. Mindez azt jelenti, hogy a bejegyzési (változásbejegyzési) eljárás során meghozott, cégbíróság által aláírt végzésen annak meghozatalát követően emberi, vagy informatikai beavatkozás már nem történhet, annak a Cégközlönyben olyan adattartalommal kell megjelennie, amilyen adattartalmat a cégbíróság aláírásával tanúsított.

A cégnyilvánosságról, bírósági cégeljárásról és a végelszámolásról szóló 2006. évi V. törvény (a továbbiakban: Ctv.) 2006. július 1-jei hatályba lépésével, amely valamennyi gazdasági társaság számára lehetővé tette a cégbejegyzési és a változásbejegyzési eljárás elektronikus úton történő lefolytatását, az alapvető elérendő cél az volt, hogy a cégalapítások, illetve változásbejegyzések gyorsabbak, egyszerűbbek legyenek, és hogy a cégekre a lehető legkevesebb adminisztratív teher háruljon.

A Ctv. továbbfejlesztését szolgálta a cégnyilvánosságról, a bírósági cégeljárásról és a végelszámolásról szóló 2006. évi V. törvény és egyéb törvények módosításáról szóló 2007. évi LXI. törvény (a továbbiakban: Ctvm.). A Ctvm. értelmében 2008. július 1. napjától kizárólagossá válik az elektronikus cégeljárás, amely önmagában is gyorsítja a cégalapításokat (változásbejegyzéseket), de további előrelépést jelent, hogy az egyszerűsített cégeljárás bírósági ügyintézési határideje 2 munkanapról 2008. július 1. napjával 1 munkaórára csökken.

A Ctv., valamint az ügyvédekről szóló 1998. évi XI. törvény jelenleg hatályos rendelkezései azonban nem egyértelműek a tekintetben, hogy a jogi képviselő által benyújtott okiratokat, azaz a cégbejegyzési (változásbejegyzési) kérelmet és mellékleteit, milyen módon kell minősített elektronikus aláírással és időbélyegzővel ellátni, hiszen a Ctv. 36. § (2) bekezdése azt mondja ki, hogy a cégeljárásban az elektronikus úton küldött okiratokat minősített aláírással és időbélyegzővel kell ellátni, oly módon, hogy az elektronikus aláírásnak az okirat aláírásának időpontjában való fennállása megállapítható legyen. Ez a jogszabály tehát nem rendelkezik az okiratok aláírásának technikájáról.

Erre tekintettel a jelenleg hatályos rendelkezések a jogalkalmazás során eltérő értelmezést nyertek a tekintetben, hogy a cégbejegyzési (változásbejegyzési) eljárás során minden egyes okiratot külön-külön kell-e minősített aláírással és időbélyegzővel ellátni, vagy a kérelmet és annak mellékleteit egységnek tekintve, egy minősített aláírással és időbélyegzővel kell-e ellátni a kérelmet.

Tekintettel arra, hogy az az értelmezés, miszerint minden egyes okiratot külön-külön kell minősített aláírással és időbélyegzővel ellátni, kifejezetten ellentétes a fentebb kifejtett célokkal, szükséges a Ctv., illetve az ügyvédekről szóló 1998. évi XI. törvény vonatkozó rendelkezéseit olyan értelemben pontosítani, hogy abból egyértelműen derüljön ki, hogy a cégbejegyzési (változásbejegyzési) eljárás során a cégbejegyzési (változásbejegyzési) kérelmet és mellékleteit egy minősített elektronikus aláírással és időbélyegzővel kell ellátni.

Mindezeken túlmenően fontos annak rögzítése is, hogy az ügyvédnek a cégeljáráson kívüli egyéb eljárásokban is az elektronikus kérelmet kell elektronikus aláírásával ellátnia.

Ezen értelmezést támasztja alá az elektronikus aláírásról szóló 2001. évi XXXV. törvény (a továbbiakban: Eat.), valamint annak végrehajtó rendeletei is. Amennyiben a jogi képviselő a mellékletekkel együtt egy egységet képező kérelmet minősített elektronikus aláírással és időbélyegzővel lát el, azzal minden, a kérelemhez csatolt okiratot is aláír. Ilyen esetben az Eat. szerinti, a minősített elektronikus aláírással való aláíráshoz fűzött, illetve a minősített időbélyegzővel joghatás is értelemszerűen mindegyik aláírt dokumentumra vonatkozni fog, egyszerűen azért, mert technikailag a minősített elektronikus „aláírtság” és „időbélyegzettség” Eat. szerinti feltételeinek az aláírt kérelem minden egyes bitje meg fog felelni. A 13/2005. (X. 27.) IHM rendelet 4. § (5) bekezdése szerint több dokumentumon is elhelyezhető egy elektronikus aláírás, illetőleg egy időbélyegző.

Az 54. §-hoz

A szabályozás értelmében a bejegyzési (változásbejegyzési) kérelmek a céginformációs szolgálat levélcímére történő benyújtása mellett 2009. február 1-jétől a kormányzati portálon keresztül is benyújtható lesz. Ennek nyomán a cégeljárás során is megvalósul a többcsatornás elérés.

Fontos rámutatni arra, hogy a bejegyzési (változásbejegyzési) kérelmek formai ellenőrzését továbbra is a céginformációs szolgálat végzi, ahogy a kérelmek cégbíróság felé továbbítását is.

Az 55. §-hoz

1. A céginformációs szolgálat a beérkezett kérelmeket informatikai szempontból (adatok sértetlensége, elektronikus aláírás és időbélyegző hitelessége) megvizsgálja. A céginformációs szolgálat a Ctv. jelenleg hatályos 38. §-a alapján a hibás, hiányos kérelmeket az erre vonatkozó tájékoztatással küldi meg a cégbíróságok számára, illetőleg a hibáról, h hiányosságról tájékoztatja a jogi képviselőt. A cégbíróságok a hibás, vagy hiányos kérelmeket áttekintik, és a legfontosabb adatokat rögzítik, vélelmezve azt, hogy a kérelem hamarosan hiba, vagy hiányosság nélkül megérkezik.

Nem vitásan a bemutatott gyakorlat helytelen. Ennek okán szükségessé vált, hogy a céginformációs szolgálat „szűrő” szerepe erősödjön, és a cégbíróságok felé csak olyan kérelmek juthassanak el, amelyek informatikai szempontból hibátlanok. Amennyiben a céginformációs szolgálat a hibát, hiányosságot észlelni fogja, a kérelmet és a hibáról szóló igazolással együtt visszaküldi a jogi képviselő számára.

Fontos rámutatni arra, hogy a hibásan, vagy hiányosan benyújtott kérelmek esetében a kérelmet továbbra is úgy kell tekinteni, mintha az nem került volna benyújtásra.

2. A cégbejegyzési (változásbejegyzési) eljárásban hozott végzéseket a bíróság kiadmányozás útján közli a cég jogi képviselőjével. A Pp. 220-223. §-ai szabályozzák az érdemi határozat (akár papír, akár elektronikusan kért határozat esetén) tartalmát, formai feltételét. Ezen előírás szerint a határozatnak egyetlen formai kelléke van, miszerint azt a bíró aláírja. Az ügyféllel való közlés útja a bírósági ügyvitel szabályairól szóló 14/2002. (VIII. 1.) IM rendelet szerinti kiadmányozás, amely az eredeti iratról készített olyan másolat, amelyet az arra feljogosított személy „a kiadmány hiteléül” záradékkal, aláírásával és a bíróság körbélyegzőjével lát el, vagy elektronikus okirat esetében azon minősített elektronikus aláírást, az elektronikus aláíráson pedig időbélyegzőt helyez el.

Mindezekre figyelemmel az elektronikusan közölt végzések esetében is elegendő, ha a cégnek (jogi képviselőnek) történő kézbesítés - azonosan a papír alapú határozatok kézbesítésével - kiadmányozás (elektronikus kiadmány) útján történik.

Főszabály szerint a cégbíróság a jogi képviselővel elektronikus úton közli a bejegyzési (változásbejegyzési) eljárás során hozott végzéseket. Ha azonban a cégbíróság 3 munkanapon belül nem kap visszaigazolást a jogi képviselőtől, a cég bejegyzését elrendelő végzést, illetőleg a bejegyzési kérelmet elutasító végzést a cégbíróság papír alapon is megküldi.

Az elektronikus kézbesítés kapcsán a cégbíróság vezetője jelölheti ki azt a szervezeti egységet vagy személyt, amely/aki végezheti a végzés minősített elektronikus aláírással, valamint időbélyegzővel való ellátását.

A törvénynek a Ctv. 39. §-ának (2) bekezdését megállapító rendelkezése pontosítja a cégbíróság által továbbított végzések tekintetében a visszaigazolás megküldésének módját. A kiegészítés egyértelművé teszi, hogy a jogi képviselő nem a levelező rendszere által kiállított automatikus üzenet révén küld visszajelzést, hanem a kézbesítés tényéről teljes bizonyító erejű magánokirat kiállítása és megküldése útján értesítse a cégbíróságot. A változtatás - természetesen a végzés megismerésének ténye mellett - a visszaigazolás kötelező tartalmai elemeként rendeli el a cégbíróság megnevezésének és az ügy számának megjelölését, továbbá előírja a minősített elektronikus aláírás és időbélyegző elhelyezését az okiraton.

Az 56. §-hoz

1. Tekintettel arra, hogy az egyes cégbíróságokon jelenleg a megyei bíróságok elnökei határozzák meg a munkaidő kezdetét, a Ctv.-t ki kell egészíteni az egy munkaórás határidő számítási módjának egységes szabályozása érdekében.

2. Egyszerűsített cégeljárásban hiánypótlásnak nincs helye. A rendelkezés az egyszerűsített cégeljárásban lévő elutasítási okok körét bővíti. Mind az általános, mind az egyszerűsített eljárásban való cégalapítás során az általános forgalmi adó alanyának a bejegyzési kérelem mellett csatolnia kell a Ctv. 1. számú és 3. számú mellékletében előírt, adóhatóság felé szóló nyilatkozatot.

Fontos rámutatni arra, hogy a cégek - különös tekintettel az általános forgalmi adóról szóló 2007. évi CXXVII. törvényben bekövetkezett változások okán - nagy számban nyújtanak be hibás áfa-nyilatkozatot. A nyilatkozatot az adóhatóság vizsgálja meg, hiba esetén az adóhatóság rendszere automatikusan nem képes adószámot képezni, ennek okán a bejegyzési kérelmek elbírálása megtörik a cégbíróságoknál.

Tekintettel arra, hogy a Ctv. szerint az adószám a cégjegyzék kötelező eleme, illetőleg a cég jogszerű működéséhez elengedhetetlen az adószám léte, ennek okán nem lehetséges a cégek adószám nélküli bejegyzése.

Ennek okán kerül rögzítésre, hogy amennyiben a cég hibás nyilatkozatot nyújt be az adóhatóság felé, amely ennek okán nem tudja a jelzőszámot létrehozni, az erről szóló adóhatósági tájékoztatás alapján a cégbíróság a kérelem elbírálásával ne foglalkozik, hanem elutasító végzést hoz.

Fontos rámutatni arra, hogy a bejegyzési kérelmet elutasító végzés közlését követő 8 napon belül ismételten lehet kérni a cég bejegyzését, amelynek során a korrekt nyilatkozat benyújtására is lehetőség van.

Az 57. §-hoz

Mind az egyszerűsített cégeljárásban (bejegyzési eljárás), mind pedig a létesítő okirat szerződésmintára történő módosítására irányuló változásbejegyzési eljárásban a cég bejegyzését elutasító végzés esetén az elutasító végzés közlését 8 napon belül ismételt beadási lehetőséggel lehet élni. A Ctv. 48. §-ának (9) bekezdése arra biztosít lehetőséget a cégnek, hogy amennyiben a kérelmet 8 napon belül ismételten benyújtja, immár helyesen, az elutasításhoz fűzőfő jogkövetkezmények nem alkalmazhatóak, és a korábban benyújtott iratok ismételten felhasználhatóak. A céget nem terheli az eljárási költségek ismételt lerovásának a kötelezettsége sem.

Ez a lehetőség az egyszerűsített változásbejegyzési eljárás során azonban nem biztosított. Ennek okán került pontosításra a Ctv. 50. §-ának (2) bekezdése. Ennél fogva mind az egyszerűsített bejegyzési (változásbejegyzési) eljárásban, mind a szerződésmintára való áttérést magában foglaló változásbejegyzési eljárásban lehetőség lesz a kérelem ismételt benyújtására.

Az 58. §-hoz

Az egyes adótörvények módosításáról szóló 2007. évi CXXVI. törvény 319. §-a a Ctv. 111. § (1) bekezdését egy további f) ponttal egészítette ki, kimondva, hogy a végelszámolás befejezésekor a végelszámoló köteles beszerezni az adóhatóságtól annak a vámhatóságra is kiterjedő nemleges adóigazolását (arról, hogy a megszűnni kívánó cégnek adótartozása nincs, és a cégnél adóhatósági eljárás nincs folyamatban).

Ezt az okiratot a fenti törvény 320. §-ával módosított Ctv. 112. § (4) bekezdésének utolsó mondata szerint a többi ott írt okirattal együtt be kell nyújtani a cégbírósághoz a törlési kérelem kötelező mellékleteként.

A 2007. évi CXXVI. törvény nem rendelkezett azonban arról, hogy a Ctv. 1. számú mellékletét ki kell egészíteni ezzel a Ctv. 111. §-a (1) bekezdésének f) pontja szerinti dokumentummal. A rendelkezés ezt a hiányosságot orvosolja.

Az 59. §-hoz

A cégnyilvánosságról, a bírósági cégeljárásról és a végelszámolásról szóló 2006. évi V. törvény és egyéb törvények módosításáról szóló 2007. évi LXI. törvény (a továbbiakban: Ctvm.) 28. §-ának (4) bekezdését (hatályba léptető rendelkezés) azért kell módosítani, mert a törvény 54. §-a a Ctvm. 15. §-a helyett eltérő tartalommal állapítja meg a Ctv. 39. §-ának (2) bekezdését.

A 61. §-hoz

A jogi segítségnyújtásról szóló 2007. évi CLI. törvény részben hatályba léptette, részben pedig módosította a peres jogi segítségnyújtás 2003. évi LXXX. törvénnyel elfogadott szabályait. A polgári peres költségkedvezmények új rendszere 2008. január 1-jével lépett életbe, erre figyelemmel rendelkezett a törvény 22. §-a a folyamatban lévő ügyekben történő alkalmazásról. A jogalkotói szándék - összhangban a jogi segítségnyújtásról szóló 2003. évi LXXX. törvény átmeneti rendelkezéseivel - arra irányult, hogy az új rendelkezések a hatályba lépési időpontot követően lehetőség szerint széles körben hatályosuljanak: amennyiben a peres költségkedvezményi vagy pártfogó ügyvédi képviselet biztosítása iránti támogatási ügy 2008. január 1-jét követően indul, úgy már az új rendelkezéseket kelljen alkalmazni. A bírósági gyakorlat ugyanakkor a törvényben használt „ügy”-fogalmat egységesen a perre, vagyis a kereset (kérelem) előterjesztésével induló ügyre rendeli alkalmazni, ezért értelmezési vita alakult ki abban a tekintetben, hogy a folyamatban lévő ügyekben lehet-e az új rendelkezéseket alkalmazni. A törvény a gyakorlat egységesítése érdekében - továbbá annak biztosítására, hogy a már 2008. január 1-jén folyamatban lévő ügyek többségében is átvehessék az igazságügyi hivatalok a bíróságoktól a pártfogó ügyvédi képviselet biztosításával kapcsolatos feladatok ellátását - úgy egészíti ki a törvény 22. §-ának (2) bekezdését, hogy a 2008. január 1-jét követően indult ügyek mellett bizonyos folyamatban lévő ügyekben is előírja az új rendelkezések alkalmazását. Ezek azok az ügyek, amelyekben a költségkedvezmény vagy pártfogó ügyvédi képviselet biztosításának szükségessége 2008. január 1-jét követően merül fel: amelyekben ezt követően terjesztenek be költségmentesség engedélyezése iránt kérelmet, vagy a korábbi kirendeléssel keletkezett pártfogó ügyvédi képviselet megszűnte miatt kell új képviselőről gondoskodni.

A 62. §-hoz

Az Európai Unió tagállamainak egymás közötti viszonylatában közösségi rendelet (1348/2000/EK rendelet) szabályozza a tagállamok bíróságai és más igazságügyi hatóságai közötti, hivatalos iratok kézbesítésére irányuló jogsegélyforgalom rendjét. A Tanács a közelmúltban új rendeletet alkotott e tárgykörben. Az új rendelet - a polgári és kereskedelmi ügyekben keletkezett bírósági és bíróságon kívüli iratok tagállamokban történő kézbesítéséről és az 1348/2000/EK rendelet hatályon kívül helyezéséről szóló 1393/2007/EK rendelet (a továbbiakban: R.) - 2008. november 13. napjától kezdődően alkalmazandó.

A R. értelmében a tagállamok ún. áttevő és átvevő hatóságokat jelölnek ki. Ezek feladata, hogy továbbítsák, illetve fogadják a tagállamok bíróságaitól (polgári ügyben eljáró más hatóságaitól) származó, más tagállamban kézbesítendő hivatalos iratokat. A tagállamok saját maguk jogosultak meghatározni, hogy államukban mely hatóságok látják el az áttevő illetve átvevő intézmény szerepét. A tagállamok nagy többsége már a jelenleg hatályos 1348/2000/EK rendelethez is decentralizáltan jelölte ki az áttevő illetve átvevő intézményeket, oly módon, hogy áttevő intézményként működik rendszerint minden egyes bíróság; átvevő intézményként pedig a címzett lakóhelye szerint illetékes alsó szintű bíróság jár el. Ennek eredményeképpen a tagállamok nagy részének egymás közötti viszonylatában a bíróságok közvetlenül érintkeznek egymással a hivatalos iratok kézbesítésére irányuló polgári jogsegélyforgalomban.

Magyarország az Európai Unióhoz történő csatlakozáskor néhány tagállamhoz hasonlóan centralizált módon jelölte ki az áttevő illetve átvevő intézményeket; mindkét intézmény feladatát az igazságügyért felelős miniszter látja el. Ennek megfelelően a kézbesítési jogsegélyforgalomban a magyar bíróságok az EU-tagállamok bíróságaival is az igazságügyért felelős miniszter útján érintkeznek.

Az új R. hatálybalépésével indokolt Magyarország részéről megváltoztatni e helyzetet, és - hasonlóan a tagállamok nagy többségéhez - lehetővé tenni a bíróságok közötti közvetlen érintkezést az uniós tagállamok viszonylatában. Ezt különösen az teszi elengedhetetlenné, hogy az új R. 7. cikk (2) bekezdése immár határidőt (egy hónap) szab a kézbesítés foganatosítására. Ez a rövid határidő kizárólag akkor lesz tartható a más tagállambeli bíróságoktól érkező kézbesítési kérelmek intézése során, ha a kézbesítési kérelem közvetlenül ahhoz a magyar szervhez érkezik be, amely azt érdemben teljesíti; azaz a kézbesítési kérelmek továbbításának illetve fogadásának eddigi útjából egy „láncszem” (az Igazságügyi és Rendészeti Minisztérium) kiiktatásra kerül. Ehhez szükséges a nemzetközi magánjogról szóló 1979. évi 13. törvényerejű rendelet (a továbbiakban: Nmtvr.) módosítása.

A magyar áttevő illetve átvevő hatóságok e decentralizált kijelölése nem keletkeztetne érdemben új feladatokat a bírósági szervezet részére. A külföldi hatóságoktól származó kézbesítési kérelmek teljesítésére, érdemi elintézésére jelenleg is a bíróságok rendelkeznek hatáskörrel (Nmtvr. 68/A. §). Változást a bíróságok számára az új szabályozás csak a követendő kapcsolattartási út tekintetében hoz: a jövőben az EU tagállamok viszonylatában a bíróságok közvetlenül - és nem az Igazságügyi és Rendészeti Minisztérium közbeiktatásával - fogadnák a kézbesítési kérelmeket, illetve ugyanilyen módon terjeszthetnék elő azokat. Külön kiemelendő, hogy a nemzetközi polgári jogsegély másik nagy területén, a bizonyítási cselekmények foganatosítása iránti jogsegélyforgalomban már 2004. május 1. napja óta eleve ilyen úton történik az érintkezés a magyar és a más tagállambeli bíróságok között, figyelemmel a 1206/2001/EK rendelet 2. cikkére.

-----STARTING---POINT---VEGE---

A 63. §-hoz

A Pp. 135. §-a (1) bekezdése a) pontjának, illetve 136/A. §-a (3) bekezdése a) pontjának módosítását az teszi szükségessé, hogy az azokban hivatkozott európai közösségi jogi aktust (a polgári és kereskedelmi ügyekben keletkezett bírósági és bíróságon kívüli iratok tagállamokban történő kézbesítéséről szóló 1348/2000/EK tanácsi rendeletet) 2008. november 13. napjától új rendelet - a polgári és kereskedelmi ügyekben keletkezett bírósági és bíróságon kívüli iratok tagállamokban történő kézbesítéséről szóló 1393/2007/EK parlamenti és tanácsi rendelet - váltja fel. E módosítás tartalmi változást nem jelent, miután az új 1393/2007/EK rendeletnek a magyar Pp. érintett szabályaihoz kapcsolódó rendelkezése (19. cikk) teljesen megegyezik a 1348/2000/EK rendelet 19. cikkével.

A 64. §-hoz

Figyelemmel arra, hogy a törvény bevezeti a tanú adatainak zártan kezelését, indokolt a tárgyalás nyilvánosságának korlátozása akkor, ha a tanú életét, testi épségét tanúvallomása miatt veszély fenyegetné. Ellenkező esetben hiába kezelné zártan az adatait a bíróság, ha a nyilvános tárgyaláson bárki felismerhetné őt.

A § (2) bekezdését az indokolja, hogy a közigazgatási perek körében a felek kérelmére helye van tárgyaláson kívüli elbírálásnak első fokon is. Így tárgyaláson kívül lehet ítéletet hozni. Mivel a titkár tárgyaláson kívül elvileg minden határozatot meghozhat, az ítélet meghozatalát ki kell zárni az ő esetében. A (3) bekezdés egyértelművé teszi, hogy szociális szempontból csak természetes személy részesíthető költségkedvezményben.

A § (4) bekezdése rövidítést vezet be. A (6) bekezdés a felesleges konkrét jogszabályhelyre történő utalást törli, valamint olyan jogszabályhelyet helyez hatályon kívül, melyet a törvény 11. §-a tartalmát tekintve más bekezdésbe helyez át. Az (7) bekezdésre azért van szükség, mert az érintett rendelkezések átkerülnek a Pp. új Ötödik Részébe.

A 65. §-hoz

Átmeneti rendelkezéseket tartalmaz.

A 66. §-hoz

A dereguláló rendelkezésre a Kormány ügyrendjéről szóló 1088/1994. (IX. 20.) Korm. határozat 15. pontja értelmében van szükség.