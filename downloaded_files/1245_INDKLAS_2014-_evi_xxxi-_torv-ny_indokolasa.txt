2014. évi XXXI. törvény indokolása

egyes földügyi tárgyú törvények módosításáról

-----STARTING---POINT---ALTALANOS--- 

A törvény hat földügyi tárgyú törvény aktuális kérdésekben történő módosítását tartalmazza, amelyek egyrészt összefüggnek a mező- és erdőgazdálkodási földek forgalmáról szóló 2013. évi CXXII. törvény 2014. május 1-jén történő hatályba lépésével, másrészt a jogalkalmazási gyakorlatban felmerült kisebb jellegű korrekciókat tartalmazzák. A törvényben módosul:

- a polgárok személyi adatainak és lakcímének nyilvántartásáról szóló 1992. évi LXVI. törvény,

- az épített környezet alakításáról és védelméről szóló 1997. évi LXXVIII. törvény,

- a köziratokról, a közlevéltárakról és a magánlevéltári anyag védelméről szóló 1995. évi LXVI. törvény,

- az ingatlan-nyilvántartásról szóló 1997. évi CXLI. törvény,

- a Nemzeti Földalapról szóló 2010. évi LXXXVII. törvény,

- a földmérési és térképészeti tevékenységéről szóló 2012. évi XLVI. törvény.

-----STARTING---POINT---RESZLETES---

Az 1-2. §-hoz

Az állami és önkormányzati nyilvántartások együttműködési képességeinek általános szabályairól szóló 2013. évi CCXX. törvény (továbbiakban: Interop. tv.) feladatául szabja a Kormánynak, hogy létrehozzon egy egységes, átlátható regisztratív jellegű nyilvántartást, amelybe az adatok bejutásának módja kellően leszabályozott, egyirányú, melyből közvetlen állampolgári adatszolgáltatás nem valósul meg, a közigazgatás egyéb szereplőit - különös tekintettel az egyes címadatot tartalmazó nyilvántartásokra - informálja és biztosítja a címadatokat.

Az előterjesztésben szereplő törvénymódosítás szabályozási célja, hogy az Interop. tv. 14. § (1) bekezdésében foglaltak megvalósulása - egy egységes, átlátható regisztratív jellegű nyilvántartás létrehozása - érdekében megtörténjen a jelenleg kezelt címállomány előzetes felmérése, felülvizsgálata helyi szinten. A jelen törvény ezen folyamat első lépéseként az adatok teljes körűsége, pontossága és a címek valóságnak megfelelése tekintetében végzett ellenőrzését írja elő, mely előkészíti és megteremti a szükséges adattisztítás lehetőségét, ezáltal a központi címregiszter megfelelő adatokkal való ellátását biztosítja.

A feladatot a jegyző a személyiadat- és lakcímnyilvántartás központi szerve (KEKKH) által területi bontásban elkészített és rendelkezésére bocsátott elektronikus adatállomány felhasználásával látja el, mely során az ellenőrzés szempontjainak eleget téve végzi az illetékességi területéhez tartozó címek vizsgálatát. A feladat elvégzése során az ellenőrzés követelményeinek megfelelő címek jelzéssel történő ellátása mellett összeállítja az adattisztítást igénylő címek listáját. A jegyző az ellenőrzés eredményéről legkésőbb 2014. november 15. napjáig a címjegyzék visszaküldésével tájékoztatja a központi szervet.

A központi címregiszter felállítására törvényi szintű felhatalmazása van tehát a Kormánynak. A jogszabályhely 2015. januártól válik hatályossá. A nyilvántartás felállításának technikai feltétele, hogy előzetesen megtörténjen egy úgynevezett ősfeltöltési folyamat. Az ősfeltöltést megelőzően azonban a fent leírtak miatt elengedhetetlen egy átfogó adattisztítási folyamat elindítása. Ezt a szükséges lépést teszi meg a jelen törvény.

A folyamat eredményeképpen létrejövő tisztított cím-adatbázis hiteles adatforrást biztosítva elősegíti az Interop. tv. 14. § (2) bekezdésében foglaltak megvalósulását. A címregiszter címekkel történő feltöltése (ősfeltöltés) ezen adatbázis útján valósul meg.

Ezen túlmenően a jogszabályi környezet, és annak gyakorlati megvalósítása nem fog elmaradni, mivel a címregiszter fizikai kialakítása, a címregiszter címekkel történő feltöltése (ősfeltöltés), a címregiszter és az ingatlan-nyilvántartás, valamint a címregiszter és a személyi adat- és lakcímnyilvántartás közötti informatikai kapcsolat kialakítása, ezáltal az ingatlan-nyilvántartás és a személyi adat- és lakcímnyilvántartás címeinek napi szintű frissítésének biztosítása az ÁROP-1.2.12-2012-2012-0001 azonosító számú projekt keretében valósul meg.

A 3. §-hoz

Az épített környezet alakításáról és védelméről szóló 1997. évi LXXVIII. törvény (a továbbiakban: Étv.) felhatalmazása alapján a 246/2009. (XI. 3.) Korm. rendelet a földhivatalokról, a Földmérési és Távérzékelési Intézetről, a Földrajzinév Bizottságról és az ingatlan-nyilvántartási eljárás részletes szabályairól szóló 338/2006. (XII. 23.) Korm. rendelet, valamint az építésügyi és az építésfelügyeleti hatóságok kijelöléséről és működési feltételeiről szóló 343/2006. (XII. 23.) Korm. rendeletet módosította. Ennek értelmében a Kormány építésügyi hatóságként az épített környezet alakításáról és védelméről szóló törvény szerinti telekalakítási eljárásokban első fokon a körzeti földhivatalt, másodfokon a megyei földhivatalt jelöli ki. A módosítás hatálybalépését követően azonban az Étv.-ből kikerült az erre vonatkozó Kormány felhatalmazás, így a jelenlegi 338/2006. (XII. 23.) Korm. rendeletet felhatalmazás hiányában nem lehet jelenleg módosítani az adott témában.

A 4. §-hoz

A jogalkalmazás során a Földügyi és Távérzékelési Levéltárnak (a továbbiakban: FTL) átadandó anyagok körét tekintve eltérő értelmezés alakult ki a levéltár és az ingatlanügyi hatóságok között, ezért szükségessé vált a normaszöveg pontosítása. Az eredeti jogalkotói szándék az volt, hogy a földmérési és térképészeti tevékenységről szóló 2012. évi XLVI. törvény felhatalmazása alapján az abban meghatározott állami alapadatokkal kapcsolatos iratok kerüljenek az FTL számára átadásra, amelyben a ingatlanügyi hatóságok gazdálkodással, személyüggyel kapcsolatos iratanyagát nem kívánta tárolni.

Az 5-6. §-hoz

Szövegpontosító javítás.

A 7. §-hoz

Adatkezelési felhatalmazás, hogy a számítógéppel vezetett ingatlan-nyilvántartás adatbázisából történő lekérdezés során a természetes személyazonosító adatok, illetőleg a személyi azonosító felhasználható legyenek, hogy ezek alapján a tulajdonjog megszerzésének hatósági engedélyezési eljárásában a lekérdező mezőgazdasági igazgatási szerv a tulajdonos valamennyi ingatlanát az ingatlan-nyilvántartásból megállapítsa, vagy arról adatszolgáltatást teljesítsen.

A 8. §-hoz

A felszámolóhoz hasonló jogosultságokat indokolt teremteni a cégek vagyonrendezési eljárásában eljáró vagyonrendező, valamint az önkormányzatok adósságrendezési eljárásában eljáró pénzügyi gondok részére az ingatlan-nyilvántartási adatokhoz való hozzáférés érdekében.

A 9. §-hoz

A mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény 108. § (1) bekezdése alapján a 2014. április 30-án fennálló, határozatlan időre vagy 2014. április 30-a után lejáró, határozott időtartamra nem közeli hozzátartozók között szerződéssel alapított haszonélvezeti jog továbbá használat joga 2014. május 1-jén a törvény erejénél fogva megszűnt. Ezen megszűnt haszonélvezeti jog ingatlan-nyilvántartásból való kivezetése indokolt, hiszen a közhiteles nyilvántartás megtévesztően tüntetné fel a törvény erejénél fogva 2014. május 1-jén már megszűnt jogosultság fennállását. A módosítás szerint haszonélvezeti jogok ingatlan-nyilvántartásból történő törlése érdekében az ingatlanügyi hatóság felhívására a haszonélvezeti jog jogosultjának 2014. december 31. napjáig a miniszter által rendszeresített formanyomtatványon nyilatkoznia kell a közte és a haszonélvezeti jogot alapító, a bejegyzés alapjául szolgáló okirat szerinti ingatlan-tulajdonos közötti közeli hozzátartozói viszony fennállásáról. Ha a nyilatkozat alapján közeli hozzátartozói jogviszony nem áll fenn, vagy ha a jogosult a fenti határidőig nem tesz nyilatkozatot, hivatalból törölni kell az ingatlan-nyilvántartásból a bejegyzett haszonélvezeti jogot, továbbá szintén hivatalból törölni kell az ingatlan-nyilvántartásban 2014. április 30-án jogi személy, valamint az ingatlan-nyilvántartásba bejegyezhető jogra ügyleti képességgel bíró jogi személyiséggel nem rendelkező szervezet javára fennálló haszonélvezeti jogot. A határidő elmulasztása miatt igazolási kérelemnek nincs helye.

A 10. §-hoz

Szövegpontosító javítás.

A 11. §-hoz

Tekintettel arra, hogy a pénzügyi lízingbeadás ténye feljegyezhető tény lesz, a pénzügyi lízingre vonatkozó hatályos rendelkezés feleslegessé válik; annak joghatása pedig végrehajtási rendeletben rendezhető.

A 12-13. §-hoz

Az NFA Birtokpolitikai Tanácsa összetételi szabályának megváltoztatása, hogy a Tanács tagjait a miniszter maga válassza ki és nevezze ki.

A 14-16. §-hoz

A központi államigazgatási szervekről, valamint a Kormány tagjai és az államtitkárok jogállásáról 2010. évi XLIII. törvény 30. § (1) bekezdése értelmében a Kormány egyéb javaslattevő, véleményező vagy tanácsadói tevékenységet végző testületet hozhat létre. A Nemzeti Téradat Infrastruktúrával kapcsolatos jelenleg hatályos felhatalmazás alapján a végrehajtási rendeletet nem lehetett teljes körűen megalkotni, ezért szükséges a felhatalmazás pontosítása.

-----STARTING---POINT---VEGE---

A 17. §-hoz

Hatályba léptető rendelkezés.