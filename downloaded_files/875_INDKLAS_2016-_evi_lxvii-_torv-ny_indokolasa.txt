2016. évi LXVII. törvény indokolása

Magyarország 2017. évi központi költségvetésének megalapozásáról

-----STARTING---POINT---ALTALANOS---

Általános indokolás

Az államháztartásról szóló 2011. évi CXCV. törvény 22. § (5) bekezdése alapján a Kormány a központi költségvetésről szóló törvényjavaslatban foglaltak megalapozásához szükséges törvénymódosításokat tartalmazó törvényjavaslatot készít, amelyet úgy nyújt be az Országgyűlésnek, hogy az a központi költségvetésről szóló törvénnyel legalább egyidejűleg hatályba lépjen.

A törvény I-III. fejezete a Kormány ezen kötelezettségének teljesítéseként a központi költségvetésről szóló törvényben foglaltak megalapozásához szükséges törvénymódosításokat tartalmazza.

A törvény IV. fejezetében egyes törvények és törvényi rendelkezések technikai és tartalmi deregulációjára kerül sor, melynek keretében 37 törvény módosítása és 6 törvény hatályon kívül helyezése történik meg.

-----STARTING---POINT---RESZLETES---

Részletes indokolás

Az 1-4. és 6. §-hoz

A §-ok a Magyarország gazdasági stabilitásáról szóló 2011. évi CXCIV. törvénynek a helyi önkormányzatok adósságot keletkeztető ügyletei engedélyezésével kapcsolatos szabályait módosítják.

A módosítások egyértelművé teszik, hogy mely működési célú hitelek esetében szükséges, és mely esetében nem szükséges a Kormány előzetes hozzájárulását kérni az adósságot keletkeztető ügyletek megkötéséhez.

Egyértelművé válik emellett az is, hogy az önkormányzati kezesség-, illetve garanciavállalások engedélyezése során figyelemmel kell lenni az Áht. szabályozására is, továbbá az is, hogy a Kormány által adott engedély a tárgyévben való szerződéskötésre vonatkozik. A törvény szerint a működési célú ügyletek esetében nem szükséges előzetes adatszolgáltatást teljesíteni, illetve a módosítás lehetővé teszi, hogy a már megkötött ügylet futamidejének, összegének illetve fizetési kötelezettségének módosításán túl lehetőség legyen az ügylet céljának módosítására is a Kormány engedélyével. A módosítás kiterjeszti továbbá az engedélyeztetési kötelezettséget a 100%-os önkormányzati tulajdonban álló gazdasági társaságok 100%-os tulajdonában álló gazdasági társaságok adósságot keletkeztető ügyeleteire is.

Az 5. §-hoz

A paksi atomerőmű bővítés finanszírozása a 2014. évi XXIV. törvény alapján részben közvetlen állami hitelfelvétel útján történik, ezért a törvény speciális felhatalmazást ad az Államadósság Kezelő Központ Zrt. számára a projekt kapcsán teljesítendő állami kiadások technikailag egységes kezelése érdekében.

A 7. és 11. §-hoz

Szövegpontosításokat tartalmaznak.

A 8. §-hoz

A költségvetési törvény tavaszi elfogadása lehetővé teszi, hogy a központi alrendszerben a költségvetés végrehajtását megalapozó részletes költségvetések kettősségét (kincstári és elemi költségvetés) egységes szabály váltsa fel, amely alapján a jövőben csak a részletes adatokat tartalmazó elemi költségvetés elkészítésére kerülne sor a költségvetési évet megelőző év decemberéig. A módosítással csökken a központi költségvetési szervek adatszolgáltatásainak száma, illetve megszűnik a központi költségvetés végrehajtása során jelentkező két hónapos átmeneti időszak (az elemi költségvetés elkészítésére eddig február 28-ig került sor, azt feltételezve, hogy a költségvetési törvény csak december második felében kerül kihirdetésre).

A 9. §-hoz

A Kormány kiemelt célként kezeli az adóelkerüléssel szembeni küzdelmet. Ennek egyik eszköze, hogy az átláthatatlan tulajdonosi szerkezetű társaságok számára lehetetlenné váljon az, hogy költségvetésből bármilyen formában juttatást kaphassanak. E célt szolgálja az Áht. 41. § (6) bekezdésének újraszabályozása, amely kiterjeszti a nem átlátható szervezetekkel történő visszterhes szerződéskötés, illetve kifizetés teljesítésének tilalmát az önkormányzati alrendszer kiadási előirányzataira is.

A 10. §-hoz

A § olyan módon pontosítja az Áht. 45. §-át, hogy a rendelkezésekben következetesen szétválasztja az engedélyezési és a költségvetési kiadási, elszámolási szabályokat. Előbbiek ugyanis minden tőkeemelésre, hozzájárulásra, utóbbiak csak a pénzben (nem apportként) teljesített hozzájárulásokra értelmezhetők.

A 12. §-hoz

Az Áht. 53/A. § (3) és (4) bekezdésében a visszafizetendő költségvetési támogatás adók módjára történő behajtásának előírása indokolt, amelyre az adózás rendjéről szóló törvény ad lehetőséget külön törvényeknek. A behajtás eredménytelensége esetén kerülhet sor a szigorúbb szankció alkalmazására.

A 13. §-hoz

A módosítás teremti meg a lehetőségét annak, hogy a helyi önkormányzatok a beszámoló benyújtását követően is módosíthassák díj ellenében a beszámolónak az Áht. 14. § (3) bekezdés szerint kapott támogatások felhasználásával kapcsolatos részét.

A 14. és 18. §-hoz

A módosítás alapján, a kincstári körön kívüli számlatulajdonos szervezetek részére felmentés adható a Magyar Államkincstárnál történő számlavezetési kötelezettség alól. A törvény emellett kimondja, hogy a kincstári körön kívül számlatulajdonosok - bizonyos kivételektől eltekintve - az átmenetileg szabad pénzeszközeiket állampapír vásárlásával sem hasznosíthatják. A kivételi kör meghatározásánál elsősorban azon kincstári körön kívüli számlatulajdonosok élveztek prioritást, amelyek a működésük során jelentős összegű szabadpénzeszközt halmoznak fel, és amelynek befektetése a szervezet alapfeladatainak ellátását segíti elő.

A kincstáron kívüli számlatulajdonosok mellett a települési önkormányzatok és a kincstári körön kívüli számlatulajdonosnak nem minősülő állami tulajdonú gazdasági társaságok tekintetében is, megteremtve számukra a lehetőséget, hogy az európai uniós forrásból nyújtott költségvetési támogatások fogadására külön fizetési számlát vezethessenek a kincstárnál.

A települési önkormányzatok esetében ez a lehetőség abban az esetben fennáll, ha a fizetési számlájukat egyébként választásuk szerint belföldi pénzintézetnél vezetik.

Indokolt kivételként nevesíteni a nonprofit gazdasági társaságokat, illetve a Diákhitel Központ Zrt.-t. A törvény ezzel összefüggésben átmeneti rendelkezést állapít meg, és előírja, hogy a hatályba lépésekor fennálló, a törvényben foglalt módosításoknak meg nem felelő értékpapírszámlákat 2016. december 31-éig meg kell szüntetni.

A 15. §-hoz

Az államadósság változásának átláthatósága és követhetősége érdekében a módosítás alapján a zárszámadás során a Kormánynak nem csupán az államadósság, hanem az államadósság állományának változását be kell mutatnia.

A 16. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény 31. § (1) bekezdésével összhangban megteremti a lehetőséget arra, hogy a Magyar Államkincstár a törzskönyvi nyilvántartásba vételre vonatkozó eljárást felfüggeszthesse.

A 17. §-hoz

Az Áht. felhatalmazó rendelkezéseinek módosítása, annak érdekében, hogy a Kormány az európai uniós forrásból fedezett költségvetési támogatások tekintetében speciális rendelkezéseket határozzon meg kormányrendeletben.

A 19. §-hoz

Az Áht. 20. §-ának módosítását a 2007-13 programozási időszak támogatásainak felhasználásával összefüggésben Magyarországnak járó uniós források utolsó 5%-át még el nem érő, az Európai Bizottság által folyósított pénzügyi források elszámolása indokolja, tekintettel arra, hogy ezek az utólagosan megtérülő összegek a programok javára az elszámolhatósági időszak végeztével már nem használhatóak fel. A módosítás célja, hogy az elszámolhatósági időszakon túl beérkező uniós források költségvetési elszámolására általános megoldást nyújtson.

Az Áht. 59. § (1) bekezdésének kiegészítése rögzíti, hogy a hatósági ellenőrzés és a másodfokú eljárás ügyintézési határideje tekintetében a Kormány rendelete a Ket. 33. § (1) bekezdésében meghatározottnál hosszabb ügyintézési határidőt is megállapíthat.

Az Áht. 90. § (1) bekezdésének módosítása a zárszámadási törvény Országgyűlés elé terjesztésének határidejét szeptember 30-ára módosítja annak érdekében, hogy az annak alapjául szolgáló beszámolók, elszámolások ellenőrzésére több idő álljon rendelkezésre.

Az Áht. 109. § (1) bekezdés 31. pontjának módosítása lehetővé teszi, hogy a Kormány a Modern Városok Program keretében nyújtott költségvetési támogatásokra speciális rendelkezéseket határozzon meg kormányrendeletben.

A § ezen túl pontosításokat tartalmaz, amelyek egyebek mellett egyértelművé teszik, hogy a helyi önkormányzatok általános működéséhez és ágazati feladataihoz kapcsolódó támogatásokkal kapcsolatos év végi adatszolgáltatást ugyanazon a felületen kell teljesíteni, ahol az igénylés és az évközi módosítások is történnek.

A 20. §-hoz

A nemzetiségi célú előirányzatokból nyújtott támogatások feltételrendszeréről és elszámolásának rendjéről szóló 428/2012. (XII. 29.) Korm. rendelet 2017. január 1-jével hatályát veszti, tartalmát a központi költségvetésről szóló törvény melléklete fogja tartalmazni, így az ennek megalkotására irányuló felhatalmazást is célszerű megszüntetni. Emellett törvény más rendelkezéseivel összefüggő rendelkezéseket tartalmaz, továbbra lehetővé teszi, hogy ne csak a nemzetgazdasági szempontból kiemelt jelentőségű beruházást végrehajtó állami tulajdonú gazdasági társasághoz lehessen költségvetési felügyelőt kirendelni. Az Áht. 20. § (3) bekezdésének hatályon kívül helyezését a (2) bekezdés módosításával teljessé váló (2) bekezdés indokolja.

A 21. §-hoz

Hatályon kívül helyezi az árak megállapításáról szóló 1990. évi LXXXVII. törvény mellékletében szereplő, a céginformációs szolgálat által biztosított céginformáció elektronikus adattovábbításának árara vonatkozó szabályokat, tekintettel arra, hogy a céginformáció elektronikus adattovábbításának ára nem tekinthető hatósági árnak.

A 22-25. §-hoz

A Nemzeti Foglalkoztatási Alap költségvetésére, illetve az abban meghatározott előirányzatok terhére vállalható tárgyéven túli kötelezettségvállalási szabályokat pontosítja. A rendelkezés lehetővé teszi, hogy a Nemzeti Foglalkoztatási Alap olyan kifizetéseket is tudjon teljesíteni, amelyek előirányzata már megszűnt, de a peres ügy lezárulását követően még keletkezhet ilyen jogcímen követelés az Alappal szemben. Ezen túlmenően technikai pontosításként került sor az Flt. 39. § (12) bekezdésének e), f) és h) pontjának hatályon kívül helyezésére, tekintettel arra, hogy ezek a tételek már a Nemzeti Foglalkoztatási Alap jelenlegi költségvetésében sem jelennek meg.

A 26-27. §-hoz

Egyrészt a közalkalmazottak jogállásáról szóló törvénynek az illetmény-megállapítás során alkalmazott kerekítési szabályát pontosítja, másrészt hatályon kívül helyezi a közalkalmazotti illetménytáblát, mivel azt 2017. január 1-jétől ismét a központi költségvetésről szóló törvény fogja tartalmazni. A 2017. évi központi költségvetésről szóló törvény a bérrendezés első (2016. évi) és második (2017. évi) ütemét is végrehajtó, emelt összegű garantált illetményt tartalmazza, így a közalkalmazottak jogállásáról szóló 1992. évi XXXIII. törvény 85. § (3) bekezdés d) pont dc) alpontja és e) pont eg) alpontja is hatályon kívül helyezhető.

A 28. §-hoz

Rögzíti, hogy a miniszterelnök kabinetfőnöke, mint a Kormány általános politikai koordinációért felelős tagja végzi a Kormány nevében a konzultációs feladatokat.

A 29-30. §-hoz

Az időskorúak járadéka a nyugdíjkorhatárt betöltött, de nyugdíjjal nem vagy csak rendkívül alacsony összegű nyugdíjjal rendelkező személyek részére biztosított ellátás. A rászoruló idős személyek élethelyzetének javítása érdekében az időskorúak járadéka összegei 2017-ben 5%-kal, ezt követően pedig a nyugdíjemelésre vonatkozó szabályok szerint emelkednek.

A 31., 54. és 111. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény 2016. január 1-jétől bevezette a függő hatályú döntés jogintézményét. E jogintézmény azonban az egyházi fenntartók és a nem állami fenntartók támogatásával kapcsolatos eljárásokban azonban az ügyek nagy számára, továbbá arra tekintettel, hogy azok nem valamely jog gyakorolhatóságának megállapítására irányulnak, nem alkalmazhatóak. Erre tekintettel e szerkezeti egységek rendelkeznek a függő hatályú döntés kizárására ezen eljárásokban.

E szabályok csupán törvény által lehetővé tett esetekben engedélyezik az eljárás felfüggesztését. A törvény erre tekintettel megteremti az egyházi fenntartók és a nem állami fenntartók támogatásával kapcsolatos hatósági eljárások felfüggesztésének lehetőségét azon esetekben, amikor a döntés más eljárásban hozott döntés tartalmától függ.

A 32. §-hoz

Pontosítja a szociálpolitikai kerekasztal létrehozásának szabályait, amit helyi önkormányzat, társulás, illetve a fővárosi önkormányzat hoz létre.

A 33. §-hoz

A hatékonyabb feladatellátás érdekében jogszabály adta keretek között integrált szervezeti formában is létrehozható szociális intézmény.

A 34. §-hoz

A szolgáltatástervezési koncepciót önállóan vagy a társulás által kell elkészíteni.

A 35. §-hoz

A tartós bentlakásos intézmények érdekvédelmi- érdekegyeztető fórumot kötelesek fenntartani, melynek kereteit jogszabály határozza meg.

A 36. §-hoz

A házi segítségnyújtásra és a személyes gondozásra vonatkozó rendelkezéseket módosítja. Lehetővé téve, hogy a házi segítségnyújtás esetében a segítésre és a gondozásra jogosultak létszáma külön kerüljön befogadásra. A törvény emellett meghatározza a házi segítségnyújtás esetében a szociális segítésre és a személyi gondozásra jogosultak befogadott létszámát, továbbá egyértelművé teszi, hogy társulás esetén a társulási megállapodás szerinti székhely önkormányzat jogosult rendeletet alkotni az ellátásokkal kapcsolatban. Pontosításra kerülnek továbbá a házi segítségnyújtás tekintetében a befogadás visszavonásának lehetőségével kapcsolatos szabályok is.

A törvény hatályon kívül helyezi a szociálpolitikai kerekasztal megalakításának és működésének szabályait, a szociális intézmény integrált formában történő megszervezésére vonatkozó részletes szabályokat, a szolgáltatástervezési koncepció elkészítésére, valamint az ellátotti érdekképviseleti fórum megalakításának részletes szabályait, amelyek alacsonyabb szintű jogszabályban azonos tartalommal újraszabályozásra kerülnek.

A 37. §-hoz

Szövegcserés módosítások.

A 38. §-hoz

A tájrendezésre vonatkozóan megállapított határidők módosítását tartalmazza.

A 39-44. §-hoz

A polgári és kereskedelmi ügyekben a tagállamközi követelésbehajtás megkönnyítése érdekében az ideiglenes szálazárolást elrendelő európai végzés eljárásnak létrehozásáról szóló, 2014. május 15-i 655/2014/EU európai parlamenti és tanácsi rendelet (a továbbiakban: 655/2014/EU rendelet) egy olyan speciális biztosítási intézkedés iránti lehetőségét kívánja megteremteni a hitelezők számára, mellyel a tagállamközi ügyekben a korábbiaknál fokozottabb védelmet nyerhet a hitelezők érdeke. A 655/2014/EU rendeletben meghatározott tagállamközi ügyekben a hitelezőnek a nemzeti joga által biztosított lehetőségeken túl módjában áll ideiglenes számlazárolási végzés kibocsátása iránti kérelmet előterjeszteni.

Az Európai Unió rendeleteinek közvetlen hatálya következtében a 655/2014/EU rendelethez kapcsolódóan csupán néhány módosítás szükséges. A módosítások célja annak egyértelműsítése, hogy a 655/2014/EU rendeletben meghatározott információs hatóságként a Magyar Bírósági Végrehajtói Kar, míg illetékes hatóságként Magyarországon a bírósági végrehajtók járnak el.

Tekintettel arra, hogy az ideiglenes számlazárolási végzés a biztosítási intézkedések speciális fajtája, így a végrehajtása során a 655/2014/EU rendeletben foglaltakon túl a Vht. biztosítási intézkedésre vonatkozó rendelkezéseit kell alkalmazni.

Ha az első helyen megjelölt fizetési számlán kezelt összeg nem, vagy csak részben fedezi a zárolandó összeget, a pénzforgalmi szolgáltató további számlákra terjesztheti ki a zárolást. A 655/2014/EU rendelet azonban a Vht.-ban foglaltaktól eltérő logika mentén határozza meg a kiterjesztés sorrendjét, így szükséges egy utaló szabállyal felhívni erre a jogalkalmazó közönség figyelmét.

A 45-47. §-hoz

A törvény a légiközlekedésről szóló 1995. évi CXVII. törvény módosításával megteremti annak lehetőségét, hogy a HungaroControl Magyar Légiforgalmi Szolgálat Zrt. az emberek biztonságát szem előtt tartva azokon a magyarországi nemzetközi repülőtereken is ellássa a légiforgalmi irányító, a repüléstájékoztató és riasztó szolgálatot, ahol ezt a nagyszámú - legalább évi 100 000 fős - utasforgalom indokolja.

A 48. §-hoz

A rendszeres gyermekvédelmi kedvezményben részesülők évente két alkalommal (tárgyév augusztus, illetve november hónapjában), alkalmanként 5800 Ft összegű természetbeni támogatásban részesülnek. A törvény alapján a támogatás jelenlegi (5800 Ft-os) összege 6000 Ft-ra emelkedik (alapösszegű támogatás). Ugyanakkor azon rendszeres gyermekvédelmi kedvezményre jogosult gyermekek számára, akik tekintetében a hátrányos, halmozottan hátrányos helyzet is fennáll, 6500 Ft összegű támogatás kerül biztosításra (emelt összegű támogatás). Az alapösszegű és emelt összegű támogatás összegét - a jelenleg hatályos szabályoknak megfelelően - a mindenkori költségvetési törvény tartalmazza. A támogatás mértékének emelésével egyrészt kompenzálásra kerül az összeg vásárlói értékének csökkenése, másrészt az ellátás célzottságának javítását szolgálja a differenciált emelés, amely így a legnehezebb helyzetben élő gyermekeknek tud érdemibb segítséget nyújtani.

A 49., 51-52. és az 55-56. §-hoz

A gyermekek védelméről és a gyámügyi igazgatásról szóló 1997. évi XXXI. törvény módosításával hatályon kívül helyezésre és végrehajtási rendeleti szinten újraszabályozásra kerülnek a gyermekönkormányzat működésének részletszabályai, a nevelőszülők képesítési előírásaira, a gyermekvédelmi szakszolgáltatás feladataira, valamint a térítési díj megállapítására vonatkozó részletes szabályok.

Az 50., 53. és az 57. §-hoz

A rendelkezések a Gyvt.-nek a gyermekjóléti szolgálattal kapcsolatos módosításokat tartalmazza. A módosítások értelmében gyermekjóléti szolgálat társult ellátása esetén a társulási megállapodás szerinti székhely önkormányzat köteles a gyermekjóléti szolgálatot fenntartani, és azzal összefüggésben rendeletet alkotni. Ezzel párhuzamosan a módosítás egyértelművé teszi, hogy a gyermekjóléti központ fenntartója kizárólag települési önkormányzat lehet.

Az 54. §-hoz

Nem állami és egyházi fenntartók esetén a támogatással kapcsolatos hatósági eljárásokban nem kell meghozni a függő hatályú döntést. Meghosszabbítható 21 nappal az ügyintézési határidő és a felsorolt okok miatt az eljárás felfüggeszthető.

Az 58-67. §-hoz

A temetőkről és a temetkezésről szóló 1999. évi XLIII. törvény módosításával lehetővé teszi, hogy az elhunyt hozzátartozóinak terhei és az egészségügyi intézmény leterheltsége csökkenjen azáltal, hogy az elhunyttal kapcsolatos halotti ügyintézést a temetkezési szolgáltató bonyolítja le.

A temetkezési szolgáltató kezelheti a halálozással kapcsolatos ügyintézéshez szükséges személyi adatokat.

A módosítás megtiltja, hogy a temetkezési szolgáltató biztosítékfizetési kötelezettséget tartalmazó szerződést kössön az eltemettetővel a szerződéstől történő elállás esetére. A temetkezési szolgáltatók árainak összehasonlíthatósága és az árak csökkentése érdekében kizárólag jogszabályban meghatározott díjtételek lesznek elszámolhatóak a szolgáltatás során.

A tisztességes gazdálkodás előmozdítása érdekében a módosítás lehetővé teszi, hogy akinek a cége köztartozás miatt szűnik meg, az ne indíthasson újabb vállalkozást ugyanezen a szolgáltatási területen.

A törvény módosítása előírja azt is, hogy a szolgáltatás színvonalának javulása érdekében a jövőben a vezető tisztségviselő legyen köteles rendelkezni a megfelelő szakképesítéssel. A szabály alkalmas az újabb azonos tevékenységi körű vállalkozás indításának korlátozását jelentő szabály kijátszásának megakadályozására is, hiszen így nem lehet úgy vállalkozást létesíteni, hogy közben a hozzátartozó lesz fiktív közreműködéssel a vezető tisztségviselő. Azon jelenlegi szolgáltatók, amelyek nem felelnek meg ennek az új feltételnek, 2019. július 1-jével kötelesek igazolni a képesítés megszerzését.

Technikai jelleggel pontosítja a törvény bűnügyi nyilvántartás adataira utaló, valamint egyéb rendelkezéseit.

A 68. §-hoz

Magyarország Alaptörvénye 36. cikk (1) bekezdése szerint az Országgyűlés minden évre vonatkozóan törvényt alkot a központi költségvetés végrehajtásáról, amely természetesen tartalmazza a gyorsforgalmi közúthálózat fejlesztésére szánt költségvetési források felhasználását is. Erre tekintettel a párhuzamosság elkerülése és az egyszerűsítés érdekében indokolt a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény 3. § (3) bekezdésének hatályon kívül helyezése.

A 69., a 107., és a 120-121. §-hoz

Jogtechnikai pontosítás.

A 70-88. §-hoz

A módosítás célja a Magyar Nemzeti Filmalap (a továbbiakban: MNF) feladatkörének a közterület használattal összefüggő hatósági feladatokkal és filmszakmai képzés támogatásával történő bővítése. A filmszakmai képzés támogatása - a mozgóképről szóló 2004. évi II. törvény (a továbbiakban: Mktv.) preambulumában foglaltakkal összhangban - a magyar mozgóképkultúra értékeinek gyarapítása és megőrzése, a magyarországi filmipar fejlesztése, nemzetközi viszonylatban való versenyképessé tétele érdekében szükséges. E célok megvalósítását szolgálja az is, hogy magas színvonalú mozgóképszakmai képzés révén az MNF tényleges szakmai ismeretekkel, hazai és nemzetközi viszonylatban is értékes jártassággal, számottevő elméleti és gyakorlati tapasztalattal bíró emberi erőforrást biztosítson a hazai filmipar számára. A mozgóképszakmai képzési hozzájárulásból várható bevétel összege - figyelembe véve a magyar filmelőállítók és a külföldi megrendeléseket teljesítő filmgyártó vállalkozások befizetéseit - körülbelül 200 millió forint évente. Ezt a bevételt az MNF pályázati rendszerén keresztül osztja szét a mozgóképszakmai képzéseket végző szervezeteknek.

Azon vállalt feladatokkal összhangban, amelyek célja hazai és nemzetközi színtéren is elismert mozgóképszakmai tudással bíró szakemberek képzése, hosszú távon is elősegítve a filmipari szakemberek foglalkoztathatóságának lehetőségét, elvárható a filmalkotás előállítói, illetve gyártói részéről, hogy az adott filmalkotás gyártási költségvetéséhez viszonyított mértékben (de legfeljebb 15 000 000 Ft összegben) járuljanak hozzá a filmipari oktatási rendszer finanszírozásához.

A módosítást az a filmszakmai elvárás indokolja, miszerint filmelőállítók valamint a filmgyártó vállalkozások járuljanak hozzá a felhalmozott filmszakmai tudás átadásához akként, hogy kötelezettséget vállalnak meghatározott számú gyakornokok foglalkoztatására, mellyel elősegítik a filmszakmai képzésben részt vevők számára szükséges gyakorlati tapasztalat megszerzését, kiegészítve ezzel az oktatási tevékenységet végző intézmény részéről biztosított, főként elméleti tudás elsajátítását célzó oktatási módszereket.

Figyelembe véve, hogy a filmelőállítók és filmgyártó vállalkozások számára a jogszabály előírja a filmszakmai képzéshez finanszírozásához való pénzbeli hozzájárulást, egyúttal a támogatási igazolás kiállításának feltételeként jelöli meg az erre vonatkozó kötelezettség teljesítését, a hozzájárulás megfizetéséről szóló igazolásnak a Hivatalhoz való benyújtása szükséges. Tekintettel arra, hogy az esetek jelentős hányadában a filmelőállítók, illetve a filmgyártó vállalkozások benyújtják támogatási igényüket a normatív alapú közvetett támogatásra vonatkozóan, és az Mktv. szerinti közvetett támogatás folyósítására az MNF köteles, az MNF ezen esetekben - az egyszerűsített ügyintézés érdekében - a közvetett támogatás összegéből az oktatásra fordítandó pénzbeli hozzájárulást visszatartja és ezen visszatartott összeget (oktatási célra fordítandó pénzbeli hozzájárulást) megfizeti a Kincstárnál vezetett számlára történő átutalással.

A törvény célja emellett, hogy az elmúlt két év tapasztalatainak fényében átalakítsa a filmforgatási célú közterület-használat engedélyezésének eljárási szabályait. A jelenleg működő rendszer tanulsága, hogy a kormányhivatalok számára profilidegen ezen ügyek intézése, e feladat ugyanis - a hatósági jogalkalmazás mellett - bizonyos filmszakmai ismereteket feltételez, illetve közvetítői szerepet igényel az tulajdonosi joggyakorló és a filmgyártó vállalkozás között. Ezt a közvetítő szerepet legmegfelelőbb módon a Magyar Nemzeti Filmalap (a továbbiakban: MNF) tudja ellátni, amely szervezeti egységeként - kvázi a kormányablakok mintájára - létrehozza a közterületek filmforgatási célú használatával kapcsolatos ügyek intézésére szolgáló irodáját. Ez az iroda átveszi a kormányhivataloktól azoknak a kérelmeknek a kezelését és elintézését, amelyeket a filmgyártóknak a forgatásokkal kapcsolatban eddig a kormányhivataloknál kellett benyújtaniuk, továbbá az állami tulajdonban álló ingatlanok esetében közreműködő hatóságként jár el. Ez indokolja azt, hogy a törvény a közigazgatási hatósági eljárás és szolgáltatás általános szabályairól szóló 2004. évi CXL. törvény 12. § (4) bekezdése szerint felhatalmazza az MNF-et a filmforgatással kapcsolatos, a IV. fejezetben meghatározott hatósági ügyek intézésére. Ezek a következők:

- települési önkormányzati tulajdonban álló közterületek filmforgatási célú használatához szükséges hatósági szerződések megkötése (a tulajdonosi joggyakorlók jóváhagyása esetén),

- a filmforgatáshoz kapcsolódó, külön jogszabály alapján hatósági engedélyhez, illetve hatósági bejelentéshez kötött tevékenységekkel kapcsolatos bejelentések intézése,

- a természetvédelmi területek használatával, valamint a filmforgatáshoz alkalmazott színházi fegyverek alkalmazásával kapcsolatos ügyekben a kérelmek fogadása és az illetékes hatóság részére való továbbítása,

- közreműködés az állami tulajdonban álló ingatlanok filmforgatási célú használatának engedélyezésében.

A 89. §-hoz

Jogtechnikai pontosítás.

A 90-93. §-hoz

A felelős gazdálkodás körében a nemzeti vagyonnal gazdálkodó köztulajdonban álló gazdasági társaságok a közérdekű adatok nyilvánosságának és az információszabadság alkotmányos keretei között működhetnek. Az információszabadság nem korlátozhatja aránytalanul a jogszerű nemzetgazdasági érdeket. A közérdekű adatok megismerése nem korlátozhatatlan alapjog, melyre figyelemmel az Infotv. lehetővé teszi, hogy egyes speciális célokra tekintettel a jogalkotó törvényi szinten korlátozza a közérdekű adatok megismerhetőségét.

Az adatnyilvánosság biztosításának keretei az Infotv. 27. § (2) bekezdés b), e) és f) pontja szerinti nemzetbiztonsági, központi pénzügyi vagy devizapolitikai, illetve a külügyi kapcsolatokhoz, nemzetközi szervezetekkel való kapcsolatokhoz fűződő érdekek mentén szükségszerűen korlátozhatóak.

Az ország energiaellátás-biztonságának alapját jelentő vagyon (beleértve a villamosenergia-termelési, villamosenergia- illetve földgáz-kereskedelmi, földgáztárolási, átviteli rendszerirányítási, távhőtermelési, továbbá hatósági nyilvántartáshoz kötött távközlési tevékenységet, vagy ezen tevékenységek végzését támogató vagyonkezelői feladatokat főtevékenységként ellátó köztulajdonban álló gazdasági társaságokat is) állami tulajdon, az Alaptörvény „A közpénzek” alfejezetében található 38. cikk értelmében nemzeti vagyon, melynek védelme, megőrzése, az azzal való felelős gazdálkodás az ország nemzetbiztonsági (gazdasági, politikai és honvédelmi), központi pénzügyi, illetve a külügyi kapcsolatokhoz fűződő érdekei mentén történhet. Ezen érdekek veszélyeztetésének elkerülése alapvető - az adatnyilvánossággal párhuzamosan érvényesülő - elvárás az érintett nemzeti vagyonnal gazdálkodó, köztulajdonban álló gazdasági társaságokkal szemben. Mivel a közérdekű vagy közérdekből nyilvános adatok nyilvánosságának korlátozása a felelős gazdálkodás keretében szükségszerűen biztosítandó az Infotv. felhatalmazása alapján, így az Infotv. által is meghatározott jogszerű korlátozást engedő célok körébe tartozik.

Az új 7/I. § (1) bekezdésében megfogalmazott rendelkezés szabályozza azokat a helyzeteket, melyekben az ilyen vagyonnal való gazdálkodás körében az adatnyilvánosság a nemzetbiztonság, a külügyi kapcsolatok, továbbá a központi pénzügyi érdekek, valamint az Alaptörvény M) cikk (2) bekezdésében garantált tisztességes gazdasági verseny érvényre juttatása (azaz a versenytorzítás elkerülése) és a fogyasztók jogainak (különösen az ellátásbiztonsághoz való jog) védelmére figyelemmel korlátozásra kerül.

A nemzeti vagyonnal gazdálkodó köztulajdonban álló gazdasági társaságok a fentieken kívül továbbá kezelhetnek olyan adatokat, amelyek kétséget kizáróan az üzleti titok körébe tartoznak. Ezek tekintetében a szabályozás a jogalkalmazó számára támpontot nyújt annak mérlegelésében, hogy valamely közérdekből nyilvános adat megismeréséhez vagy az üzleti titok meg nem ismeréséhez fűződik-e nagyobb érdek (közérdekűségi teszt). Az új 7/I. § (2)-(3) bekezdése szabályozza tehát azt is, amikor az üzleti tevékenységgel kapcsolatos adat nem ismerhető meg, tekintettel arra, hogy az üzleti adatok, információk titokban maradásához fűződő méltányolható érdek az állami tulajdonban lévő vagy többségi állami részesedéssel működő gazdasági társaságok esetében is fennállhat. Az információszabadság társadalmi rendeltetésével össze nem férő tág értelmezése nem korlátozhatja aránytalanul a jogszerű nemzetgazdasági érdekeket. A közpénzekkel való felelős gazdálkodás azt is feltételezi, hogy a köztulajdonban álló gazdasági társaságok is egyenlő és tisztességes versenyfeltételekkel működhetnek a piacon.

Az új 7/I. §-ban megjelölt adatok piacbefolyásolásra alkalmas információknak is minősülhetnek, melyek nyilvánosság általi megismerése az Európai Unión belüli belső piac torzulásához is vezethet.

Az esetleges aránytalan sérelem lehetőség szerinti legszélesebb körű megakadályozása érdekében indokolt, hogy a köztulajdonban álló gazdasági társaság üzleti tevékenységével kapcsolatos meghatározott adatokra vonatkozó - a hatályos törvényi rendelkezésekhez képest pontosítást jelentő - rendelkezéseket a folyamatban lévő ügyekben is alkalmazni lehessen, erről a törvény 8. §-ának új (8) bekezdése szól.

A 94. §-hoz

A törvény alapján a nemzeti minősített adat védelmére vonatkozó fizikai és elektronikus biztonsági feltételeket 2018. december 31-ig kell megteremteni.

A 95-96. és a 143. §-hoz

A törvény a jogalkalmazás során felmerült tapasztalatok alapján módosítja a bíróságok illetékességi területét oly módon, hogy a Ráckevei Járásbíróság székhelye Szigetszentmiklósra kerül áthelyezésre, és elnevezése ennek megfelelően Szigetszentmiklósi Járásbíróságra változik, az illetékességi terület változatlanul hagyása mellett.

Ezen túl Fejér megye a Fővárosi Ítélőtábla illetékességi területéről átkerül a Győri Ítélőtábla illetékességébe annak érdekében, hogy az egyes ítélőtáblák ügyforgalma kiegyenlítettebbé váljon. Az ítélkezés folyamatosságának fenntartása és a kellő felkészülési idő biztosítása miatt a törvény úgy rendelkezik, hogy az új szabályokat a 2016. december 31-ét követően előterjesztett jogorvoslatok esetében kell alkalmazni.

A 97-100. §-hoz

A nemzeti felsőoktatásról szóló 2011. évi CCIV. törvény 110. § (1) bekezdés 4. pont a) alpontja szerint a Kormány felhatalmazást kap arra, hogy rendelettel szabályozza az alap- és mesterképzés képzési területeit, szakjait, valamint a létesítéssel és indítással összefüggő eljárási rendet. A hivatkozott felhatalmazó rendelkezés alapján a felsőoktatásban szerezhető képesítések jegyzékéről és új képesítések jegyzékbe történő felvételéről szóló 139/2015. (VI. 9.) Korm. rendelet 2. melléklete tartalmazza az alapképzések és alapképzésben szerezhető szakképzettségek jegyzékét, 3. melléklete a mesterképzések és mesterképzésben, osztatlan képzésben szerezhető szakképzettségek jegyzékét.

A magyar felsőoktatás alap- és mesterképzési szakjainak képzési és kimeneti követelményei az alap- és mesterképzési szakok képzési és kimeneti követelményeiről szóló 15/2006. (IV. 3.) OM rendeletben jelennek meg.

Az államtudományi és közigazgatási, a rendészeti, a katonai, a nemzetbiztonsági, valamint a nemzetközi és európai közszolgálati felsőoktatásra a fentiekhez képest speciális szabályok vonatkoznak: az államtudományi képzési terület alap- és mesterképzési szakjainak meghatározásáról és azok képzési és kimeneti követelményeiről szóló 7/2016. (II. 15.) MvM rendelet tartalmazza a fenti felsőoktatási területek szakjainak jegyzékét, továbbá a szakok képzési és kimeneti követelményeit.

A szakjegyzéket, valamint a képzési és kimeneti követelményeket kormányrendeleti szinten lenne indokolt szabályozni, ennek érdekében szükséges a megfelelő törvényi rendelkezés megteremtése. A Nemzeti Közszolgálati Egyetemre vonatkozó szabályozás koherenciájának biztosítása érdekében szükséges e két szabályozási tartalom együttes kezelése és a felhatalmazás alapján egy önálló kormányrendelet kiadása.

A 101-105. §-hoz

A törvény lehetővé teszi, hogy a Nemzeti Foglalkoztatási Alap képzési alaprésze az állami fenntartású szakképző iskolák működési költségeire is felhasználhatóvá váljon. Az állami szakképzési és felnőttképzési szervezet ellenőrzéssel kapcsolatos feladatainak ellátásához szükséges forrás jövőben az intézményi költségvetésben kerül biztosításra, nem a Nemzeti Foglalkoztatási Alapban, ezért szükséges a 19/A. § érintett rendelkezéseinek módosítása is. A módosítás esetén nem lesz szükség a 12. § i) pontja szerinti keretet megtervezni, mivel az abból finanszírozott ügyek (NSZFT, szaklapok, és EuroSkills, WorldSkills díjazás) vagy a központi keretből lesznek támogatva, vagy az NGM fejezetben kerülnek 2017-től megtervezésre (ellenőrzések).

A 106., 116., és 119. §-hoz

Az egyes jogállási törvények módosításai a jogalkalmazás során felmerült, a gazdálkodással összefüggő jogtechnikai jellegű módosításokat tartalmazza.

A 108-110., 112. és 114. §-hoz

Az átlagbéralapú támogatás megállapításakor a gyermek óvodai benntartózkodása helyett szektorsemlegesen a feladatellátási hely szerinti nyitva tartásra alapozott szabály alkalmazása indokolt. Ezen cél érdekében a törvény minimum napi nyitvatartási időként, legalább nyolc órát határoz meg. Ha a napi nyitvatartási idő nem éri el a nyolc órát úgy nem jár a teljes támogatás. Annak pontos mértékét a költségvetési törvény tartalmazza.

Az alternatív intézmények számos tekintetben eltérhetnek a települési önkormányzatok, állam által fenntartott nevelési-oktatási intézményektől, mely eltérés többletszolgáltatásként jelenik meg a pedagógiai programban, valamint e rendelkezés a központi költségvetésről szóló törvény szabályozási tárgykörébe tartozik, így a törvény a szaktörvény erre vonatkozó rendelkezéseit hagyja el.

A törvény a fentieken túl a gyermekek védelméről és a gyámügyi igazgatásról szóló törvény tárgykörébe tartozó rendelkezést is elhagyja, tekintettel arra, hogy a támogatás megállapítására vonatkozó szabályozás 2014-től megváltozott.

A 113. §-hoz

A módosítás a költségvetési támogatásokkal kapcsolatos első- és másodfokú eljárások vonatkozásában az ügyintézési határidőt a korábbi 45 nap helyett két hónapban állapítja meg.

A 115. §-hoz

A rehabilitációs hozzájárulás mértéke 2010. óta változatlan. 2010-ben a hozzájárulás mértéke még összemérhető volt az akkori kötelező legkisebb munkabér (minimálbér) szintjével, annak havi mértékének mintegy tizenháromszorosa volt. Tekintettel arra, hogy 2010. óta a minimálbér folyamatosan és nagymértékben emelkedett, a hozzájárulás összege viszont változatlan maradt, a megváltozott munkaképességű személyek integrált foglalkoztatásának ösztönzése érdekében indokolt a rehabilitációs hozzájárulás mértékének emelése, annak a minimálbér összegéhez kötése mellett. Annak érdekében, hogy az intézkedés ne jelentsen túl nagy terhet a fizetési kötelezettséggel érintett szervezeteknek, a törvény kilencszeres mértékre tesz indítványt. Az új szabály értelmében a rehabilitációs hozzájárulás összege a teljes munkaidőben foglalkoztatott munkavállaló részére megállapított minimálbér havi összege kilencszeresének megfelelő mértékére emelkedik. A kötelező foglalkoztatási szint nem változik, ezáltal az intézkedés ösztönzőleg hat a megváltozott munkaképességű munkavállalók elsődleges munkaerőpiacon történő foglalkoztatására.

A 117. és 131. §-hoz

A módosítás az Alkotmánybíróság 17/2014. (V. 30.) AB határozatával összhangban kiegészíti a közszolgálati tisztviselőkről szóló 2011. évi CXCIX. törvényt a felmentés közlését követő kormánytisztviselői tájékoztatás esetével, amelyre tekintettel a munkáltató a felmentést a kormányzati szolgálati jogviszony megszűnéséig írásban visszavonhatja.

A módosult szabályozást a közszolgálati tisztviselőkről szóló törvénnyel összefüggő átmeneti, módosuló és hatályát vesztő szabályokról, valamint egyes kapcsolódó törvények módosításáról szóló 2012. évi V. törvény új átmeneti rendelkezése értelmében a hatálybalépését követően közölt munkaviszonyt megszüntető jognyilatkozatra kell alkalmazni.

A 118., 134-135. és 140-141. §-hoz

A törvény az egyes jogállási törvényekben jelenleg eltérően szabályozott illetmény-elszámolási szabályokat egységesíti.

A 122. és 132. §-hoz

A módosítás célja, hogy a felmondást követő tájékoztatás esetére a munkáltató lehetséges eljárására irányadó szabályokat - az Alkotmánybíróság 17/2014. (V. 30.) AB határozatával összhangban - megállapítsa.

A munka törvénykönyvéről szóló 2012. évi I. törvény (a továbbiakban: Mt.) 65. § (6) bekezdés módosítása a férfiak és nők közötti esélyegyenlőség és egyenlő bánásmód elvének a foglalkoztatás és munkavégzés területén történő megvalósításáról szóló az Európai Parlament és a Tanács 2006/54/EK irányelve 14. cikk (1) bekezdés c) pontjának való megfelelést szolgálja.

Az Mt. hatálybalépésével összefüggő átmeneti rendelkezésekről és törvénymódosításokról szóló 2012. évi LXXXVI. törvény átmeneti rendelkezései között rögzítésre került, hogy az új rendelkezéseket a hatálybalépésüket követően közölt munkaviszonyt megszüntető jognyilatkozatra kell alkalmazni.

A 123. §-hoz

A törvény a 2008/94/EK, a 2009/38/EK és a 2002/14/EK európai parlamenti és tanácsi irányelvnek, valamint a 98/59/EK és a 2001/23/EK tanácsi irányelvnek a tengerészek tekintetében történő módosításáról szóló 2015/1794/EU Európai Parlament és a Tanács irányelvének való megfelelést szolgálja azáltal, hogy a csoportos létszámcsökkentés szabályainak alkalmazását rendeli a tengerjáró hajó legénységére is.

A 124. és a 133. §-hoz

A törvény újra megállapítja az Mt. 104. §-át a munkaidő-szervezés egyes szempontjairól szóló 2003/88/EK irányelv 17. cikk (2) bekezdésének megfelelő az ún. egyenértékű kompenzáló pihenőidő szabályozásával összefüggésben.

Az Európai Bíróság ítélkezési gyakorlatából következik, hogy a 2003/88/EK irányelv 17. cikkének (2) bekezdése szerinti „egyenértékű kompenzáló pihenőidőnek”, ahhoz, hogy megfeleljen az irányelv céljának, olyannak kell lennie, hogy ezen időtartam alatt a munkavállalónak munkáltatójával szemben egyáltalán ne legyen olyan kötelezettsége, amely megakadályozhatná, hogy szabadon és zavartalanul, saját érdekeinek megfelelően foglalja el magát, hogy semlegesítse a munkának az érintett biztonságára és egészségére kifejtett hatásait. E pihenőidőknek ezenfelül közvetlenül kell követniük azt a munkaidőt, amelynek kompenzációjára szolgálnak, hogy elkerülhető legyen a munkavállaló fáradtságának vagy kimerültségének a munkaidő folyamatos halmozódása miatti előfordulása [C-428/09. sz. ügy 50. pontja (Union syndicale Solidaires Isère)].

Erre tekintettel, amennyiben a munkavállaló számára tizenegy óránál kevesebb egybefüggő pihenőidőt biztosított a munkáltató, ezen rövidebb napi pihenőidőt követő beosztás szerinti munkavégzését követő napi pihenőidejének és a rövidebb pihenőidőnek együttesen legalább huszonkét órának kell lennie, a tizenegy óránál rövidebb pihenőidő kompenzálásaként. A két egymást követően beosztott napi pihenőidők együttes tartamának meghatározásakor, a tizenegy óránál kevesebb egybefüggő pihenőidő tartamát és ezen rövidebb napi pihenőidőt követő a munkavállaló beosztás szerinti munkavégzését követő napi pihenőidő tartamát kell figyelembe venni.

A törvény pontosítja továbbá a napi pihenőidő szabályait a legalább nyolc óra, nyári időszámítás kezdetén legalább hét vagy tíz óra napi pihenőidő biztosítására irányuló kötelezettség teljesítésével összefüggésben, a biztosítandó napi pihenőidő mértékének meghatározásával.

Az újraszabályozott rendelkezésekkel összefüggésben kimondja, hogy azokat a hatálybalépésüket követően kezdődött munkaidőkeret vagy közölt munkaidő-beosztás tekintetében kell alkalmazni.

A 125. §-hoz

Az Mt. 209. § (2) bekezdés d) pontjában a 127-128. §-okra való utalás a BUSINESSEUROPE, az UEAPME, a CEEP és az ESZSZ által a szülői szabadságról kötött, felülvizsgált keretmegállapodás végrehajtásáról és a 96/34/EK irányelv hatályon kívül helyezéséről szóló a Tanács 2010/18/EU irányelve 2. szakasz 1. pontjának való megfelelést szolgálja. Erre is tekintettel az Mt. 209. § (2) bekezdése pontosításra kerül.

A 126. §-hoz

A § módosítja az Mt. 297. §-át a 2014/67/EU irányelv 9. és 12. cikkének átültetése érdekében. Ennek megfelelően megteremti a külföldi munkáltató és a szolgáltatás jogosultjának felelősségét a visszaélések megelőzése céljából.

A 127-128. §-hoz

Az Mt. jogharmonizációs klauzuláját állapítja meg.

A 129. §-hoz

Az Mt. 209. § (2) bekezdésének újra megállapítása okán pontosítja a 209. § (1) bekezdésében szereplő hivatkozást, valamint a jogalkotói szándék egyértelműsítése érdekében pontosítja a 140. § (1) bekezdés b) pontját.

A 130. §-hoz

A törvény hatályon kívül helyezi az Mt. 101. § (3) bekezdését a gyakorlatban felmerült jogalkalmazási problémák kiküszöbölése érdekében, mivel nem indokolt a készenléti jellegű munkakörben történő foglalkoztatás kivételként szabályozása a vasárnap rendes munkaidőben történő munkavégzéssel összefüggésben.

A 136. §-hoz

A törvény alapján az állami és önkormányzati szervek elektronikus információbiztonsági feltételeinek történő megfelelés határideje további két évvel meghosszabbodik.

A 137. §-hoz

A megtett úttal arányos e-útdíjból származó bevétel a központi költségvetés bevételét képezi, az útdíj törvény 13. § (2) bekezdése szerinti feladatok finanszírozása pedig a globális költségvetési fedezet elve alapján történik. A törvény ezért megteremti az összhangot az útdíj törvény rendelkezései között, azzal, hogy a nehéz tehergépjárművekre egyes infrastruktúrák használatáért kivetett díjakról szóló 1999/62/EK irányelv szövegezését átemelve a rendelkezést a „vagy az e bevétel értékével megegyező összeg” szófordulattal egészíti ki. A módosítás továbbá a vonatkozó EU irányelvvel való összhang megteremtését szolgálja, valamint az Áht.-ra tekintettel biztosítja a rendelkezés végrehajthatóságát. Az útdíj törvény hatályos rendelkezése szerint a Nemzeti Fejlesztési Minisztériumnak az e-útdíjból származó, illetve az útdíj meg nem fizetése miatt kiszabott bírság bevételekről - kérés esetén - tájékoztatást kell nyújtania az ún. Társadalmi Egyeztető Szerv részére. Tekintve, hogy bírságból származó bevételek felhasználásáról a vonatkozó EU irányelv nem rendelkezik, továbbá, hogy az e-útdíj meg nem fizetése miatt a központi költségvetésbe befolyó bírságbevétel nem választható el a más jogcímen (gyorshajtás stb.) befolyó bírságbevételektől, indokolt a jogszabályi összhang megteremtése az erre vonatkozó szövegrész elhagyásával.

A 138-139. §-hoz

A módosítás a szociális temetés jogintézményének hatálybalépési időpontját módosítja 2019. január 1-jére.

A 142. §-hoz

A Hszt. 58. § (5) bekezdése szerint a területi és a helyi szerv vezetője öt évre nevezhető ki vezetői beosztásába. A kinevezés azonos szolgálati helyen egy alkalommal, öt évvel hosszabbítható meg, ha a vezető egyéni teljesítményértékelése, valamint az általa irányított területi vagy helyi szerv szervezeti teljesítményértékelésének ötévi átlaga legalább jó teljesítményfokozatú.

Fentiekből következik, hogy a jövőben az érintett vezetői állomány öt (tíz) évente történő folyamatos változása felvet lakhatással kapcsolatos problémákat, tekintettel arra, hogy az adott vezetői beosztást betöltő személyek meghatározott idő letelte utáni változtatása szolgálati érdekből történik, valamint az érintett vezetői állomány a korábbi állandó lakásától, illetve családjától távol teljesít majd szolgálatot.

A szakmai feladatellátás miatt jelentkező lakásproblémák kezelésének egyik lehetséges módja az állam javára tulajdonjogot keletkeztető lakásvásárlás. A törvény ezt zártvégű pénzügyi lízingkonstrukció alkalmazásával kezeli.

Az államháztartásról szóló 2011. évi CXCV. törvény 41. § (4) bekezdése alapján a költségvetési szerv saját nevében a Magyarország gazdasági stabilitásáról szóló 2011. évi CXCIV. törvény (a továbbiakban: Gst.) 3. § (1) bekezdése szerinti adósságot keletkeztető ügyletet érvényesen nem köthet. A Gst. 8. §-a szerint az állam nevében adósságot keletkeztető ügylet érvényesen csak törvény felhatalmazása alapján köthető, ezért a módosítás megteremti a törvényi felhatalmazást.

A 144-145. §-hoz

A törvény e fejezete 2016. december 31-ével megszünteti a Wesselényi Miklós Ár- és Belvízvédelmi Kártalanítási Alapot (a továbbiakban: Alap). Az Alap megszüntetésének indoka, hogy a vele szerződéses jogviszonyban álló személyek csekély száma nem támasztja alá a szabályozási cél elkülönített állami pénzalap keretében történő megvalósítását. A piaci szereplők által kínált vagyonbiztosítási konstrukciók jelenleg alkalmasak arra, hogy az Alap funkcióját hosszabb távon is megvalósítsák.

A törvény szerint új szerződés megkötésére már nem kerülhet sor, azonban a jelenleg még hatályban lévő szerződések nem szűnnek meg, a szerződéses jogviszony a Magyar Államkincstárral továbbra is fennmarad, a megszűnő Alap pénzeszközei pedig egy erre a célra létrehozott fejezeti kezelésű előirányzatba kerülnek átcsoportosításra és a szerződő felek befizetéseit is ezen a fejezeti kezelésű előirányzaton kell majd elszámolni.

A 146-147. §-hoz

A Szövetkezeti Hitelintézetek Integrációs Alapja jelenleg már nem működik, ezért a törvény 2016. december 31-ével megszünteti azt.

A 148-236. §-hoz

A törvény elsősorban egyes törvényi rendelkezések technikai deregulációját hajtja végre, azáltal, hogy a már végrehajtott törvényi rendelkezéseket hatályon kívül helyezi.

Emellett a törvény tartalmi dereguláció keretében hatályon kívül helyez olyan rendelkezéseket is, amelyek nem indokolnak törvényi szintű szabályozást, de az érintett szabályozási tárgykör vonatkozásában a törvény biztosítja a megfelelő felhatalmazást az alacsonyabb szintű jogszabályok megalkotására, valamint több ponton csökkenti, illetve pontosítja a törvény a jogalkalmazók jogszabályban előírt adminisztrációs és egyéb terheit.

A 237. §-hoz

A törvény hatálybalépéséhez szükséges rendelkezéseket állapítja meg.

A 238. §-hoz

A jogharmonizációs záradékot tartalmazza.