1995. évi XCV. törvény indokolása

a devizáról

-----STARTING---POINT---ALTALANOS--- 

A devizatörvény célja, hogy elősegítse a forint átválthatóságának szélesítését, a nemzetközi kereskedelem és gazdasági együttműködés előnyeinek fokozott kihasználását, és nemzetközi intézmények által elfogadott devizaszabályozás felé - a gazdasági átalakulás előrehaladásának függvényében - történő fokozatos haladást.

Első lépésként a devizatörvény a folyó fizetési műveletek terén szabad átválthatóságot tesz lehetővé belföldiek és külföldiek számára egyaránt. A tőkeműveleteknél a belföldiek külföldön történő vállalkozás alapítása, részesedésszerzése - bejelentési kötelezettség mellett - szintén szabaddá válik. Az egyéb tőkeműveleteknél azonban a devizahatósági engedélyezés átmeneti ideig , és nem teljes körűen még fennmarad, mely szerint a külföldiek hosszú távú tőkebehozatala nem esik devizális korlátozás alá, míg a pénzügyi jellegű tőkekivitelre, illetve rövidtávú tőkebehozatalra általában csak devizahatósági engedély birtokában van mód.

A korábbi jogszabály szerint általánosan érvényesülő devizavételre felajánlási kötelezettség helyébe a devizabelföldieknek az a kötelezettsége lép, amely szerint devizabevételeiket belföldre kell utalniuk, illetve haza kell hozniuk. Ezek után választhatnak, hogy azt devizaszámlán tartják, vagy forintra váltják (a természetes személyek a devizát, valutát birtokban is tarthatják).

A vállalkozók és a szervezetek a tevékenységükkel összefüggő folyó műveleti célokra szabadon vásárolhatnak konvertibilis devizát, azaz e körben a devizabelföldiek számára érvényesül az átválthatóság. Ezen túlmenően rendelkezhetnek devizaszámlával is, amelyet széles körben azokra a célokra, amelyekre egyébként devizát is vásárolhatnak, felhasználhatják.

A természetes személyek a külföldön felmerülő és folyó műveleteknek minősülő személyes szükségleteikre szintén szabadon vásárolhatnak konvertibilis devizát, valutát. Belföldön a konvertibilis készpénz vásárlás ugyan korlátozott marad, belföldről átutalással, illetve a forintalapú kártyák külföldön történő használatával mind a turizmussal, mind egyéb, folyó tétellel összefüggő kiadásaik korlátozás nélkül kiegyenlíthetők.

A természetes személyek általában megtarthatják a birtokukba került devizát (pl. ajándék, külföldi munkavállalás keresménye), s azt saját belátásuk szerint devizaszámlán, vagy összegkorlátozás nélkül otthon tarthatják.

A devizakülföldi vállalkozók és természetes személyek számára is érvényesül a jogszerűen megszerzett forintbevétel, illetve jövedelem szabad átválthatósága. A konvertibilis deviza behozatalából, majd befektetéséből, illetve átváltásából származó forint visszaváltható konvertibilis pénznemre (átutalható vagy kivihető). Ez megfelelő biztonságot ad a külföldi befektetőknek, magánszemélyeknek egyaránt.

A devizakülföldiek és devizabelföldiek közötti szerződéskötést devizajogszabály általában nem korlátozza. A külföldiek belföldi gazdasági tevékenységét érintő szabályozást más törvények tartalmazzák (pl. a külkereskedelmi törvény, az egyéni vállalkozásról szóló törvény, a külföldiek magyarországi befektetéseiről szóló törvény). A devizakülföldiek (ezen belül döntőrészt a természetes személyek) ingatlanszerzésével kapcsolatos korlátozásokat a termőföldről szóló törvénynek kell megfogalmaznia. A devizakülföldiek és devizabelföldiek közötti egyéb, szerződéskötési korlátozásokat pl. a vagyoni értékek forgalma tekintetében a devizatörvény csak azokban az esetekben tartja fenn, amelyekben ez az ellenérték megfizetése szempontjából szükséges.

A tőketételek szabályozására jellemző, hogy a befektetési jellegű tőkebehozatal, azaz devizakülföldiek által társasági részesedés, és egyéb értékpapírok, valamint ingatlan vásárlása csak konvertibilis devizában, vagy konvertibilis devizára átváltható forinttal lehetséges. A befektető biztonságát szavatolja, hogy a befektetett tőke, valamint hozama konvertibilis devizára váltható, az országból kivihető. A konvertibilis devizára átváltható jogcímeken keletkezett forint újrabefektetését is "tőkebehozatalnak" ismeri el a törvény azzal, hogy lehetővé teszi ennek ellenében társasági részesedés, értékpapírok, ingatlan vásárlását.

A devizabelföldiek - közvetlen vállalkozásokon kívüli - tőkekivitele devizahatósági engedélyhez kötött. A különböző devizahatósági engedélyköteles területek összevont tárgyalása helyett a törvény a nemzetközi gyakorlatban szokásos szerkezet és tematika felé közelít, megkönnyítve ezzel a későbbi differenciált módon végrehajtható liberalizálást is.

Az utasforgalomban az országból történő kivitelre és behozatalra vonatkozó szabályok a devizaértékek és a vagyoni értékek fizikai mozgása tekintetében a behozatal szabadságára és a kivitel bizonyos korlátozására épülnek. A kiviteli lehetőségek rugalmasan alkalmazkodnak az idegenforgalom igényeihez. A belföldi fizetőeszköz külföldről történő behozatala és kivitele továbbra is korlátozott, az összeghatárok elsősorban a turizmus igényeihez alkalmazkodva (pl. vámfizetés) változnak. A nem konvertibilis devizánál mind a behozatal, mind a kivitel szabad.

A természetes személyek külföldön történő letelepedése szabadságának feltételeiben új elem, hogy a devizajogszabályok elősegítik a Magyarországról kivándorló belföldiek itt lévő ingó és ingatlan vagyonuk eladásából származó, valamint tartósan lekötött formában meglévő forintjövedelmük szabad átváltását konvertibilis devizára és annak a kivándorlás alkalmával az országból történő kivitelét.

A devizatörvény - más törvények (pl. értékpapírtörvény, befektetési törvény) devizális jellegű szabályozását is átvéve - a devizaszabályokat összefoglalóan tartalmazza, így meghatározza a konvertibilitás terén történő továbblépés korszerű jogi kereteit. Alapot ad ahhoz, hogy a még fenntartott korlátozások az egyéb liberalizációs lépésekkel összhangban megfelelően változhassanak.

A törvény a devizajogszabályban foglaltak megszegése esetére külön szankciórendszert általában nem tartalmaz, azt más törvényre bízza. Ennek következtében, ha valaki a devizajogszabályok rendelkezéseit megszegi, a cselekmény természetétől, súlyától, illetve a devizaveszteség mértékétől függően egyúttal szabálysértést vagy bűncselekményt követ el. (Jelenleg a szabálysértésekről szóló 1968. évi I. törvény 116. §-ában foglalt devizaszabály-sértés, illetve a Büntető Törvénykönyvről szóló 1978. évi IV. törvény 309. §-ában foglalt devizagazdálkodás megsértése bűncselekmény tényállási elemei tartalmazzák a devizajogszabályok megsértése esetén jogkövetkezményt maga után vonó eseteket és a tényleges büntetéseket, illetve intézkedéseket.)

A devizatörvény - az előzőekben említett általános szabály mellett - néhány esetben azonban külön szankció érvényesítésére is lehetőséget ad, így pl. a devizahatósági engedély azonnali hatályú visszavonására.

-----STARTING---POINT---RESZLETES---

ELSŐ RÉSZ

BEVEZETŐ RENDELKEZÉSEK

I. FEJEZET

 A TÖRVÉNY HATÁLYA

Az 1-2. §-hoz

A törvény összefoglaló szabályokat ad a nemzetközi áru-, és pénzfolyamatokra. A törvény személyi hatálya általában a devizabelföldiekre terjed ki, a devizakülföldieknek értelemszerűen csak belföldön végzett tevékenységére, ha a törvény így rendelkezik. A devizatörvény fogalmi rendszerében külföldnek számító, de az ország államhatárán belül elhelyezkedő területeken is érdekünk, hogy a devizahatóság ellenőrzést folytathasson(pl. a vámszabadterület, a nemzetközi személyi forgalom számára nyitvaálló tranzitterület); erre ad felhatalmazást a törvény.

II. FEJEZET

ÉRTELMEZŐ RENDELKEZÉSEK

A 3. §-hoz

A devizabelföldi és a devizakülföldi elhatárolása alapvető jelentőségű a törvény alkalmazása szempontjából. A vállalkozók és szervezetek esetében a törvény alapvetően a belföldön lévő székhelyet tekinti irányadónak, mint egyértelműen meghatározható és ellenőrizhető tényt. A természetes személyek magyar hatóság által kiadott személyi igazolvánnyal való rendelkezése a meghatározó, mivel önmagában a lakóhellyel való rendelkezés nem kielégítően fedi le az egyébként természetszerűen devizabelföldieknek tekintendő személyek (pl. hajléktalanok) körét. A belföldön működő vállalkozások egységes devizaszabályozása, és annak érvényesíthetősége érdekében devizabelföldinek minősíti a törvény a külföldi székhelyű vállalkozó belföldi telepét, azaz belföldön vállalkozási tevékenységet végző egységeit. Ugyanakkor a külföldi vállalkozás képviseletében eljáró önálló vállalkozási tevékenységet nem végző képviselet, valamint a külkereskedelmi szerződés teljesítése, azaz meghatározott feladat végrehajtása érdekében átmenetileg létrehozott telephely devizakülföldinek minősül.

A devizaérték, belföldi fizetőeszköz, vagyoni érték kategóriái felölelik az áru-, és pénzvilág minden elemét. A deviza/valuta fogalmi elhatárolása a készpénz nélküli és a készpénzben bonyolódó fizetések és egyéb cselekmények szabályozásának alapja. Tekintettel arra, hogy a törvény fontos területeken (folyó műveletek, egyes tőkeműveletek) eltérő szabályozást ad a konvertibilis és a nem konvertibilis pénznemben végzett műveletekre, lényeges a konvertibilisnek minősülő pénznemek körének meghatározása.

A devizabelföldieknek a szabályozás jellegzetes kategóriái szerinti megkülönböztetését szolgálja a vállalkozás, a szervezet, a természetes személy fogalma. A vállalkozó és a természetes személy elhatárolása azon megfontolások alapján történik, hogy a lehető legteljesebben érvényesüljön a vállalkozási tevékenység versenysemlegessége a devizaszabályozás területén is, tehát a vállalkozási jellegű tevékenységet végző személyek ebbe a fogalomkörbe tartozzanak. Az elhatárolás a Polgári Törvénykönyv fogalmi meghatározásán alapul, amely kiegészül az egyéni vállalkozással, valamint vállalkozónak minősül a vállalkozói igazolvánnyal nem rendelkező, de külön jogszabály alapján külkereskedelmi tevékenységet folytató természetes személyek. Ezen természetes személyek vállalkozói minőségükben a vállalkozókra vonatkozó devizaszabályokat alkalmazzák, pl. a nemzetközi gazdasági tevékenység körében tevékenységükhöz szabadon vásárolhatnak devizát.

A nemzetközi gazdasági tevékenységet folytató vállalkozó fogalmának elkülönítését a belföldön történő fizetéstől eltérő szabályozás indokolja. Szükséges megszorítás a személyes szükségletek körének kiemelése, hogy ne minősüljön ilyen tevékenységnek (és így a devizában fizetés lehetősége se merüljön fel belföldön) pl. a devizakülföldi természetes személy részére nyújtott postai szolgáltatás, belföldi közlekedés.

Az előzőeken kívüli, az e törvény fogalmi rendszere szerint vállalkozónak nem minősülő természetes személyek, valamint a vállalkozónak minősülő természetes személyek nem vállalkozói minőségükben értelemszerűen a természetes személyekre vonatkozó devizaszabályokat alkalmazhatják (pl. turista és egyéb célú devizavásárlási, devizaszámlanyitási, illetve a deviza birtokban tartási lehetőségek stb.).

MÁSODIK RÉSZ

A DEVIZASZABÁLYOK ÉRVÉNYESÜLÉSÉNEK ELŐFELTÉTELEI

 III. FEJEZET

Általános szabályok

A 4-6. §-hoz

A törvény a folyó műveletek terén teljesen szabad, a tőkeműveletek körében differenciáltan korlátozott konvertibilis devizavásárlási, - átutalási lehetőséget ad a devizabelföldiek tevékenységének elősegítése céljából. A devizavásárlás, illetve átutalás szabadságának kimondásán túl a törvény azt is előírja, hogy ha a tevékenység végzése, vagy a fizetési kötelezettséggel járó szerződés megkötése devizajogszabály vagy más jogszabály alapján engedély- vagy bejelentésköteles a devizavásárlás, illetve átutalás csak az engedély megléte, illetve a bejelentés megtörténtét követően kezdeményezhető. A jogosultság e törvényben vagy külön devizajogszabályban meghatározott feltételeit (pl. vállalkozói minőség, külkereskedelmi tevékenységre való jogosultság igazolása, külföldi gyógykezelés esetén a fogadó intézmény előzetes árajánlata vagy számlája) a felhatalmazott pénzintézetnek kell vizsgálnia. Ilyen módon a tevékenységi, szerződéskötési szabályok betartására, a szükséges engedélyek megszerzésére, a bejelentések megtételére késztet a törvény. A devizavásárlásra fordított forint eredetének ellenőrizhetősége érdekében a vállalkozó és a szervezet csak a pénzforgalmi számlája terhére adott fizetési megbízással kezdeményezheti a deviza vásárlását.

A devizaértéknek a vásárláskor feltüntetett célra történő kötelező felhasználása elsősorban annak alátámasztását célozza, hogy ne lehessen "átjárás" a szabad devizavásárlásra felhatalmazott szféra és a meghatározott korlátozásokkal működő egyéb területek között. Ez az "átjárási" korlátozás nem vonatkozik olyan jogcímek között, amelyekre történő devizavásárláskor sem a devizahatóság engedélye, sem előzetes bejelentés nem szükséges (pl. a nemzetközi szervezetek tagsági díjára igényelt devizát nem erre a célra, hanem hirdetési díjra, újságok előfizetésére fordítják.) Az ily módon igényelt és eltérő célra felhasznált devizát a valós statisztikai nyilvántartás érdekében utólag a vásárlás helyén be kell jelenteni. A devizabevételek tényleges befolyása érdekében a devizabelföldi devizakülföldivel kötött szerződéseiben meghatározott ellenérték beszedésének kötelezettségét írja elő a törvény. Fenti célok elérését támasztja alá a devizahatósággal szemben fennálló elszámolási kötelezettség. Ez alól csak a természetes személyek külföldi utazásaihoz - devizajogszabályon meghatározott - belföldön megvásárolható konvertibilis valuta a kivétel.

Átváltás, árfolyam

A 7-8. §-hoz

A devizafolyamatok kézbentartásának, ellenőrizhetőségének céljával a törvény tiltja a pénzintézeti szférán és a hivatalos átváltóhelyeken kívül konvertibilis és nem konvertibilis deviza, valuta váltását. A konvertibilis deviza, valuta forintra, illetve a forint konvertibilis devizára, valutára történő átszámításánál alkalmazandó árfolyam tekintetében a törvény fenntartja a szabályozás lehetőségét, amennyiben a Magyar Nemzeti Bank külön rendelkezése az irányadó. A nem konvertibilis pénznemek árfolyama szabadon, az adott piaci keresleti-kínálati hatásokra alakul.

Korlátozott és tiltott pénzügyi műveletek

A 9-10. §-hoz

A tiltás alapvető célja a forint-kiajánlás megakadályozása, ezért a korlátozás alá eső műveletek fő jellemzője, hogy pl. a devizabelföldi külföldön nem lehet kedvezményezettje olyan szolgáltatásnak, amelynek ellenértékét belföldön (a devizakülföldi által megjelölt) más devizabelföldi, vagy devizakülföldi részére teljesíti. Kiemeli a törvény e korlátozás alól a turizmussal, különböző gyűjtési tevékenységgel kapcsolatos áru-, illetve szolgáltatás csereügyleteket (pl. csereutazás). A külkereskedelmi árucsereügyletek (barter) mentesek a korlátozás alól a külkereskedelemről szóló 1974. évi III. törvény alapján.

Devizabelföldiek között a pénztartozások külföldi pénznemben történő teljesítésének tilalma kiegészíti a 28. §-ban foglaltakat, amelyek a forint belföldi törvényes fizetőeszköz szerepének alátámasztását szolgálják. A tilalom csak a külföldi pénznemben történő teljesítésre vonatkozik, a pénztartozások külföldi pénznemhez kötésére nem.

IV. FEJEZET

EGYES TEVÉKENYSÉGEK VÉGZÉSÉNEK DEVIZAHATÓSÁGI ENGEDÉLYEZÉSE

 Szerencsejáték szervezői tevékenységre vonatkozó külön szabályok

A 11. §-hoz

A devizával történő belföldi fizetés szigorú korlátai miatt - külön törvényben foglaltakkal összhangban - a törvény devizahatósági engedélyhez köti a szerencsejáték szervezői tevékenység konvertibilis pénznemben történő végzését.

A devizakülföldiek - más jogszabályok által nem korlátozott - magyarországi illegális tevékenységét korlátozza az a szabály, hogy devizakülföldi belföldön lévő ingóságát csak devizahatósági engedéllyel idegenítheti el, vagy hasznosíthatja más módon. E korlátozás természetesen nem vonatkozik a nemzetközi gazdasági tevékenységet, pl. a külkereskedelmet folytatókra.

V. FEJEZET

HAZAUTALÁSI ÉS FORINTRA TÖRTÉNŐ ÁTVÁLTÁSI KÖTELEZETTSÉG, ILLETVE AZ ALÓLI MENTESSÉG

A 12-16. §-hoz

A devizabelföldiekre vonatkozóan - néhány, a törvényben nevesített kivétel mellett - főszabály a birtokukba került deviza, valuta hazautalási, hazahozatali kötelezettsége. E szabályozás azt az igényt támasztja alá, hogy az ország devizabevételei a belföldi pénzintézeti szférában összpontosuljanak.

A vállalkozók a szervezetek dönthetnek a meghatározott jogcímeken birtokukba került konvertibilis deviza, valuta devizaszámlán való tartásáról, vagy forintra történő átváltásáról; a természetes személyek a törvényben szabályozott kivételekkel a birtokukba került devizát, valutát nemcsak devizaszámlán, hanem a pénzintézeti rendszeren kívül, szabadon birtokban tarthatják.

HARMADIK RÉSZ

FOLYÓFIZETÉSI MŰVELETEK

A 17. §-hoz

A folyó műveletek területén megvalósul a forint konvertibilis devizára történő átválthatósága a devizabelföldiek és devizakülföldiek számára egyaránt. Ez megfelel a Nemzetközi Valutaalap Alapokmánya VIII. cikkében foglalt követelményének, így a forint hivatalosan is konvertibilisnek minősíthető.

VI. FEJEZET

A DEVIZABELFÖLDI KONVERTIBILIS DEVIZAVÁSÁRLÁSA

A vállalkozás és a szervezet

 A 18. §-hoz

A vállalkozások, ideértve a külön jogszabály alapján vállalkozói igazolvány nélkül külkereskedelmi tevékenységet folytató természetes személyeket is (saját találmányát értékesítő feltalálók, képző-, fotó-, és iparművészek, saját előállítású terméket értékesítő mezőgazdasági termelők), valamint a szervezetek alaptevékenységükhöz kapcsolódóan vásárolhatnak, illetve utalhatnak át konvertibilis devizát, ideértve a külföldi hivatalos, vagy üzleti utazási költségeket, valamint a külképviselet nyitásának és fenntartásának költségeit is, ha a devizavásárlás feltételei a III. fejezetben foglaltak szerint fennállnak.

A természetes személy

A 19-20. §-hoz

A természetes személyek is minden folyó műveletnek minősülő - általában a személyes fogyasztás körébe tartozó - jogcímekre szabadon vásárolhatnak konvertibilis devizát, a devizavásárlás általános szabályainak (III. fejezet) betartása mellett. Így belföldről - forintfizetés ellenében - kiegyenlíthető nemzetközi szervezetek tagsági díja, nemzetközi rendezvények részvételi díja, ügyvédi költségek, perköltségek, jogerős bírósági ítéletek vagy egyéb hatósági határozaton alapuló fizetési kötelezettsége, külföldi oktatási intézmények tandíja, külföldi gyógykezelés költsége, stb. Ez alól az az adófizetési kötelezettség kivétel, amely egy éven túli külföldi munkavégzés alatt keletkezett. A törvény kiemelten foglalkozik a természetes személyek turizmushoz kapcsolódó vásárlásával. Belföldön - a valutalap fenntartása mellett - konvertibilis készpénz devizajogszabályban meghatározott összegig vásárolható. Ennek felhasználását azonban devizahatóság nem ellenőrzi. Ugyancsak belföldön rendelhetők meg korlátlanul bel- és külföldi utazási irodák idegenforgalmi szolgáltatásai, továbbá a menetjegyek. A külföldi tartózkodás során korlátlanul lehet fizetni a belföldiek által kibocsátott forintalapú kártyákkal, amelyekről külföldön készpénz is felvehető. A kártyáról történő felhasználást, folyó műveleti célokra való elköltését azonban igazolni kell, azt a devizahatóság ellenőrizheti. További lehetőség, hogy külföldi tartózkodás során a váratlanul felmerülő többletköltségekre a természetes személy itthon lévő bankszámlája terhére adott megbízással vagy megbízottja útján is vásárolhat devizát, ezt azonban külföldre csak a szolgáltatást nyújtónak utalhatja át közvetlenül.

VII. FEJEZET

A DEVIZAKÜLFÖLDI KONVERTIBILIS DEVIZA- VALUTAVÁSÁRLÁSA

A 21-22. §-hoz

Devizakülföldiek részére devizahatósági engedély nélküli konvertibilis deviza vásárlást tesz lehetővé a törvény általában olyan esetekben, amelyekben a forintért történő devizavásárlást valamilyen formában konvertibilis deviza behozatala előzte meg. Ilyen a turisták számára már nem szükséges, konvertibilis devizából beváltott forint visszaváltása, az adóhatóság által visszatérített ÁFA összegéig konvertibilis deviza vásárlása, vagy a külföldi részvétellel működő gazdasági társaságoktól különböző jogcímen kapott adózott forintjövedelem konvertálhatósága. Ez utóbbi lehetőség külön jogszabály alapján a Magyarországon foglalkoztatott devizakülföldiekre is fennáll. A devizakülföldiek ezeken kívül minden jogszerűen szerzett, folyó fizetési műveletből származó, közterhekkel csökkentett forintösszeget átválthatnak devizára. A nemzetközi gyakorlattal összhangban a törvény lehetőséget ad a külföldi állam diplomáciai vagy konzuli képviselete számára a konzuli bevétel címén rendelkezése alá került forint összegért konvertibilis deviza vásárlására.

VIII. FEJEZET

A KONVERTIBILIS DEVIZAVÁSÁRLÁSI ÉS ÁTUTALÁSI, VALAMINT VALUTAVÁSÁRLÁSI JOGOSULTSÁGHOZ KAPCSOLÓDÓ SZABÁLYOK

 A 23-24. §-hoz

Általános szabály, hogy a megvásárolt konvertibilis deviza átutalással juttatható a devizakülföldi kedvezményezett részére. Ezek a szabályok érvényesek a devizaszámláról történő átutalásra, kifizetésre is. E §-ok azonban meghatározzák azokat a jogcímeket is, amelyeken a devizabelföldiek nem csupán átutalással jogosultak felvenni a megvásárolt külföldi fizetőeszközeiket. Készpénz felvételére csak olyan esetekben van mód, amikor a devizakülföldi részére történő fizetés kapcsán közvetlenül a külföldön vagy belföldön történő készpénzfelhasználás használás igénye vetődik fel (pl. művészközvetítő vállalkozó fizet a devizakülföldi részére külföldön rendezett nemzetközi rendezvények helyben fizetendő részvételi díja). A törvény meghatározza azokat az eseteket is, amikor devizabelföldi valutát adhat át más devizabelföldi részére: így pl. a hivatalos és üzleti utazások költségeire vásárolt valutát a kiküldő átadhatja a kiküldött részére.

A készpénzvásárlást lehetővé tevő jogcímeken devizagazdálkodási szempontok figyelembevételével devizajogszabály korlátozhatja a készpénzben történő kifizetést és részben pénzhelyettesítő eszköz kiadását írhatja elő.

Egyéni kérelmen alapuló konvertibilis devizavásárlás

 A 26. §-hoz

A törvényben ugyan liberalizált a folyó fizetési tételekre történő konvertibilis devizavásárlás, de előfordulhatnak azonban olyan egyedi esetek, amelyek nem fogalmazhatók meg előre a törvényben megfelelő gyűjtőfogalom keretében. (pl. a vállalkozó nem alaptevékenységéhez szükséges devizát kíván vásárolni) Ezért a devizahatóság részére biztosítani kell a lehetőséget, hogy mérlegelhesse a jelentkező eseti konvertibilis devizaigényének kielégítését, azaz méltányossági alapon a kérelmező számára kedvező döntést hozhasson.

IX. FEJEZET

FIZETÉSI SZABÁLYOK

A nemzetközi gazdasági tevékenységre vonatkozó fizetési szabályai

A 27. §-hoz

A nemzetközi gazdasági tevékenységet folytatók fizetési szabályai tekintettel vannak a devizakülföldiek érdekeire is, valamint figyelembe veszi az államközi megállapodások eltérő szabályait is. A törvény általános szabályként előírja, hogy szerződést kötni, fizetést elfogadni, teljesíteni, stb. konvertibilis pénznemben, konvertálható forintban szabad. Nem konvertibilis pénznemben csak olyan feltétel mellett lehetséges, ha a pénzintézeteknek és más devizabelföldieknek érdeke fűződik az ilyen pénznemek forgalmához. Kivételt jelent, ha egy adott ország viszonylatában különös érdekek alapján államközi megállapodás más pénznem alkalmazását írja elő.

A belföldön történő fizetés szabályai

A 28. §-hoz

A forint belföldi fizetőeszköz szerepének erősítését szolgálja az a szabály, hogy a nemzetközi gazdasági tevékenységgel kapcsolatos fizetések kivételével belföldön történő fizetés esetén a devizabelföldi és devizakülföldi között a forintot kell alkalmazni. A törvény szűk körben, néhány különleges esetre tesz csak kivételt, mint pl. a zárt árusítású diplomata boltok termékértékesítése, vagy a külföldi pénznemben engedélyezett szerencsejátékok részvételi díjával, nyereményével kapcsolatos fizetések.

Belföldi biztosítóra, biztosítási közvetítőre és biztosítási szaktanácsadóra vonatkozó fizetési szabályok

A 29. §-hoz

A biztosítási tevékenység keretében, amennyiben devizabelföldi biztosító devizakülföldivel köt szerződést a díjfizetés konvertibilis pénznemben vagy a külföldi konvertibilis forintszámlájáról forintban történhet. A kártérítés pénzneme a díjfizetés pénzneméhez igazodik. A devizakülföldiek nem konvertálható forintösszegeiket tehát nem használhatják fel belföldön biztosítási szerződések díjfizetésére.

NEGYEDIK RÉSZ

TŐKEMŰVELETEK

A 30. §-hoz

A tőkeműveletek arra a szabályozási elvre épülnek, amely szerint a törvény csak a korlátozó feltételeket fogalmazza meg, az ott nem korlátozott műveletek szabadon végezhetők.

X. FEJEZET

KÖZVETLEN VÁLLALKOZÁSOK, ÉRTÉKPAPÍROK, PÉNZPIACI MŰVELETEK

Közvetlen vállalkozások megszerzése, elidegenítése és megszüntetése

A 31-34. §-hoz

Devizabelföldi csak meghatározott feltételek mellett alapíthat külföldön vállalkozást, emelhet tőkét, szerezhet részesedést, illetve idegenítheti el részesedését. A devizában történő befektetések hatékonysága érdekében a törvény által előírt feltételek arra irányulnak, hogy a belföldön jól működő vállalkozások vélelmezhetően külföldön is eredményesek lesznek. A vállalkozókra vonatkozó egyes feltételeket a törvény értelemszerűen alkalmazza szervezetekre és a természetes személyekre is. További devizakiadások kockázatának mérséklését szolgálják azok az előírások, amelyek a devizabelföldi minimális részesedés szerzésének mértékén keresztül a külföldi vállalkozásra való ráhatását, illetve legfeljebb részesedés szerzésének megfelelő, azaz korlátozott felelősségvállalását írják elő. A devizahatóság más szankcionálási lehetősége hivatott biztosítani az előírások betartását.

Értékpapírokkal, pénzpiaci eszközökkel, átruházható eszközökkel végzett műveletek

A 35-36. §-hoz

A közvetlen befektetéseken kívüli értékpapír műveletek és egyéb befektetések a pénzügyi jellegű tőkeáramlás különböző formáit jelentik, amely a fizetési mérleget lényegesen befolyásoló tényező. E területeket a fejlett országok is csak fokozatosan és sorrendben utoljára liberalizálták, mivel az infláció-, kamat-, és árfolyam feltételek országonkénti alakulása jelentős tőkéket mobilizálhat rövid távon is. A jelenlegi és a közeljövőben várható fizetési mérleg pozíció, a kamatszint és árfolyamalakulás függvényében még nem megengedhető e tőketételek szabad alakulása, a külföldi tőke kamat-, és árfolyamnyereség elérésére irányuló beáramlása sem. Ezért e körben jelenleg még széleskörű a devizahatósági engedélykötelezettség.

XI. FEJEZET

 INGATLANMŰVELETEKKEL KAPCSOLATOS SZABÁLYOK

A 37-38. §-hoz

A tőketételekre vonatkozó általános tőkekiviteli korlátozások részeként a devizabelföldieknek a külföldi ingatlanszerzéshez devizahatósági engedélyt kell szerezniük néhány törvényben meghatározott kivételtől eltekintve. Amennyiben a devizabelföldi külföldi ingatlanszerzése közvetlenül kapcsolódik a külföldi vállalkozásához, az utóbbira vonatkozó szabályokat kell alkalmazni. A devizakülföldiek ingatlanszerzésének feltételeit más jogszabály tartalmazza.

XII. FEJEZET

HITELEKRE, BIZTOSÍTÉKOKRA VONATKOZÓ SZABÁLYOK

Hitelfelvétel, hitelnyújtás

A 39-41. §-hoz

A devizakiadások tervezhetősége, szabályozása, a gyors, spekulációs tőkemozgások kiszűrése érdekében a vállalkozó egy évnél rövidebb lejáratú hitelt devizahatósági engedéllyel, illetve pénzintézet bejelentési kötelezettség mellett, egyéb devizabelföldi személy pedig csak devizahatósági engedéllyel vehet fel devizakülfölditől. Ugyanebből a célból a törvény nem ad lehetőséget az előtörlesztésre.

A devizakiadások korlátozása érdekében devizahatósági engedély szükséges ahhoz is, hogy a nem pénzintézet devizabelföldi devizakülföldi részére nyújtson hitelt - kivételt képeznek a közeli hozzátartozók számára lehetővé tett kölcsönök, valamint a devizabelföldi közvetlen vállalkozása részére nyújtott öt évet meghaladó lejáratú hitel.

Halasztott fizetés

 A 42. §-hoz

A nemzetközi gazdasági tevékenységet végzők számára, a forgalom bővülésének, a külkereskedelmi egyenleg javulásának ösztönzése érdekében szabadon állapodhatnak meg halasztott fizetésben.

Kezességek, garanciák és pénzügyi biztosítékok

A 43. §-hoz

A devizakülföldiekkel kapcsolatos deviza- és forintkiadások kockázatának mérséklését célozza, hogy devizahatósági engedély szükséges ahhoz, hogy devizabelföldiek kezességet, garanciát vállaljanak devizakülföldivel szemben. E korlátozást nem kell alkalmazni a nemzetközi gazdasági tevékenységet folytató e tevékenységével kapcsolatban, annak elősegítése érdekében.

Fizetési szabályok

A 45-46. §-hoz

A befektetésekhez fűződő devizagazdálkodási érdekeinknek megfelelően a devizakülföldieknek belföldi gazdasági társaság, szövetkezet alapításakor, illetve azokban részesedés és különböző értékpapírok, pénzpiaci és átruházható eszközök megszerzésekor konvertibilis pénznemben vagy a törvény alapján arra átváltható forinttal kell fizetniük. Hasonlóképpen, konvertibilis eredetű, illetve konvertálható forint ellenében szerezhető meg devizakülföldi számára belföldi ingatlan. Ezzel párhuzamosan e befektetések elidegenítése kapcsán az ellenértékként kapott forintösszeg is konvertálható.

Tekintettel arra, hogy a belföldön történő fizetés pénzneme főszabályként a forint, ezt a devizabelföldiek közötti külföldi vállalkozásban való részesedéseik, illetve értékpapírjaik, pénzpiaci és átruházható eszközeik, ingatlanuk adás-vételénél is alkalmazni kell.

A devizabelföldi által külföldi vállalkozáshoz teljesített nem pénzbeli hozzájárulás korlátozásának szempontja, hogy ne kerüljenek ilyen módon külföldi tulajdonba olyan vagyoni értékek, amelyekért konvertibilis devizával kellene fizetnie a devizakülföldinek (pl. belföldi ingatlan tulajdonjoga vagy arra vonatkozó használati és egyéb jog, belföldi kibocsátású értékpapírok).

XIII. FEJEZET

DEVIZASZÁMLÁK, BETÉTMŰVELETEK

A devizabelföldi devizaszámláira vonatkozó szabályok

A 47. §-hoz

Devizabelföldiek felhatalmazott pénzintézetnél devizaszámlát nyithatnak, amely csak konvertibilis pénznemben vezethető; érdekünk ugyanis ahhoz fűződik, hogy a vállalkozók, a szervezetek és a természetes személyek a külföldi pénznemek közül a konvertálhatókban halmozzák fel pénzeszközeiket. A számlatulajdonosok több pénzintézetnél is nyithatnak devizaszámlát.

A vállalkozás devizaszámlája

A 48-49. §-hoz

A vállalkozók meghatározott devizabevételeiket tehetik devizaszámlára; a törvény a folyó műveletekből származó bevételek tekintetében a számviteli szabályok szerint exportnak minősülő devizabevételek engedi devizaszámlára helyezni. E feltétel ugyanis egyértelművé teszi az egész gazdaság területén, hogy pontosan mely devizabevételek, mely vállalkozók számára tarhatók meg. Ellenkező esetben parttalanná válhat a devizabevételeket eredményező teljesítmények értékelése, azaz milyen mértékben, hány feldolgozási fázison, közreműködőkön keresztül indokolt elismerni a teljesítményeket és ennek alapján a devizabevételen való osztozkodást az egyes vállalkozók között. A számviteli szabályokhoz történő alkalmazkodás egyértelművé teszi a megbízó és a bizományos közötti kapcsolat esetén a devizaszámla tartás lehetőségét is.

A devizaszámla felhasználása széles körben lehetséges, az egyébként forintért történő devizavásárlás lehetőségeihez igazodik.

A külföldi részvétellel működő vállalkozás devizaszámlája

Az 50. §-hoz

E § fenntartja a külföldiek magyarországi befektetéseiről szóló 1998. évi XXIV. törvény által az eddigiekben is lehetővé tett devizaszámla tartási lehetőséget a törvény kihirdetését követő 30. napig történő befizetésekre, de ezután új befizetésre nem kerülhet sor. Tekintettel arra, hogy az ehhez a számlához kapcsolódó kedvezmény a vámtörvény tervezete szerint megszűnik, ez a számla fokozatosan beolvad a vállalkozói devizaszámlába.

A vállalkozás egyéb devizaszámlája

Az 51. §-hoz

A vállalkozás által nemzetközi pályázaton elnyert konvertibilis deviza devizaszámlára tehető, ha azt a pályázat kiírója feltételül szabta. A belföldi felhasználás a belföldi fizetés szabályaihoz igazodóan azonban csak forintban lehetséges.

A szervezet devizaszámlája, a szervezet egyéb devizaszámlája

Az 52-53. §-hoz

A szervezetek csak meghatározott jogcímeken (ajándék) szerzett devizát tehetik devizaszámlára, és azt csak a szervezet jellegével kapcsolatos célokra használhatják fel. Nemzetközi pályázat kapcsán elnyert konvertibilis devizát a vállalkozókhoz hasonlóan devizaszámlára tehetik a kiíró feltételei szerint.

A természetes személy devizaszámlája

 Az 54-55. §-hoz

A természetes személyek - néhány törvényben nevesített kivételtől eltekintve - főszabályként a rendelkezésük alá került külföldi fizetőeszközt belföldön szabadon birtokban tarthatják.

Konvertibilis devizaösszegeiket felhatalmazott pénzintézetnél devizaszámlán tarthatják. A felhasználási szabályok a könnyen kezelhetőség érdekében összegyűjtik, egy helyen megfogalmazzák a törvényben másutt szabályozott lehetőségeket, korlátokat.

A devizabelföldi műveletei külföldön

A 56. §-hoz

A külföldön történő számlanyitás korlátozása a devizaszabályozás azon törekvésével függ össze, mely szerint a devizabelföldiek devizabevételüket hazahozzák, és azt a belföldi bankrendszerben halmozzák fel. Előzőek miatt a törvény csak viszonylag szűk körben engedi meg kivételek alkalmazását.

A devizabelföldi forintszámlája külföldön

A 57. §-hoz

Alapvető érdekünk a forint külföldi pénzintézeteknél ellenőrzött módon történő megjelenése; ezt célozza a devizahatósági engedélykötelezettség.

XIV. FEJEZET

DEVIZAKÜLFÖLDIEK BELFÖLDI SZÁMLÁI, BETÉTMŰVELETEK

 A devizakülföldi devizaszámlája

Az 58. §-hoz

Devizakülföldiek belföldi pénzintézetnél konvertibilis pénznemben devizaszámlát nyithatnak, amelyet külföldön szabadon, belföldön pedig a belföldi fizetési szabályok szerint használhatnak fel. A nemzetközi pénzmozgások ellenőrizhetősége, a pénzmosás megelőzése, felderíthetőségének segítése érdekében a számlák csak névre szólóak lehetnek.

Devizakülföldiek forintszámlái

 A 59. §-hoz

A devizakülföldiek, amennyiben belföldi fizetőeszközeiket, pénzintézetnél kívánják elhelyezni, névre szóló forintszámlát nyithatnak. Érdekeinknek megfelelően a törvény lehetőséget ad a különböző jogcímeken keletkező konvertálható forint összegeknek forint számlán történő elhelyezésére, amely a tényleges konverzió megtörténtéig devizagazdálkodási szempontból számunkra előnyös. Nem preferálja ugyanakkor a törvény a nem konvertibilis forintszámlák állományának bővülését, mert gyakorlatilag valamennyi legális forintszerzési mód egyúttal jogcím a konvertálásra.

Konvertibilis forintszámla

A 60. §-hoz

Konvertálásra jellemzően azokon a jogcímeken kerülhet sor, amelyek kapcsán korábban a devizakülföldinek konvertibilis devizával kellett fizetnie, ilyenek pl. a belföldi gazdasági társasági részesedés, egyéb belföldi értékpapírok elidegenítéséért kapott forintösszeg, a belföldi gazdasági társaság megszűnésekor, egyéb értékpapírok lejáratakor kapott forintösszeg, belföldi társasági részesedés és egyéb értékpapírok osztaléka, kamata stb.

A forint nemzetközi gazdasági kapcsolatokba történő ellenőrzött bevezetését is szolgálja e számla. Tekintettel arra, hogy lényegében a konvertibilis devizakiadások, illetve devizabevételek egy részének belföldi fizetőeszközzel történő helyettesítéséről van szó, a nemzetközi gazdasági tevékenységet folytatók szerződéseivel kapcsolatos forintfizetések a más szférákból származó forintösszegek kizárása érdekében - csak ezen a számlán keresztül bonyolódhatnak le.

Nem konvertibilis forintszámla

A 61. §-hoz

A devizakülföldiek a törvény szerint nem konvertálható forint összegeiket nem kamatozó e számlán helyezhetik el, amely belföldön a fizetési szabályok szerint felhasználható.

XV. FEJEZET

EGYÉB MŰVELETEK

Ajándékozás

A 62. §-hoz

A devizaérték ajándékozásának szabályai a belföldön felhalmozódott deviza ellenérték nélküli csökkenésének megakadályozását szolgálják. Kivételt képez a közeli hozzátartozók számára történő ajándékozás.

A vagyoni érték ajándékozása általában szabad, kivétel azonban a közvetlen vállalkozásban részesedés és külföldi vagy belföldi ingatlan devizabelföldi által devizakülföldinek történő ajándékozása, amely azt célozza, hogy jelentős értékű vagyontárgyak ne kerüljenek konvertibilis devizabevétel nélkül devizakülföldiekhez.

Öröklés

A 63. §-hoz

E § kiemeli, "láttatni" kívánja a devizakülföldi által örökölt devizaérték, vagyoni érték szabad kivitelét, a forint szabad konvertálhatóságát.

Alapítványok

A 64. §-hoz

A tőkekivitelre vonatkozó korlátozások részeként devizahatósági engedélyhez kötött a külföldön történő alapítvány létrehozása, közérdekű kötelezettség vállalása.

XVI. FEJEZET

KIVITELI ÉS BEHOZATALI SZABÁLYOK

Külföldi fizetőeszköz

A 65. §-hoz

A devizaszámlán nem elhelyezett, birtokban tartható deviza, valuta csak értékhatárhoz kötötten vihető ki szabadon. Ez a korlátozás arra ösztönöz, hogy a külföldön történő felhasználási cél esetén is előbb a hazai bankrendszerben összpontosuljon a lakosság deviza megtakarításának minél nagyobb hányada, mivel az értékhatár fölött csak devizaszámláról történő felvételről szóló igazolással vihető ki az összeg.

Devizakülföldi konvertibilis deviza, valuta kivitele alapvetően a behozatalától függően szabályozott; pl. a behozott, átváltott, de el nem költött és konvertibilis fizetőeszközre visszaváltott összegek kivihetők. A behozott arany, továbbá bármilyen nagyságrendű konvertibilis valuta is kivihető, ha a devizakülföldi a behozatalkor kitöltött értékbehozatali tanúsítvánnyal rendelkezik.

Szabadon kivihető az országból a nem konvertibilis külföldi fizetőeszköz. E lehetőség természetesen nem érinti más országok ezzel kapcsolatos belső szabályait, amelyek gyakran korlátozó jellegűek lehetnek.

Belföldi fizetőeszköz

A 66. §-hoz

Nem érdekünk, hogy a forint jelentős nagyságrendben külföldre kerüljön, majd az országba bármikor tömegesen visszaáramolva - konvertibilis fizetőeszköz beváltásából származó forint helyett - a belföldi piacon fizetőeszközként megjelenjen. A törvény által biztosított kivételek az utasforgalom lebonyolításának igényeihez igazodnak.

Vagyoni érték

A 67-69. §-hoz

A vagyoni értékek behozatalára devizális kötöttség nincs, kivitele azonban mind a devizabelföldiek, mind a devizakülföldiek számára korlátozott. A korlátozás alól értelemszerűen mentes a nemzetközi gazdasági tevékenységet folytató - a devizakülföldivel kötött szerződés teljesítése érdekében történő - vagyoni értékének kivitele. A szabályozás az utasforgalom - ideértve a külföldi munkavállalókat, ösztöndíjasokat is - szokásos igényeit elégíti ki, az ezt meghaladó, devizajogszabályban szereplő értéken felüli vagyoni érték kiviteléhez devizahatósági engedély kell. Belső ellátási, piacpolitikai megfontolásokból egyes termékek kivitelét külön jogszabály - a devizajogszabályban meghatározott értékhatáron belül is - korlátozhatja, engedélyhez kötheti.

A kivándorlókra vonatkozó speciális kiviteli szabályok

A 70. §-hoz

A devizakülföldivé vált devizabelföldi természetes személy részére a fejlett országok gyakorlatához közelítve az első kiutazás alkalmával a törvény lehetővé teszi vagyoni értékeinek, illetve pénzeszközeinek meghatározott feltételek melletti szabad kivitelét.

XVII. FEJEZET

A VÁMSZABADTERÜLETI TÁRSASÁGRA ÉS A TRANZITTERÜLETRE VONATKOZÓ KÜLÖN SZABÁLYOK

A 71. §-hoz

A vámszabadterületi társaságnak, amelyet a törvény - főszabályként - devizakülföldinek minősít, szoros kapcsolódási pontjai vannak a belgazdasággal. Így pl. az alkalmazottak megélhetési költségei belföldön forintban merülnek fel, vagy a vállalkozás működéséhez szükséges egyes fogyóeszközöket célszerű belföldről, nem külkereskedelmi forgalomban, forintért beszerezni. Devizális érdekeinket szolgálja, hogy konvertibilis valuta és devizakészletét legalább jegyzett tőkéje összegéig, valamint a megalakulásához, működéséhez szükséges forintösszeget, amelyet konvertibilis fizetőeszköz beváltásából szerezhet, csak belföldi pénzintézetnél tarthatja.

ÖTÖDIK RÉSZ

VEGYES RENDELKEZÉSEK

XVIII. FEJEZETVONATKOZÓ KÜLÖN SZABÁLYOK

FELADAT- ÉS HATÁSKÖRÖK

A 72-74. §-hoz

A pénzügyminiszter és az MNB elnöke együttesen felelős a devizaszabályozás cél- és eszközrendszerét meghatározó törvény és kormányrendeletek előkészítéséért. A törvény egyértelműen meghatározza, mely témák előterjesztéséért főfelelős a pénzügyminiszter, és mely szabályozások tartoznak a Magyar Nemzeti Bank elnökének felelősségi körébe.

A Vám- és Pénzügyőrség felhatalmazást kap arra, hogy a devizaszabályok betartását is ellenőrizze az államhatáron, illetve a hatáskörébe tartozó eljárások során az ország területén máshol is.

XIX. FEJEZET

A DEVIZAHATÓSÁGI ELJÁRÁS

A 75. §-hoz

Az államigazgatási eljárás általános szabályaitól való eltérést a devizahatósági ügyek külfölddel, külföldiekkel való összefüggései, a nemzetközi fizetési mérleggel való összefüggések vizsgálata indokolja. A devizahatósági engedélyezés alá vont ügyekben a Magyar Nemzeti Bank központja illetve megyei igazgatóságai járnak el. Bíróság által azok a határozatok vizsgálhatók felül, amelyek esetében az engedélyezés törvényben meghirdetett feltételeitől való eltérés vizsgálható, minősíthető.

XX. FEJEZET

A 76-79. §-hoz

A devizahatóság adatkezelése elsősorban a fizetési mérleget befolyásoló legfontosabb bejelentési, illetve devizahatósági engedélyköteles tevékenységekre terjed ki, amelyek fontos információt tartalmaznak a devizafolyamatok elemzéséhez és a devizahatósági elemzéshez. A devizahatóság a feladatai ellátáshoz megszerzett adatokat csak a törvényben megfogalmazott célokra használhatja fel és nem, illetve csak a törvényben meghatározottak szerint továbbíthatja.

XXI. FEJEZET

AZ ARANYRA VONATKOZÓ KÜLÖN RENDELKEZÉSEK

A 80-82. §-hoz

A nemesfémek, ezen belül az arany szerepének csökkenése a devizagazdálkodásban tükröződik abban, hogy az arany devizaértéknek való minősítése megszűnt és a törvény már csak a monetáris aranyra (aranyrúd, aranyérme) tartalmaz külön korlátozásokat.

-----STARTING---POINT---VEGE---

XXII. FEJEZET

ÁTMENETI ÉS ZÁRÓ RENDELKEZÉSEK

A 83-87. §-hoz

A belföldön társasági részesedést szerzett, egyéb tőkebefektetést megvalósított devizakülföldi nem rendelkezik ehhez kapcsolódó konvertálási lehetőségekkel, amennyiben - utóbb - devizabelföldivé válik.

Tekintettel arra, hogy a vám- és ÁFA mentesen értékesítő zárt árusítású diplomataboltot igénybe vehetők köre a nemzetközi gyakorlattal összhangban korlátozott, a törvény szigorú korlátot állít az ilyen boltot működtetők száma tekintetében. Nem érdekünk ugyanis, hogy a forintért történő költségvetési bevételt is eredményező kiskereskedelemmel párhuzamosan, illetve azok helyett ilyen boltok széles körben működjenek.

A nem vámszabadterületi társaságok számára engedélyezett, egyébként vámszabadterületi társaságokat megillető kedvezmények megszűnésére a törvény méltányos átmeneti időszakot biztosít. Lehetőség van azonban a devizakülföldi minősítés és így az ezzel járó feltételek fenntartására, amennyiben a kormány jóváhagyja illetve az ilyen társaságok eleget tesznek külön jogszabályban megfogalmazott feltételeknek.

A 88. §-hoz

E § rögzíti a devizahatósági engedély-kötelezettség alóli mentesség speciális eseteit a Kormány, illetve a Pénzügyminisztérium esetében, valamint jelzi, hogy a Magyar Nemzeti Banknak, mint engedélyező devizahatóságnak a pénzintézeti tevékenysége keretében nincs szüksége devizahatósági engedélyre.

A 89. §-hoz

A törvény felhatalmazza a Kormányt azon devizajogszabályok megalkotására, amelyek a törvény alapján részletesebb szabályozást igényelnek, továbbá, amelyek a devizahelyzet, a devizagazdálkodást érintő körülmények változásával rugalmasabban változtathatók (pl. a lakosság turizmus céljából történő devizavásárlása, a kiviteli értékhatárok megállapítása a devizaérték, a vagyoni érték és a belföldi fizetőeszköz tekintetében, stb.).