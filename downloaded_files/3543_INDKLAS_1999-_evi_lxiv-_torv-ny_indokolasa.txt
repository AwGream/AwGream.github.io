1999. évi LXIV. törvény indokolása

a társadalombiztosítási járulék-folyószámlák rendezéséről

-----STARTING---POINT---ALTALANOS--- 

A társadalombiztosítás pénzügyi alapjai kinnlevőségeinek rendezéséről, a járulékbeszedés, végrehajtás és ellenőrzés egységes rendszerének kialakításáról szóló 10/1995. (III. 1.) OGY határozat csak részben került végrehajtásra, ezért a társadalombiztosítási ellátások fedezetét jelentő járulékbefizetéseket nyilvántartó, az 1998. december 31-éig vezetett járulék-folyószámlák megbízhatósága, adatainak valódisága nem megfelelő, nem éri el azt a feldolgozottsági szintet, ami az eredményes felhasználás, alkalmazás alapfeltétele.

A társadalombiztosítási járulékbeszedés a társadalombiztosítás ellátásaira és a magánnyugdíjakra jogosultakról valamint e szolgáltatások fedezetéről szóló 1997. évi LXXX. törvény (Tbj.) 1998. évi módosításával 1999. január 1. napjával az állami adóhatóság feladatává lett. A Tbj. 53. §-a (1) bekezdésének rendelkezése szerint a folyószámlák egyeztetett egyenlegét 1999. december 31-éig meg kell állapítani és nyitóegyenlegként 1999. február 1-jei esedékességgel felvezetni az állami adóhatóság által megnyitott új járulék-folyószámlákra.

A jelenlegi rendezetlen állapot gyors és halaszthatatlan megszüntetése érdekében szükséges az állami adóhatóságot olyan eszközökkel, jogosultságokkal felruházni, amelyekkel az 1999. január 1-je előtt vezetett járulék-folyószámlák rendezetlen állapotát rövid időn belül megszüntetheti. E jogosultságokkal az adóhatóság kivételesen és kizárólagosan a tárgyalt folyószámla probléma megoldása érdekében élhet.

Az 1999. január 1-jétől megnyitott járulék-folyószámlák kezelésére az adóigazgatás rendjéről szóló 1990. évi XCI. törvény rendelkezéseit kell alkalmazni.

 
-----STARTING---POINT---RESZLETES---

Az 1. §-hoz

A járulék-folyószámlák rendezése során a társadalombiztosítás kinnlevőségeinek csökkentése és a költségvetés bevételeinek növelése érdekében az APEH megyei járulékigazgatóságai (a Fővárosi és a Pest megyei járulékigazgatóság) a foglalkoztatók, az egyéni vállalkozók, valamint a 11 százalékos egészségbiztosítási járulék fizetésére kötelezettek [Tbj. 49. § (1) bek.] és a megállapodás alapján járulékfizetők (Tbj. 34. §) folyószámláinak 1999. január 31-ei állapotáról értesítést adnak ki. Az értesítéseket 1999. július 31-éig kell kiküldeni, amelyekre a járulékfizetésre kötelezettek 30 napon belül észrevételt tehetnek. Az értesítés kézbesítése a hivatalos iratok kézbesítésére vonatkozó szabályok szerint történik. A tartozás kimutatására az Art.-ban foglaltaknak megfelelően jogcímenkénti bontásban kerül sor.

A 2. §-hoz

A járulékigazgatóság legalább 15 napos felkészülési idő biztosítása mellett egyeztetésre idézheti a járulékfizetőt. Az egyeztetés kötelező, ha a járulékfizető észrevételt tett, illetőleg az egyeztetési eljárás lefolytatását kéri. Az idézésben meg kell jelölni az egyeztetés tárgyát, idejét, helyét és azt a figyelmeztetést, hogy a járulékfizetési kötelezettségre vonatkozó dokumentumokat be kell mutatni.

A 3. §-hoz.

A törvény 3. §-a értelmében az egyeztetésen meg kell állapítani a folyószámla tényleges egyenlegét (a tartozásokat, illetőleg a többletbefizetést). Járuléktartozás megállapítása esetén az egyeztetés során a járulékfizetésre kötelezett kérheti az Art. 81. §-a szerint biztosított fizetési könnyítések alkalmazását. Eszerint az adóhatóságnál nyilvántartott járuléktartozásra fizetési halasztás és részletfizetés adható, feltéve, ha a fizetési nehézség a kérelmezőnek nem róható fel és átmeneti jellegű.

A 4. §-hoz

Az egyeztetésről jegyzőkönyvet kell felvenni. A jegyzőkönyvnek tartalmaznia kell a megállapított egyenleget, külön bontásban a járuléktartozást, a bírságot és a késedelmi pótlékot.

Az 5. §-hoz

A folyószámlák rendezéséhez fűződő kivételes érdek indokolja a nagyobb járuléktartozás befizetése esetére juttatott, az 5. §-ban szabályozott kedvezmény biztosítását is, mely szerint, az egyeztetési eljárás során megállapított járuléktartozás befizetésének igazolása esetén, az egyenlegen kimutatott késedelmi pótlék és bírság teljes mértékben törlésre kerül.

Ezzel a lehetőséggel azok is élhetnek, akik a törvény hatályba lépésekor a tartozás megfizetésére már korábban megállapodást kötöttek a társadalombiztosítási igazgatási szervekkel, illetőleg határozattal fizetési könnyítésben részesültek.

Ha a folyószámlán lévő járuléktartozás nem haladja meg a 10 000 forintot, akkor a járulékigazgatóság a tartozást, a késedelmi pótlékot és a bírságot elengedi (törli).

A 6. §-hoz

A törvény 6. §-a rögzíti, hogy a törvény szerint lefolytatott egyeztetések során megállapított egyenlegek kerülnek nyitó egyenlegként felvezetésre. A járulékigazgatóságoknál a Tbj. 53. §-ának (1) bekezdése szerint 1999. február 1-jei esedékességgel megnyitott új járulék-folyószámlák kezelésére az Art. rendelkezéseit kell alkalmazni.

-----STARTING---POINT---VEGE---

A 7. §-hoz

A 7. § záró rendelkezéseket tartalmaz. A törvény hatálybalépése mellett rendelkezik néhány átmeneti eljárási szabályról, nevezetesen arról, hogy a járulékigazgatóságok a nyilvántartások kialakítása érdekében a Tbj-ben meghatározott kiegészítő adatszolgáltatást kérhetnek az érintettektől. A Tbj. 51. §-ának (2) bekezdésével ellentétben a bevallás, bejelentés és adatszolgáltatás 1999. évben mágneses adathordozón nem teljesíthető. A folyószámla egyenleg megállapításával összefüggő eljárás során az e törvényben megállapított eltéréssel a Tbj. 56. §-át kell alkalmazni.

Nem kell egészségügyi hozzájárulást fizetni az iskolai szövetkezet és az iskolai szövetkezeti csoport tanuló vagy hallgató tagjának a személyes közreműködésért kapott ellenszolgáltatás után.