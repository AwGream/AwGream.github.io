2021. évi LXXXV. törvény végső előterjesztői indokolása

az egyes törvényeknek a kisgyermekkel otthon lévők szövetkezete létrehozásával összefüggő módosításáról

-----STARTING---POINT---ALTALANOS--- 

Magyarországon a családok védelme, úgyszintén a családok és az anyák támogatása, a kisgyermeküket gondozó és nevelő szülőknek történő segítségnyújtás meghatározó és kiemelt feladat. Erre figyelemmel a jelen szabályozás célja lehetőséget biztosítani a kisgyermekkel otthon lévő szülők számára, hogy a gyermek nevelésével és gondozásával összehangoltan, szabad döntésük szerint a foglalkoztatásban részt vegyenek rugalmas keretek között, személyes közreműködéssel, ezáltal gazdasági előnyhöz is jussanak, továbbá szociális és kulturális jellegű előnyökben is részesüljenek.

A szövetkezeti forma egy olyan jellegű társas vállalkozás, amely hagyományait, sajátosságait és igazolt aktuális eredményeit tekintve tagjai számára sokoldalú előnyök biztosítására képes. A szövetkezetben minden tagnak egy szavazata van („egy tag- egy szavazat” elve), a tagsági jogviszony rugalmas, nincsen munkavállalási kényszer, a tagok a személyes közreműködésükről autonóm döntenek megállapodva a szövetkezettel. A tagok a közreműködésük arányában részesülnek jövedelemben és vehetik igénybe a szövetkezet szolgáltatásait, részesülhetnek a szövetkezeti forma előnyeiből. Fontos továbbá az is, hogy a szövetkezetnek nincsen foglalkoztatási kötelezettsége. A szövetkezet a piaci szereplők számára folyamatos, rugalmas, szakszerű, az igényeiknek megfelelő szolgáltatást képes nyújtani, mégpedig akként, hogy a foglalkoztatással járó adminisztrációs feladatokat is ellátja. A szabályozás mindezekre figyelemmel állítja a szövetkezeti formát a fókuszba.

A kisgyermekkel otthon lévők szövetkezete olyan speciális szövetkezet, amely az érintettek számára a gyermekneveléssel és gondozással összeegyeztethetően rugalmas foglalkoztatást, jövedelemszerzési lehetőséget biztosít védett keretek között, közösséget teremt, lehetőséget nyújt a tagoknak a már meglévő ismeretük és tapasztalatuk naprakész megtartására és kamatoztatására, valamint azok fejlesztésére is. A kisgyermekkel otthon lévők szövetkezete továbbá felületet ad a tagok számára az információ-, tudás-, tapasztalatszerzésre, cserére, átadásra a kisgyermekek neveléséhez és gondozásához kapcsolódóan. A szabályozás mindezekkel hozzájárul a gyermekvállalás ösztönzéséhez, a demográfiai folyamatok pozitív alakulásához, a társadalmi kohézió erősödéséhez. A szabályozás a célkitűzéseit tekintve közérdeket juttat érvényre.

Az új típusú szövetkezet aktualitása hatványozottan fennáll napjainkban, tekintettel arra, hogy a Magyarország Kormánya által biztosított családtámogatási intézkedések, illetve Családvédelmi akcióterv hatására a születendő gyermekek száma növekszik és várhatóan a jövőben is növekedni fog. A több gyermekes családoknál, különösen három vagy több gyermek esetében az anyák részvételét a foglalkoztatásban ez az új típusú szövetkezet segíteni képes azáltal, hogy a munkajogi korlátoknál rugalmasabb feltételeket biztosít számukra, a munkájuk tartalmát, módját és mértékét az érintettek maguk dönthetik el. A rugalmas foglalkoztatás mellett pedig lehetőségük van önfejlesztésre és speciális ismeretek megszerzésére is a gyermekük nevelését és gondozását elősegítve ezáltal.

Az érintett alanyi kör a szövetkezetbe való belépésről önként dönthet. A belépést követően a szövetkezeti forma fő jellemvonásából következően a személyes közreműködés kötelező, a vagyoni hozzájárulás szintén, amelynek részleteiről a tagok döntenek. A szövetkezeti forma rugalmasságához az is hozzátartozik, hogy a személyes közreműködés részletei a tag és a szövetkezet közötti megállapodásban kerülnek rögzítésre. A szövetkezeti tag a személyes közreműködése alapján arányos jövedelemhez jut, az érintetteket a foglalkoztatásuk során járulékkedvezmény illeti meg. Az új típusú szövetkezet alkalmazkodni képes a mindenkori munkaerő piaci viszonyok alakulásához, előmozdítva a gazdaság élénkítését is.

A fenti célokra figyelemmel módosítást tartalmaz a törvényjavaslat különböző jogszabályokban, a kisgyermekkel otthon lévők szövetkezete létrejöttéhez és működéséhez szükséges tartalommal, illetve a kisgyermekkel otthon lévők szövetkezete és tagjai számára célszerű és arányos támogatást biztosítva.

-----STARTING---POINT---RESZLETES---

Az 1. §-hoz

A szociális szövetkezet és a közérdekű nyugdíjas szövetkezet mellett kiterjesztésre kerül a kisgyermekkel otthon lévők szövetkezetének bejegyzésére irányuló eljárására is az illetékmentesség.

A 2. §-hoz

Figyelemmel a törvényjavaslat által bevezetett új szövetkezeti formára, valamint annak komplex célkitűzésére a kisgyermekkel otthon lévők tekintetében az ágazati törvényekben is szükséges a módosítások átvezetése. A foglalkoztatás elősegítéséről és a munkanélküliek ellátásáról szóló törvény szerinti munkaviszony fogalom alól a törvényjavaslat értelmében kikerül a kisgyermekkel otthon lévők szövetkezetének a nem nagyszülőként gyermekgondozási díjban vagy gyermekgondozást segítő ellátásban részesülő tagjával fennálló jogviszonya -, a közérdekű nyugdíjas szövetkezet öregségi nyugdíjban és bányászjáradékban részesülő tagja, a szociális szövetkezeti tag és az iskolaszövetkezeti tag jogviszonyához hasonlóan.

A 3. §-hoz

Jogtechnikai módosítás.

A 4. §-hoz

A módosítás értelmében nem minősül ellenértéknek a kisgyermekkel otthon lévők szövetkezetének nem nagyszülőként gyermekgondozási díjban vagy gyermekgondozást segítő ellátásban részesülő tagja által a szövetkezetben végzett tevékenység ellenértékeként megszerzett, a személyi jövedelemadóról szóló törvény alapján adómentes bevétel (így pl. az élelmiszer, fogyasztásra készétel vásárlására felhasználható utalvány formájában szerzett bevétel, támogatás, segély).

Az 5. §-hoz

A kisgyermekkel otthon lévők szövetkezetében külső szolgáltatásra vonatkozó tagsági megállapodás alapján történő személyes közreműködés munkavédelmi szempontból szervezett munkavégzésnek minősül annak érdekében, hogy az érintettek tekintetében tevékenységük kifejtése körülményeinek egészséget nem veszélyeztető és biztonságos volta kontrollálható legyen.

A 6-7. §-hoz

A Bérgarancia Alapról szóló törvény módosításra kerül annak érdekében, hogy bérgarancia-eljárás keretében a felszámolás alatt álló gazdálkodó szervezetnek a kisgyermekkel otthon lévők szövetkezete részére meg nem fizetett szolgáltatási díjból a törvény által meghatározott összeg megelőlegezhető legyen.

A 8. §-hoz és 1. melléklethez

A törvényjavaslat mentességet biztosít a személyi jövedelemadó megfizetése alól a kisgyermekkel otthon lévők szövetkezetének nem nagyszülőként gyermekgondozási díjban vagy gyermekgondozást segítő ellátásban részesülő tagja által végzett személyes közreműködés ellenértékeként például élelmiszer, fogyasztásra készétel vásárlására felhasználható utalvány formájában megszerzett bevétel esetében.

A 9-10. §-hoz és 2. melléklethez

A kisgyermekkel otthon lévők szövetkezetének adóalapjának megállapítási szabályai.

A 11. §-hoz

A módosítás a kisgyermekkel otthon lévők szövetkezetét a számviteli törvény hatálya alá vonja.

A 12. §-hoz

A kisgyermekkel otthon lévők szövetkezetére vonatkozó szabályok bevezetésével kapcsolatos rendelkezések. E speciális szövetkezeti formára vonatkozó, az általános szövetkezeti szabályoktól eltérő normákat, a tagfelvételi kérelemre, a szavazati arányokra, a személyes közreműködésre, valamint a vagyoni hozzájárulásra vonatkozó rendelkezéseket tartalmazza. A javaslat a szövetkezetbe történő belépés feltételéül írja elő azon nyilatkozat megtételét, amely szerint a szövetkezeti tagság létesítésének és a személyes közreműködésnek nincs akadálya. A tagsági jogviszony attól a naptól megszűnik, amikortól a tag sem GYED-ben, sem GYES-ben nem részesül.

A 13. §-hoz és 2. melléklethez

A szövetkezetben szerzett jövedelmet járulékfizetési kötelezettség nem terheli, ez jelentős adóelőnyöket kínál a kisgyermekes tagoknak. Emiatt szükséges annak feltüntetése a bevallásban, hogy a tag nem nagyszülőként részesül-e gyermekgondozási díjban vagy gyermekgondozást segítő ellátásban.

A 14. §-hoz

A módosítás mentesíti a szociális hozzájárulási adó fizetési kötelezettség alól a kisgyermekkel otthon lévők szövetkezetét a kisgyermekkel otthon lévők szövetkezete és a nem nagyszülőként gyermekgondozási díjban vagy gyermekgondozást segítő ellátásban részesülő tagja között fennálló jogviszonya alapján.

A 15. §-hoz

A módosítás értelmében a kisgyermekkel otthon lévők szövetkezetének nem nagyszülőként gyermekgondozási díjban vagy gyermekgondozást segítő ellátásban részesülő tagjának személyes közreműködése főszabály szerint nem keletkeztet a társadalombiztosítás ellátásairól szóló törvény szerinti biztosítotti státuszt. Ugyanakkor biztosítottnak minősül az a tag, aki nem rendelkezik munkaviszonnyal, vagy más, biztosítással járó jogviszonnyal (időközben megszűnt, vagy nem is volt munkaviszonya, ilyen jogviszonya).

-----STARTING---POINT---VEGE---

A 16. §-hoz

A törvény hatálybalépéséről rendelkezik.