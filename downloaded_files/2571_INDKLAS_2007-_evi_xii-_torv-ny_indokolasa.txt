2007. évi XII. törvény indokolása

a társasági adó és a vállalkozói személyi jövedelemadó egyes előírásai alkalmazásának kizárásáról

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

Az Alkotmánybíróság 8/2007. (II. 28.) AB határozatában (a továbbiakban: AB hat.) 2007. február 28. napjától - a jövőbeni kötelezettségekre vonatkozó hatállyal - megsemmisítette a társasági és osztalékadóról szóló törvénynek az ún. különadót/elvárt adót szabályozó rendelkezéseit (és az ehhez kapcsolódó, az egyes pénzügyi tárgyú törvények módosításáról szóló törvényben szabályozott előleg szabályokat) amely egyben azt is jelenti, hogy a 2007. január 1-jétől hatályos szabályok alapján az AB hat. közzétételéig bevallott és befizetett adót az AB hat. nem minősítette jogszerűtlennek. A törvény méltányossági és igazságossági szempontokat érvényesítve úgy rendelkezik, hogy a megsemmisített rendelkezéseket 2007. január 1-jétől a megsemmisítés napjáig sem kell alkalmazni, azaz az elvárt adó fizetési kötelezettség erre az időszakra visszamenőleg is megszűnik.

-----STARTING---POINT---VEGE---

A 2. §-hoz

A jogbizonytalanság feloldása érdekében ezt a törvénymódosítást mielőbb, a kihirdetést követő napon célszerű hatályba léptetni.

A hivatkozott AB hat.-nak nem tárgya a személyi jövedelemadóról szóló törvénynek az egyéni vállalkozásokat terhelő elvárt adónak az alkotmányossági vizsgálata, azonban a vállalkozói személyi jövedelemadózást alkalmazó egyéni vállalkozókra a társaságok adózásával lényegi jellemzőit tekintve azonos adózási szabályok vonatkoznak. E szabályozási összefüggést szem előtt tartva a törvény rendelkezik az egyéni vállalkozók elvárt adó fizetési kötelezettségének hatályon kívül helyezéséről, természetesen akként, hogy e kötelezettség „töredék” adóévre se terhelje az egyéni vállalkozókat.

A törvény visszatérítési szabályt állapít meg arra az esetre, amikor az adózó a „töredék” adóévben hatályban volt szabályok szerint elvárt adót vagy arra előleget fizetett. A visszatérítési eljárás az adózás rendjéről szóló törvény alapján oldható meg oly módon, hogy a 2007. január 1-jei időszakot követően beadott adóbevallásokat az állami adóhatóság hivatalból kijavítja és az ennek alapján az adózók javára keletkező adókülönbözetet a túlfizetésre irányadó szabályok szerint elszámolja. Ezek szerint, ha az adózónak nincs adótartozása vagy adók módjára behajtandó köztartozása, az adófolyószámláján jóváírt összeget saját döntése szerint visszaigényelheti vagy az összegből egy később esedékes adótartozását egyenlítheti ki.

A törvény deregulációs célzattal hatályon kívül helyezi a megsemmisített, illetve hatályon kívül helyezett rendelkezéseket megállapító módosító törvények megfelelő jogszabályhelyeit.