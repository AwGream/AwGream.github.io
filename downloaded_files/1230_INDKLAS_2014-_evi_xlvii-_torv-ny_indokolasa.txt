2014. évi XLVII. törvény indokolása

az áruknak TIR-igazolvánnyal történő nemzetközi fuvarozására vonatkozó, Genfben, 1975. november 14-én kelt vámegyezmény módosításának kihirdetéséről

Általános indokolás

A TIR Egyezmény Intéző Bizottsága a 2014. februári és a 2014. júniusi ülésén az egyezmény 1., 6. és a 9. mellékletét érintő módosításokat elfogadta, így az egyezmény 60. cikke alapján azok tekintetében a 2015. január 1-i hatályba lépésről döntött.

A TIR Egyezmény módosítása során jogi alapot teremtenek a TIR titkárság által kidolgozott elektronikus applikáció használatára, melyen keresztül értesíteni lehet a TIR Végrehajtó Testületet egy TIR-igazolvány birtokos TIR-eljárásból történő kizárásáról.

További követelmények és előírások kerülnek meghatározásra a TIR Végrehajtó Testület tagjaival szemben. Időkorlát kerül meghatározásra a Nemzetközi Közúti Fuvarozók Egyesületének éves tájékoztatási kötelezettsége tekintetében, melynek során a TIR Végrehajtó Testületet értesíti az egyes TIR-igazolvány típusok áráról.

Részletes indokolás

Az 1. §-hoz

Az Egyezmény módosítása kötelező hatályának elismeréséről rendelkezik.

A 2. §-hoz

Az Egyezmény módosításának törvényi kihirdetéséről rendelkezik.

A 3. §-hoz

A módosítás hiteles angol nyelvű szövegét és magyar nyelvű fordítását tartalmazza.

A 4. §-hoz

A módosítás hatálybalépéséről rendelkezik.