2004. évi XLIX. törvény indokolása

a Szellemi Tulajdon Világszervezete 1996. december 20-án, Genfben aláírt Szerzői Jogi Szerződésnek, valamint Előadásokról és a Hangfelvételekről szóló Szerződésének kihirdetéséről

-----STARTING---POINT---ALTALANOS---

Általános indokolás

A Szellemi Tulajdon Világszervezetének (World Intellectual Property Organization, a továbbiakban: WIPO) tagjai 1991-ben határozták el egy szakértői bizottság létrehozását és ennek keretében új szerzői és szomszédos jogi tárgyú szerződések előkészítését.

A tárgyalások eredményesen zárultak le, az ezek eredményeként megszületett két nemzetközi szerződést (WIPO Copyright Treaty - a továbbiakban: WCT és WIPO Performances and Phonograms Treaty - a továbbiakban: WPPT) a tárgyalásokon részt vevő, több mint 120 ország képviselői 1996. december 20-án Genfben megtartott diplomáciai konferencián írták alá.

A WCT az irodalmi és művészeti művek védelméről szóló Berni Egyezmény (kihirdette az 1975. évi 4. tvr., a továbbiakban: BUE) húszévenkénti, szinte rendszeres felülvizsgálata legutóbbi állomásának is tekinthető. Noha a műszaki fejlődés hatására a BUE revíziója a ’90-es években újra elodázhatatlanná vált, tagállamai körének az utolsó időszakban bekövetkezett jelentős mértékű bővülése a tagországok erősen differenciált gazdasági helyzete és ebből fakadó eltérő gazdasági érdekei már nem tették volna lehetővé az Egyezményben előírt egyhangú szavazással történő módosítást.

A szomszédos jogok területén az előadóművészek, a hangfelvétel-előállítók és a műsorsugárzó szervezetek védelméről szóló 1961. évi Római Egyezmény a legfontosabb nemzetközi egyezmény, amely azonban a ’90-es években már szintén nem felelt meg a technikai kihívásoknak, és emiatt nem is biztosított egyes lényeges jogosultságokat az előadóművészek és a hangfelvétel-előállítók számára. Többek közt ezt a hiányosságot is pótolta a WPPT.

Az Országgyűlés az 57/1998. (IX. 29.) OGY határozatával a két szerződést megerősítette és ennek alapján a WCT 2002. március 6-án, a WPPT 2002. május 20-án hatályba lépett Magyarország tekintetében. A nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése szerint az Országgyűlés által megerősített nemzetközi szerződéseket törvénnyel kell kihirdetni.

-----STARTING---POINT---RESZLETES---

Részletes indokolás

Az 1. §-hoz

A törvény 1. §-a általános rendelkezéseket tartalmaz, amelyek megfelelnek a magyar gyakorlatnak.

A 2. §-hoz

A 2. §-ban a WCT szövege kerül közzétételre.

A 3. §-hoz

A törvény 3. §-a általános rendelkezéseket tartalmaz, amelyek megfelelnek a magyar gyakorlatnak

A 4. §-hoz

A 4. §-ban a WPPT szövege kerül közzétételre.

Az 5. §-hoz

A törvény 5. §-a a szokásos hatályba léptető rendelkezést tartalmazza, azonban a szerződéseknek megfelelő, a WCT tekintetében 2002. március 6-ától, a WPPT tekintetében 2002. május 20-ától kezdődő alkalmazást ír elő.