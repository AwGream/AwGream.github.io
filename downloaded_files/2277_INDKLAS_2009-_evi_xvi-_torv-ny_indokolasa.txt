2009. évi XVI. törvény indokolása

egyrészről az Európai Közösség és tagállamai, másrészről Elefántcsontpart közötti átmeneti gazdasági partnerségi megállapodás kihirdetéséről

-----STARTING---POINT---ALTALANOS---

Általános indokolás

Az Elefántcsontparttal kötött átmeneti gazdasági partnerségi megállapodás (a továbbiakban: Megállapodás) biztosítja az elefántcsontparti áruk számára az Európai Közösség Általános Preferenciarendszerénél kedvezőbb, ám a Kereskedelmi Világszervezet szabályaival összhangban álló piacra jutást, emellett számos további terület bevonásával irányozza elő az együttműködés szerződéses alapokra helyezését egy, a jövőben létrehozandó átfogó gazdasági partnerségi megállapodás segítségével.

A Megállapodás alapvető célja az árukereskedelem WTO-konform alapokra helyezése azzal, hogy az EK által nyújtott korábbi egyoldalú kedvezményeket kölcsönös liberalizáció váltja fel. Az átmeneti Megállapodást további területekre kiterjesztő teljes megállapodás célja a fenntartható fejlődés, a szegénység elleni küzdelem, illetve a Millenniumi Fejlesztési Célok elérésének támogatása, valamint új és kedvező körülmények biztosítása a kereskedelem és a befektetések vonatkozásában.

A Megállapodás ideiglenes alkalmazhatóságáig az EK egyoldalú rendelkezéssel (1528/2007/EK rendelet) teszi lehetővé, hogy az árukereskedelmi kedvezmények a Megállapodást parafáló országokra már 2008. január 1-jétől alkalmazásra kerüljenek, így az elefántcsontparti áruk európai piacra jutási lehetőségei nem romlottak.

A Megállapodás szövege 2007. december 7-én parafálásra került.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. §-ában foglaltaknak megfelelően indokolt a Megállapodás szövegét törvényi szinten kihirdetni.

A 3. §-hoz

A gazdasági partnerségi megállapodások (EPA, Economic Partnership Agreement) megkötéséről 79 afrikai, karibi és csendes-óceáni fejlődő országgal (a továbbiakban: AKCS-országok) a 2000-ben aláírt és 2005-ben módosított cotonou-i megállapodás rendelkezik. A cotonou-i megállapodás értelmében az AKCS-országok áruinak 97%-a már eddig is vámmentesen juthatott a Közösség piacára, a továbbiakban ennek keretét az EPA-k nyújtják. Az EPA-k megkötésének eredeti céldátuma 2007. december 31-e volt, mert ekkor járt le az a WTO-felmentés, amely átmenetileg legalizálta az EK és az AKCS-országok egyoldalú, más fejlődő országok számára nem biztosított kereskedelmi kedvezményeken alapuló kapcsolatát.

A jövőben létrehozandó teljes EPA-kkal a cotonou-i megállapodás egyoldalú preferenciális kereskedelmi rendelkezéseit felváltó WTO-konform és teljes körű - az árukereskedelmen kívül a szolgáltatáskereskedelemre, a közbeszerzésekre, a beruházásokra, a versenyjogra, a helyes kormányzási gyakorlatokra és a technikai segítségnyújtásra is kiterjedő - megállapodások jönnek létre. A tárgyalások a hat AKCS-régióban egymástól függetlenül folytak, illetve folynak, melyek eredményeként csak a karibi országok tárgyalócsoportjával sikerült mindezidáig teljes körű EPA-t aláírni.

A tárgyalási folyamat nehézkességét látván az Európai Bizottság 2007 végén új stratégiával kívánta előmozdítani a WTO-inkompatibilitás megszüntetését: lehetőséget adott csupán az árukereskedelmi területet rendező megállapodások megkötésére, azzal a kitétellel, hogy ezen megállapodások csak átmeneti jellegűek és a tárgyalások - a már szerződésben rögzített témák újranyitása nélkül, az abban lefektetett keretek mentén - tovább folytatódnak az átfogó egyezmények megszületéséig. Az átmeneti megállapodások árukereskedelemre vonatkozó rendelkezései kizárólagosan közösségi hatáskörbe tartoznak.

Az átmeneti Megállapodás tehát a konkrét árukereskedelmi rendelkezések véglegesítése mellett tartalmazza a jövőben létrehozandó teljes megállapodás által szabályozott témák körét.

Elefántcsontpart 15 éven belül vállalja a liberalizációt az európai import 80,8 százaléka (a vámsorok 88,7 százaléka) tekintetében. Ezen belül az import 69,8 százalékának (a vámsorok 83,9 százalékának) liberalizációjára 10 éven belül kerül sor.

A Megállapodás az árukereskedelmi egyezmények minden fontos elemét tartalmazza, amelyek a következők: vámokra vonatkozó előírások, diszkriminációmentesség, piacvédelmi intézkedések (antidömping, két- és többoldalú védintézkedések), vámügyi együttműködés, vám- és kereskedelemkönnyítés, a kereskedelem technikai akadályai, növény- és állat-egészségügyi rendelkezések, valamint kivételek.

A piacnyitási ajánlatot és a vámügyi együttműködés részleteit a Megállapodáshoz csatolt jegyzőkönyv tartalmazza.

A 2. cikk értelmében a Felek elsődleges célja, hogy megfelelő alapot teremtsenek a gazdasági partnerségi megállapodások megtárgyalásának, amivel hozzájárulnak a szegénység csökkentéséhez, a regionális integrációhoz, a gazdasági együttműködés és a nyugat-afrikai régióban a jó kormányzás megteremtéséhez, valamint a régió kapacitásainak fejlesztéséhez a kereskedelempolitika és a kereskedelemmel kapcsolatos kérdések területén. Fontos továbbá Elefántcsontpart világgazdaságba való bekapcsolódása saját politikai választásával és fejlesztési prioritásaival összhangban. A Szerződő Felek támogatják továbbá az egymás között meglevő együttműködések szolidaritáson és kölcsönös érdekek elvein alapuló elmélyítését.

A Megállapodás 4. cikke szerint a cotonou-i megállapodás gazdasági és regionális együttműködésre és integrációra vonatkozó rendelkezéseit a Megállapodás kilátásba helyezett előnyeinek maximalizálása érdekében szükséges végrehajtani.

Az Európai Közösség a Megállapodás végrehajtását a Felek közötti fejlesztési együttműködést támogató, a cotonou-i megállapodás által előírt szabályok és eljárások keretében finanszírozza, az Európai Fejlesztési Alap programozási eljárásai, valamint az Európai Unió általános költségvetéséből finanszírozott megfelelő pénzügyi eszközök keretében.

Az Európai Közösség tagállamai együttesen kötelezettséget vállalnak arra, hogy saját fejlesztési politikáikkal és eszközeikkel - azon belül a kereskedelem támogatásával - a regionális gazdasági együttműködés és a Megállapodás végrehajtása szempontjából kedvező fejlesztési intézkedéseket támogatnak nemzeti és regionális szinten. Mindezt a támogatás hatékonyságának és kiegészítő jellegének elvével összhangban teszik majd.

A Felek együttműködnek annak érdekében, hogy megkönnyítsék azoknak az egyéb donoroknak a közreműködését, akik készek támogatni Nyugat-Afrika törekvéseit a Megállapodás célkitűzéseinek megvalósítása érdekében. Továbbá elismerik a Megállapodás végrehajtását támogató egyedi regionális finanszírozási mechanizmusok hasznosságát, és támogatják a régió ilyen irányban tett erőfeszítéseit.

A Megállapodás 9. cikke szerint a Szerződő Felek együttműködésre törekednek a nemzetközi színtéren valamennyi olyan esetben, ahol a gazdasági partnerséget érintő témákkal foglalkoznak.

A 4-5. §-hoz

Ez a törvény a kihirdetését követő napon lép hatályba. E törvény 4. §-a a Megállapodás 75. cikk 2. bekezdésében meghatározott időpontban hatályát veszti. A Megállapodás 75. cikk 2. bekezdése értelmében a Megállapodás azt a hónapot követő hónap első napján lép hatályba, amelyben Elefántcsontpart mint Szerződő Fél és az EK mint Szerződő Fél értesítik egymást a hatálybalépéshez szükséges eljárások befejezéséről. Ennek oka, hogy a Megállapodás aláírására, megerősítésére, illetve jóváhagyására az egyes Felek speciális alkotmányos szabályaival, illetve az EK mint Szerződő Fél esetében a belső szabályokkal és eljárásokkal összhangban kerül sor. A Megállapodás hatálybalépésének naptári napját, valamint az 5. § (2) bekezdésben meghatározott időpont naptári napját a külügyminiszter annak ismertté válását követően a Magyar Közlönyben haladéktalanul közzétett egyedi határozatával állapítja meg.