2011. évi IX. törvény indokolása

az egyrészről az Európai Közösség és annak tagállamai, másrészről a Mexikói Egyesült Államok közötti gazdasági partnerségi, politikai koordinációs és együttműködési megállapodás, valamint az ahhoz csatolt jegyzőkönyvek kihirdetéséről

Általános indokolás

A Csatlakozási Okmány 6. cikk (2) bekezdés második albekezdése szerint Magyarország az albekezdésben felsorolt, az Európai Közösség (EK), azok tagállamai és egy harmadik állam között létrejött nemzetközi Megállapodásokhoz egy, az EK és tagállamai, valamint a harmadik állam között létrejött, de az EK és a tagállamok nevében a Tanács által megkötött Jegyzőkönyvvel csatlakozik. Tekintettel arra, hogy nemcsak az EK, hanem a tagállamok nevében is a Tanács jár el, ezeket a Jegyzőkönyveket az új 10 tagállam nem írja alá, és nem is erősíti meg, ebből kifolyólag belső jogi eljárás lefolytatása sem szükséges. A Megállapodásokat, illetve a hozzájuk csatolt Jegyzőkönyveket azonban a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel ki kell hirdetni. Tekintve, hogy ezek a megállapodások Bulgária és Románia csatlakozásával újból módosításra kerülnek, ezért ezen módosító jegyzőkönyveket szintén ki kell hirdetni.

Jelen törvény célja az egyrészről az Európai Közösség és annak tagállamai, másrészről a Mexikói Egyesült Államok közötti Gazdasági partnerségi, politikai koordinációs és együttműködési megállapodás (a továbbiakban: Megállapodás), az egyrészről az Európai Közösség és annak tagállamai, másrészről a Mexikói Egyesült Államok közötti gazdasági partnerségi, politikai koordinációs és együttműködési megállapodáshoz csatolt, a Cseh Köztársaság, az Észt Köztársaság, a Ciprusi Köztársaság, a Magyar Köztársaság, a Lett Köztársaság, a Litván Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz való csatlakozására figyelemmel készült kiegészítő jegyzőkönyv (a továbbiakban 1. Jegyzőkönyv), valamint az egyrészről az Európai Közösség és annak tagállamai, másrészről a Mexikói Egyesült Államok közötti gazdasági partnerségi, politikai koordinációs és együttműködési megállapodáshoz, a Bolgár Köztársaság és Románia Európai Unióhoz való csatlakozására figyelemmel készült második kiegészítő jegyzőkönyv (a továbbiakban: 2. Jegyzőkönyv; együtt: jegyzőkönyvek) kihirdetése.

Geostratégiai értelemben a Mexikói Egyesült Államok a latin-amerikai-karibi régió egyik legbefolyásosabb országa. Abszolút és fajlagos értelemben is a gazdaságilag fejlett országok csoportjához tartozik, jelentős beruházási forrásokkal rendelkezik és a világ első öt legnagyobb kőolajtermelőjének egyike. Az USA-val és Kanadával szabadkereskedelmi megállapodást kötött (NAFTA), a régióból elsőként vált az OECD tagjává, részes országa az APEC-nek, az EBRD-ben is tagsággal rendelkezik, valamint a G20 csoportnak is résztvevője. A szomszédságból eredő spontán politikai, gazdasági, humán hatások miatt első számú természetes partnere az Amerikai Egyesült Államok, ugyanakkor Mexikó történelmi tapasztalatok alapján és a külpolitikai-külgazdasági egyensúly megteremtésének igényével kapcsolatainak diverzifikálására törekszik a lehetséges legszélesebb körben, elsősorban az ENSZ-ben és más multilaterális, illetve kétoldalú formában is. Mindezek a körülmények egybevágtak az Európai Közösség stratégiájával is, mivel természetes érdeke volt kapcsolatainak, befolyásának erősítése a korábban kizárólagos érdekszférának tartott latin-amerikai térségben. E törekvések szerződéses formába öntése elsőként Mexikóval történt meg, ami további stabil, interregionális kapcsolatfejlesztési folyamatot indított meg. Az EU kétoldalú kereskedelme és beruházási tevékenysége a 2000-ben életbe lépett Megállapodás eredményeképpen megsokszorozódott, a fejlesztési együttműködésben pedig az első helyre került Mexikóban. Magyarország kereskedelme a 90-es évek elején regisztrált kb. 10 millió dolláros szintről mára több százmillió USD forgalomra emelkedett - elsősorban a multinacionális vállalatok tevékenységének következtében. Mexikóval az agrárkereskedelem szempontjából ez idáig nem merültek fel problémák. Történtek kezdeményezések mexikói befektetésekre Magyarországon.

Megállapítható, hogy a Megállapodás megfelel az Európai Unió, azon belül pedig a magyar érdekeknek.

Jelen Megállapodás egy úgynevezett speciális Partnerségi és Együttműködési Megállapodás (PEM). Hasonló megállapodást az Európai Közösség a Kelet-Európa és Közép Ázsia országaival, a volt Szovjetunió utódállamaival, így Oroszországgal, Ukrajnával, Moldáviával, Örményország, Grúziával, Üzbegisztánnal, Kirgizisztánnal, Kazahsztánnal és jelen esetben a Mexikói Egyesült Államokkal kötött. Ezeket a megállapodásokat az 1990-es évek közepén írta alá a Közösség és a tagállamok. A PEM-ek elsősorban a politikai párbeszéd kereteit teremtik meg, illetve a gazdasági és kereskedelmi együttműködés alapjait fektetik le.

A PEM-ek további sajátossága, hogy 10 éves időszakra jöttek létre, így 2007-2008-2009-ben lejárnak. A Megállapodások ugyan meghosszabbíthatóak, amennyiben egyik fél sem jelzi, hogy azt fel kívánja azt mondani, de 10 év alatt a Közösségben sok minden változott, ezért a PEM-ek megújításáról, illetve újabb, eltérő tartalmú Megállapodások megkötéséről már megkezdődött a politikai vita az Unió berkeiben.

A Megállapodás legfőbb célja a politikai párbeszéd intézményes keretének, mint a gazdasági kapcsolatok kiteljesedésének alapvető feltételének a megteremtése. Ennek érdekében létrejön egy társulási vagy együttműködési tanács, mint a párbeszéd hivatalos fóruma.

A Megállapodás rendelkezik az olyan általános elvekről, mint a demokrácia, a nemzetközi jog és az emberi jogok tisztelete. Külön rész szól az áruk mozgásáról, a társaságok letelepedésének, illetve a szolgáltatások nyújtásának szabályairól. A Megállapodások kiterjednek a gazdasági együttműködés részleteire, külön részletezve az egyes, a Megállapodások szempontjából releváns közösségi politikákat. Ezt követik az intézményi, általános és záró rendelkezések.

A Megállapodás 60 cikkből, 1 db mellékletből, egy záróokmányból és azon belül több együttes, egyoldalú nyilatkozatokból áll.

A Megállapodások mind politikai, mind pedig gazdasági kapcsolatokban kiemelt szerepet töltenek be az Európai Unió és a tagállamok, így Magyarország számára is. A politikai párbeszéd intézményesítésével hozzájárulnak az adott harmadik állam demokratikus fejlődéséhez, és a segítik a kapcsolatok elmélyítését.

A törvény részét képezik a 10 új tagállam 2004-es, illetve a bolgár-román 2007-es csatlakozásáról szóló jegyzőkönyvek is. Tekintve, hogy ezen jegyzőkönyvek is elválaszthatatlan részét képezik a megállapodásnak, így azokat is ki kell hirdetni.

Részletes indokolás

Az 1., 3. és 5. §-hoz

A Megállapodás és a jegyzőkönyvek tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Megállapodás kihirdetése törvénnyel történik.

A 2., 4. és 6. §-hoz

A Megállapodás 60 cikkből, 1 db mellékletből, egy záróokmányból és azon belül több együttes, egyoldalú nyilatkozatokból áll.

Az I. címben a JELLEG ÉS HATÁLY (1-2. cikk) kérdéseit szabályozzák. A Megállapodás alapja:az Emberi Jogok Egyetemes Nyilatkozatában lefektetett emberi jogok és demokratikus elvek tiszteletben tartása képezi mindkét Fél nemzetközi és belpolitikájának alapját, továbbá e megállapodás lényeges elemét alkotja. A megállapodás célja, hogy a kölcsönösség és a közös érdekek alapján erősítse a Felek között fennálló viszonyt. Ennek érdekében a Megállapodás intézményesíti a politikai párbeszédet, a kereskedelem liberalizálása útján bővíti a kereskedelmi és gazdasági kapcsolatokat a WTO szabályainak megfelelően, valamint megerősíti és kiszélesíti az együttműködést.

A II. címben POLITIKAI PÁRBESZÉD (3. cikk) a Felek vállalják, hogy intézményesítik az 1. cikkben említett elveken alapuló megerősített politikai párbeszédet, amely kiterjed a kölcsönös érdekkörbe tartozó valamennyi kétoldalú és nemzetközi kérdésre, és amely szorosabb konzultációt eredményez a Felek között a számukra keretet jelentő nemzetközi szervezeteken belül. A párbeszéd folytatása „az Európai Uniónak és Mexikónak a politikai párbeszédről szóló együttes nyilatkozata” szerint történik, amely e megállapodás szerves részét képezi, és amelyet a záróokmány tartalmaz. Az együttes nyilatkozatban előirányzott miniszteri szintű párbeszéd főként a 45. cikkely szerint létrehozott Vegyes Tanácson belül zajlik.

A III. cím a KERESKEDELEM kérdéseit szabályozza (4-7. cikk). Célkitűzés az, hogy keretet teremtve ösztönözze az áruk és szolgáltatások kereskedelmének fejlesztését, ideértve az áruk és szolgáltatások kereskedelmének kétoldalú és elsőbbségi, fokozatos és kölcsönös liberalizálását, figyelembe véve bizonyos termékek és szolgáltatási ágazatok érzékeny jellegét, valamint a vonatkozó WTO szabályokkal való összhangot. Szolgáltatások kereskedelme: A Vegyes Tanács határoz a szolgáltatások kereskedelmének fokozatos és kölcsönös liberalizálásával kapcsolatos megoldásokról, a vonatkozó WTO-szabályokkal összhangban - különös tekintettel a Szolgáltatások Kereskedelméről szóló Általános Egyezmény V. cikkére - és figyelembe véve a Felek által azon egyezmény keretén belül már megtett kötelezettségvállalásokat. Az áruk és szolgáltatások kereskedelmével kapcsolatban a Vegyes Tanács által hozandó, az e megállapodás 5. és 6. cikkelyében említett határozatok átfogó módon megfelelően lefedik mindezen kérdéseket és elfogadásukkor azonnal hatályba lépnek.

A IV. címben (8-9. cikk) a TŐKEMOZGÁSOK ÉS FIZETÉSEK-ről van szó. E cím célkitűzése az, hogy keretet teremtve ösztönözze a Mexikó és a Közösség közötti tőkemozgások és fizetések fokozatos és kölcsönös liberalizálását, az e megállapodásban foglalt egyéb rendelkezések és a Felekre vonatkozó egyéb nemzetközi megállapodások szerinti további kötelezettségek sérelme nélkül.

Az V. cím (10-12. cikk) a közbeszerzés, verseny, szellemi tulajdon és a kereskedelemmel összefüggő egyéb rendelkezéseket tartalmazza.

A VI. cím (13-44. cikk) az együttműködés egyes területeit, és annak alaptételeit fekteti le. Így rendelkezik a beruházás fejlesztésről, a vámügyekről, az információs társadalomról, a turizmusról, a statisztikai együttműködésről, a halászat területén, a szociális kérdések és a szegénység területén való együttműködésről, stb. Az együttműködési források tekintetében a felek megegyeznek, hogy az erőforrásaik és jogszabályaik által lehetővé tett mértékben megfelelő forrásokat bocsátanak rendelkezésre - beleértve a pénzügyi eszközöket is - a megállapodásban rögzített együttműködési célkitűzések megvalósítása érdekében. A Felek arra ösztönzik az Európai Beruházási Bankot, hogy saját eljárásainak és finanszírozási kritériumoknak megfelelően folytassa tevékenységét Mexikóban.

A VII. cím (45-50. cikk) az intézményi kereteket fekteti le. A Felek létrehoznak egy Vegyes Tanácsot:A megállapodás végrehajtásának felügyeletére jön létre. A Tanács miniszteri szinten ül össze rendszeres időközönként. A Vegyes Tanácsot a Vegyes Bizottság segíti, amelyet egyrészről az Európai Unió Tanácsa és az Európai Bizottság tagjainak képviselői, másrészről pedig a mexikói kormány képviselői alkotnak, rendszerint főtisztviselői szinten. A vitarendezést tekintve a Felek megegyeznek, hogy a WTO vonatkozó rendelkezéseivel összhangban, a Vegyes Tanács dönt az egyedi kereskedelmi vagy kereskedelemhez kapcsolódó viták rendezési eljárásáról.

A VIII. cím tartalmazza a záró rendelkezéseket (51-60. cikk). A záróokmány magában foglalja az e megállapodás aláírásakor tett együttes és egyoldalú nyilatkozatokat. Rendelkezések vannak az értelmezések, területi és időbeli hatályosság, érvényesség, jogtechnikai megállapodások, kötelezettségek teljesítése, hiteles szövegre vonatkozóan. A megállapodást a Szerződő Feleknek belső rendelkezéseikkel összhangban jóvá kell hagyniuk. A megállapodás az azon időpontot követő hónap első napján lép hatályba, amelyen a Szerződő Felek értesítik egymást az ehhez szükséges eljárások befejezéséről.

Az Európai Unió 2004-es bővítésének figyelembevételére tekintettel a Megállapodáshoz kiegészítő jegyzőkönyvek tartoznak. A Magyar Köztársaságnak az Európai Unióhoz történő csatlakozásáról szóló szerződés kihirdetéséről szóló 2004. évi XXX. törvény I. Mellékletében foglalt Csatlakozási Okmány 6. cikk (2) bekezdése, második albekezdése alapján az Európai Unió tagállamai nevében az Európai Unió Tanácsa jegyzőkönyvet kötött a Mexikói Egyesült Államokkal, amely révén az Európai Unióhoz 2004-ben csatlakozott tagállamok, köztük a Magyar Köztársaság, részes feleivé váltak az Európai Közösségek és a tagállamok, valamint a Mexikói Egyesült Államok között létrejött partnerségi és együttműködési megállapodásnak. Tekintettel arra, hogy a Jegyzőkönyv által a Magyar Köztársaság a Megállapodásban részes féllé vált, szükséges mind a megállapodás, mind a Jegyzőkönyv kihirdetése. Az 1. Jegyzőkönyvet a Mexikói Egyesült Államok, valamint a tagállamok nevében az Európai Unió Tanácsának képviselői 2004-ben írták alá, s az 2005. február 1-től alkalmazandó a Csatlakozási Okmány 6. cikkének (6) bekezdése alapján. Továbbá, mivel Bulgária és Románia csatlakozásával újabb módosításra került sor a megállapodásban, szükséges a két új tagállam csatlakozása fényében létrehozott jegyzőkönyv kihirdetése is.

Az 1. Jegyzőkönyv 1. cikke kimondja, hogy az Európai Unióhoz 2004-ben csatlakozott tagállamok a Partnerségi és Együttműködési megállapodás részes feleivé válnak.

A 3. cikk kimondja, hogy a Jegyzőkönyv a Megállapodás szerves részét képezi, a 4. cikk pedig a nyelvi változatokról szól. Az 5. cikk rendelkezik a lefolytatandó belső eljárásról s a hatályba lépésről.

A 2. Jegyzőkönyvet 2007. február 21-én írták alá. Ez a Jegyzőkönyv nagyban követi az 1. Jegyzőkönyv felépítését.

A Jegyzőkönyv 1. cikke kimondja, hogy Románia és Bulgária a megállapodás részes feleivé válnak.

A 3. cikk kimondja, hogy a Jegyzőkönyv a Megállapodás szerves részét képezi. Az 4. cikk a nyelvi változatokról szól, míg az 5. cikk tartalmazza a belső eljárás lefolytatására és a hatályba lépésre vonatkozó rendelkezéseket.

A 7. §-hoz

Tekintve, hogy jelen esetben olyan megállapodásról, illetve jegyzőkönyvekről van szó, melyek már hatályban vannak, így annak csak kihirdetése szükséges. Ennek megfelelően a 7. § alapján a törvény a kihirdetést követő nyolcadik napon hatályba lép.