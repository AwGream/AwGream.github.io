2017. évi CLXXIII. törvény indokolása

a Strasbourgban, 1959. április 20-án kelt, a kölcsönös bűnügyi jogsegélyről szóló európai egyezmény második kiegészítő jegyzőkönyvének kihirdetéséről

Általános indokolás

Az Európa Tanács kölcsönös bűnügyi jogsegélyről szóló egyezményének második kiegészítő jegyzőkönyve kiszélesíti a kölcsönös bűnügyi jogsegély eszköztárát és egyszerűbbé, gyorsabbá, rugalmasabbá teszi a részes államok közötti jogsegélykérelmek teljesítését, valamint adatvédelmi rendelkezéseket is tartalmaz. Az Egyezmény második kiegészítő jegyzőkönyve első fejezete az Egyezmény rendelkezéseinek helyébe lépő rendelkezéseket tartalmazza, a második fejezetben az Egyezményt kiegészítő rendelkezések kaptak helyet, a harmadik fejezetben a záró rendelkezések szerepelnek.

A második kiegészítő jegyzőkönyvének egyes cikkei megfelelnek a jogsegélyegyezmények nemzetközileg elfogadott rendelkezéseinek, valamint a hatályos magyar jogszabályoknak.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza a második kiegészítő jegyzőkönyv kötelező hatályának elismerésére adott országgyűlési felhatalmazást.

A 2-3. §-hoz

A nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés b) pontjának megfelelően rendelkezik a kiegészítő jegyzőkönyv kihirdetéséről, és tartalmazza a második kiegészítő jegyzőkönyv hiteles angol nyelvű szövegét és annak hivatalos magyar nyelvű fordítását.

A 4. §-hoz

A második kiegészítő jegyzőkönyv egyes cikkeihez Magyarország által - a vonatkozó magyar jogszabályok rendelkezéseivel összhangban - fűzött fenntartások és nyilatkozatok angol és magyar nyelvű szövegét tartalmazza.

Az 5-6. §-hoz

A törvény 3. és 4. §-a kivételével a kihirdetését követő napon lép hatályba. A 3. és 4. § hatályba lépése az Egyezmény második kiegészítő jegyzőkönyvének hatályba lépéséhez igazodik: „A kiegészítő Jegyzőkönyv a megerősítési, elfogadási vagy jóváhagyási okiratok letétbe helyezését követő 3. hónapot követő hónap első napján lép hatályba”.

Az Egyezmény hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi közleményével állapítja meg.