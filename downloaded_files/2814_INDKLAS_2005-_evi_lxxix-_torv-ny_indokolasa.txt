2005. évi LXXIX. törvény indokolása

a villamos energiáról szóló 2001. évi CX. törvény módosításáról

-----STARTING---POINT---ALTALANOS--- 

A villamos energiáról szóló 2001. évi CX. törvény (a továbbiakban: VET) 2003. január 1-jén lépett hatályba, amely teljes összhangot biztosított az Európai Unió akkor hatályos vonatkozó joganyagával.

A törvény hatályba lépését követően, 2003. június 26-án született meg a belső villamosenergia-piacra vonatkozó közös szabályokról, valamint a 96/92/EK irányelv hatályon kívül helyezéséről szóló 2003/54/EK európai parlamenti és tanácsi irányelv (a továbbiakban: irányelv). A VET az új irányelv alapvető célkitűzéseivel összhangban álló szabályozást tartalmaz. Az irányelv nem állapít meg lényeges változásokat a korábbi irányelvhez képest a piaci szereplők, illetve azok alapvető tevékenységi köre tekintetében. Újdonságot jelent azonban az ellátás biztonságának, az egyenlő bánásmód követelményének, a fogyasztók védelmének, valamint a versenyt veszélyeztető piaci magatartások megakadályozására vonatkozó rendelkezéseknek a hangsúlyos megjelenése az irányelvben. A törvény az irányelv új részletszabályainak való megfelelést szolgálja. Ennek megfelelően a VET a fogyasztóvédelmi követelmények érvényesítése mellett alapvető célkitűzésként továbbra is a villamosenergia-ellátás biztonságának fenntartását, a villamosenergia-piac hatékony működésének elősegítését, valamint a megfelelő minőségű és alacsony költségű villamosenergia-ellátás biztosítását jelöli meg.

A környezetvédelmi követelményeknek való megfelelés érdekében a VET tartalmazza a megújuló energiaforrásból, és a hulladékból nyert energiából származó villamos energia előállítása támogatásának alapvető szabályait. A törvény a hasznos hőigényen alapuló kapcsolt energiatermelés belső energiapiacon való támogatásáról és a 92/42/EGK irányelv módosításáról szóló 2004/8/EK európai parlamenti és tanácsi irányelv (a továbbiakban: kapcsolt energiatermelésre vonatkozó irányelv) rendelkezéseivel összhangban a szabályozást kiterjeszti a kapcsolt energiatermelésből származó villamos energia előállításának elősegítésére.

A villamosenergia-piac működése során felmerültek olyan jogalkalmazási nehézségek, amelyek a VET megalkotásakor még nem voltak ismertek, a piacnyitás végrehajtásával párhuzamosan merültek fel. Ezek közé olyan műszaki jellegű módosítások tartoznak, mint a hálózathoz való hozzáférés korlátozási eseteinek, valamint a rendszerirányító által a fogyasztók és egyéb rendszerhasználók számára biztosított szolgáltatások pontos megfogalmazása.

A törvény a személyes adatok védelméről és a közérdekű adatok nyilvánosságáról szóló 1992. évi LXIII. törvényben meghatározott rendelkezéseknek megfelelő adatkezelés elősegítése érdekében a cél pontos meghatározásával, valamint a kezelt adatok körének kijelölésével felhatalmazást ad a fogyasztókkal kapcsolatban álló engedélyes vállalkozásoknak a tevékenységük végzéséhez szükséges, személyes adatot tartalmazó iratok kezelésére.

A törvény a Hivatal eljárása tekintetében a közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezéseivel való összhang megteremtését szolgálja.

-----STARTING---POINT---RESZLETES---

Az 1. §-hoz

A törvény bevezeti a fogyasztói vezeték fogalmát, valamint megállapítja az üzemeltetésére vonatkozó alapvető szabályokat, így a VET hatálya kiterjed a fogyasztói vezeték létesítésére, üzemeltetésére és megszüntetésére is.

A módosítás a folyamatos energiaellátás fenntartása érdekében megállapítja a nem engedélyköteles villamosenergia-ipari tevékenységet folytatók (pl. 0,5 MW teljesítmény alatti kiserőmű üzemeltetése, fogyasztói vezeték és közvetlen vezeték üzemeltetésének egyes esetei, valamint a villamos energia továbbadása) alapvető kötelezettségeit, valamint a megszegésük esetén alkalmazható jogkövetkezményeket. Ennek megfelelően a VET hatályát az e tevékenységet folytatókra is ki kell terjeszteni.

A 2. §-hoz

Ez a § az irányelvben, illetve a kapcsolt energiatermelésre vonatkozó irányelvben szereplő fogalomhasználattal való összhang megteremtése érdekében a VET 3. §-ában szabályozott értelmező rendelkezések közül pontosítja a feljogosított fogyasztó, a fogyasztó, az integrált villamosenergia-ipari vállalkozás, a kapcsoltan termelt energia, a közvetlen vezeték, valamint a megújuló energia fogalmát.

A törvény a VET 3. §-ának 42-44. pontjaiban szabályozott fogalmak bevezetésével megalapozza a kapcsolt energiatermelésre vonatkozó irányelvnek megfelelő hazai szabályozás kialakítását.

A „fogyasztói vezeték” a VET végrehajtásáról szóló 180/2002. (VIII. 23.) Korm. rendeletben szabályozott kategória. A fogalom - és a hozzá tartozó alapvető rendelkezések - törvényi szintre emelése a fogyasztók védelmére vonatkozó szabályozás megerősítését célozza. A módosításnak megfelelően a VET háromféle vezetéktípust szabályoz:

a) a hálózati engedélyesek által üzemletett közcélú hálózatot,

b) a közvetlen vezetéket, amely a rendszertől teljesen elszigetelt fogyasztót és erőművet köt össze, vagy az erőmű és a szolgáltató saját létesítményének, illetve saját, tipikusan nagyfogyasztójának ellátására szolgál,

c) a fogyasztói vezetéket, ami a gyakorlatban olyan esetekben kerül megépítésre, amikor a közcélú vezeték létesítése költséges vagy más okból ésszerűtlen (pl. lakópark, ipari park stb.).

A törvény célja, hogy minden esetben lehetőséget adjon a legkedvezőbb ellátási mód (közvetlen vezeték, fogyasztói vezeték vagy közcélú hálózatra kapcsolódás) kialakítására. A fogyasztót azonban nem érheti hátrány az ellátására szolgáló vezetéktípus miatt, ezért a VET a megfelelő villamosenergia-ellátás fenntartása, és a fogyasztók érdekeinek védelme érdekében a Magyar Energia Hivatal (a továbbiakban: Hivatal) számára lehetőséget biztosít a szükséges intézkedések megtételére, a vezetékek átminősítésére, az üzemeltetővel szemben jogkövetkezmények alkalmazására.

A fogyasztói vezeték kategóriájának bevezetése miatt szükséges az összekötő berendezés fogalmának módosítása, valamint a csatlakozási pont fogalmának a fogyasztói vezeték és a villamosművek találkozási pontjára való kiterjesztése.

A 3. §-hoz

Ez a § az irányelvvel, valamint a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) rendelkezéseivel összhangban miniszteri szintről a Kormány hatáskörébe helyezi a Hivatal azon határozatai körének a megállapítását, amelyeket a Ket. szabályainak megfelelően közzé kell tenni.

Az irányelv rendelkezései alapján az EU szervei felé, illetve egyéb nemzetközi kötelezettségvállalás alapján más szervezeteknek a gazdasági és közlekedési miniszter, a Hivatal, az Energia Központ Kht., illetve más szervezetek útján Magyarország számos jelentéstételi kötelezettségnek tesz eleget. A jelentéstételi kötelezettség körét, a kötelezettet, valamint a szükséges egyéb szabályokat (pl. eljárás) a törvény értelmében a Kormány határozza meg.

A 4. §-hoz

A törvény pontosítja a gazdasági és közlekedési miniszter VET 5. §-ában szabályozott feladatait, továbbá új feladatként a villamos berendezések szabályozására vonatkozó általános felhatalmazás mellett külön felhatalmazást ad egyes speciális villamos berendezésekre vonatkozó rendelet megalkotására.

A VET úgy használja az üzleti titok fogalmát, hogy nem határozza meg a pontos értelmezését, ezért a törvény a rendelkezést a Polgári Törvénykönyv 81. § (2) bekezdésére történő utalással egészíti ki a jogalkalmazás megkönnyítése érdekében.

Az 5. §-hoz

A felügyeleti díjakkal kapcsolatban jogalkalmazási nehézséget okoz, hogy bizonyos esetekben az engedélyesnek nincs -előző évi -nettó árbevétele. Például új engedélyes a tevékenység első évében nem rendelkezik ilyennel, vagy régi engedélyes jogutódaként új engedélyt kapó társaság esetében, továbbá kereskedők esetén, ha nem kereskednek aktívan. A felügyeleti díjakat arányos és diszkrimináció-mentes módon szükséges meghatározni az összes piaci szereplő tekintetében, ezért a díj olyan módon való meghatározására van szükség a felsorolt esetekben, amely szerint a tervezett árbevétel képezi a díj alapját, és amennyiben a ténylegesen realizált tárgyévi árbevétel a tervezett értéktől eltérően alakul, az eltéréssel a következő évi felügyeleti díj alapját korrigálni kell.

A 6. §-hoz

A törvény értelmében a Hivatal általános, piacfelügyeleti jellegű tevékenységet is ellát, továbbá pontosításra kerülnek a VET IX. fejezetében, az engedélyes vállalkozásokban történő részesedésszerzések felügyeletével kapcsolatos feladatai. E hatáskörében a hatékony eljárás érdekében a Hivatalnak szükségképpen együtt kell működni a Gazdasági és Versenyhivatallal. Az együttműködés kialakításának elősegítése érdekében a módosítás értelmében a két hivatal megállapodást köt.

Ez a § szabályozza a Hivatal eljárására irányadó, az államigazgatási eljárás általános szabályairól szóló 1957. évi IV. törvénytől (a továbbiakban: Áe.) eltérő rendelkezéseket.

A módosítás fenntartja a VET által kialakított gyakorlatot a Hivatal ügyintézési határideje, a fellebbezési lehetőség kizárása tekintetében, valamint pontosítja, és egységesen kezeli az azonnali végrehajthatóság lehetőségét.

Az irányelvvel összhangban a törvény újdonságként, a VET 10. § r) pontja szerint bevezeti a Hivatal vitarendező jellegű eljárását. A Hivatal a hálózathoz való hozzáférés vonatkozásában a rendszerirányító, illetve a hálózati engedélyesek jogsértő tevékenységével kapcsolatban benyújtott panaszokat 60 nap alatt bírálja el. A 60 napos határidő biztosítását a hálózati hozzáférés jogszerűségének megítéléséhez szükséges bonyolult műszaki és kereskedelmi összefüggések áttekintésének szükségessége indokolja. Kivételt képeznek a határkeresztező vezetékekkel kapcsolatos ügyek, amelyek vonatkozásában a törvény 8 munkanapos ügyintézési határidőt határoz meg. Ennél hosszabb határidő ellehetetlenítené a határkeresztező vezetékek használatát, a villamos energia ki-, illetve beszállításának végrehajtását.

A 7-8. §-hoz

A törvény kiemeli, hogy a Hivatal nemcsak villamosenergia-ellátással kapcsolatos, hanem a villamosenergia-ellátás biztonságának, valamint a villamosenergia-piac működésének felügyeletével kapcsolatos feladatokat is ellát.

A Hivatal a monopol jellegű rendszerirányítási, illetve hálózati tevékenységet folytató engedélyesekkel szemben benyújtott panaszok esetén vitarendező jellegű eljárást folytat le, amely elősegíti a hálózathoz való szabad hozzáférés jogának érvényesülését, illetőleg hatékony eszköz lehet az esetleges visszaélések megakadályozására.

A Hivatal felhatalmazást kap a villamosenergia-piaci verseny folyamatos figyelemmel kísérésére. Amennyiben a Hivatal a verseny jellemzőinek értékelése során negatív jellemzőket tapasztal, a VET-ben már meglévő, illetve a törvényben szereplő széleskörű jogosítványok állnak a rendelkezésére a hatásos verseny elősegítése érdekében.

A fogyasztók érdekeinek védelme, valamint a megfelelő minőségű villamosenergia-ellátás biztosítása érdekében a törvény lehetővé teszi a Hivatalnak, hogy a villamosenergia-hálózatot üzemeltető engedélyesek számára hálózat biztonságos működésére vonatkozó minimális követelményeket írjon elő.

A villamosenergia-piac működése szempontjából kiemelt jelentőségű határon keresztüli villamosenergia-szállítások figyelemmel kísérését a módosítás külön feladatként nevesíti, valamint a villamos energia határokon keresztül történő kereskedelme esetén alkalmazandó hálózati hozzáférési feltételekről szóló, 2003. június 26-i 1228/2003/EK európai parlamenti és tanácsi rendelet végrehajtásának biztosítása érdekében felhatalmazza a Hivatalt a rendelet szerinti, a határkeresztező rendszerösszekötő vezetékekre vonatkozó mentesítési kérelmek elbírálására.

A villamosenergia-ellátás biztonságát alapvetően befolyásolja, hogy rendelkezésre állnak-e a fogyasztói igények kielégítéséhez szükséges termelői és hálózati kapacitások. Amennyiben a piaci körülmények között nem létesül elégséges kapacitás, a VET lehetővé teszi a Hivatal számára pályázat kiírását. Az irányelv rendelkezéseivel összhangban a törvény kiterjeszti a Hivatal hatáskörét, és felhatalmazza az azonos célokat szolgáló, de a fogyasztói oldalra (keresletoldali szabályozási intézkedéseket célzó pályázat), valamint a hálózat fejlesztésére vonatkozó pályázat kiírására.

A módosítás szigorúbb kötelezettségeket állapít meg a hálózatok fejlesztése vonatkozásában, amelynek egyik eleme, hogy a hálózatfejlesztési terveket jóváhagyásra be kell nyújtani a Hivatalhoz.

A törvény felhatalmazza a Hivatalt az irányelv szerint az egyenlő bánásmód követelményének megfelelő működés érdekében a rendszerirányító, illetőleg a hálózati engedélyesek által összeállított megfelelési szabályzat és éves megfelelési jelentés jóváhagyására.

A törvény pontosítja a Hivatal által alkalmazható jogkövetkezményeket. A Hivatal a VET-ben, illetve végrehajtására szolgáló rendeletekben, az engedélyekben és a Hivatal által kiadott határozatokban foglalt kötelezettségek bármilyen jellegű megsértése esetén hatékony eszközökkel rendelkezik a jogsértés megszüntetésére és a biztonságos villamosenergia-ellátás folyamatos fenntartatására.

A 9. §-hoz

A VET 12. §-a új rendelkezéssel egészül ki, amely garanciális jelleggel kimondja, hogy a törvényben rögzített feltételek teljesülése esetén valamennyi fogyasztónak joga van villamosenergia-ellátásban részesülni. Ezen túlmenően a közüzemi fogyasztók az ártörvény felhatalmazása alapján a pénzügyminiszterrel egyetértésben a gazdasági és közlekedési miniszter által megállapított hatósági áron jogosultak villamosenergia-ellátásra.

A törvény megszünteti azt az időközben túlhaladottá vált rendelkezést, hogy azok a nagyfogyasztók, akik még a jogszabályi rendelkezések szerint nem léphettek ki a versenypiacra, de kapcsolt energiatermelésből származó hőt is fogyasztanak, közüzemi fogyasztóként a villamos energiát és a megtermeléséhez kapcsolódó hőt közvetlenül vehessék meg a termelőtől. Az időközben bekövetkezett jogszabályi változások értelmében valamennyi - a fenti könnyítési lehetőséggel - érintett fogyasztó jogosult a versenypiacra kilépni (feljogosított fogyasztóvá válni), ezért ez a rendelkezés kiüresedett.

A 10. §-hoz

A törvény a monopol jellegű rendszerirányítási, illetve hálózati tevékenységet folytató engedélyesek vonatkozásában garanciális szabályként kimondja az egyenlő bánásmód követelményének való megfelelési kötelezettséget. Lásd még a 7-8. §-ok indokolását.

A 11. §-hoz

A Hivatal határozatának közzététele tekintetében lásd a 3. § indokolását.

A villamosenergia-ellátási szabályzatok kidolgozása és módosítása az engedélyesek képviselőiből álló bizottság feladata. A szabályzatok a villamosenergia-rendszer működése, valamint a villamosenergia-ellátás biztosítása szempontjából fontos, jellemzően műszaki tartalmú rendelkezéseket tartalmaznak. Erre figyelemmel szükséges a Hivatal garanciális felügyeleti jogának beiktatása a szabályzatok tekintetében, amennyiben azok a VET-ben meghatározott követelményekkel nem állnak összhangban.

A 12. §-hoz

A villamosenergia-ipari engedélyesek üzletszabályzatai a fogyasztók részére nyújtott szolgáltatásra, valamint annak igénybevételére vonatkozó részletes feltételeket tartalmazzák. Nem szükséges, hogy üzletszabályzatot dolgozzon ki olyan termelő, illetve kiserőmű üzemeltető, amely közvetlenül nem áll szerződéses jogviszonyban fogyasztóval. A Hivatal mentesítheti továbbá azt a termelőt, illetve kiserőmű üzemeltetőt, amely kizárólag egy fogyasztóval áll szerződéses kapcsolatban. Ebben az esetben elegendő, ha az értékesítő a fogyasztóval kötött szerződésében határozza meg a szükséges feltételeket, és a szerződést a Hivatalnak benyújtja jóváhagyásra.

A 13. §-hoz

A környezettudatos villamosenergia-felhasználói magatartás elterjedésének elősegítése és a fogyasztók megfelelő tájékoztatáshoz való jogának érvényesítése érdekében a törvény a villamos energia értékesítői számára előírja, hogy kötelesek a fogyasztókat tájékoztatni a részükre értékesített villamos energia előállításához felhasznált energiaforrások részarányáról és környezeti hatásairól.

A személyes adatok védelméről és a közérdekű adatok nyilvánosságáról szóló 1992. évi LXIII. törvénnyel összhangban a törvény a cél pontos meghatározásával, valamint a kezelt adatok körének kijelölésével felhatalmazást ad a fogyasztókkal kapcsolatban álló engedélyes vállalkozásoknak a tevékenységük végzéséhez szükséges, személyes adatot tartalmazó iratok kezelésére. Ez a rendelkezés biztosítja a személyes adatok jogszabályoknak megfelelő kezelését.

A 14. §-hoz

A törvény az irányelv szabályozásával összhangban a speciális ellátási formához igazodó szabályok bevezetése érdekében lehetőséget biztosít a szociálisan rászoruló fogyasztók ellátásának szabályozása körében a kikapcsolásra vonatkozó általános szabályoktól történő eltérésre.

A 15. §-hoz

E módosítás jogharmonizációs kötelezettségünkből fakadó lehetőséggel él. A villamos energia belső piacán a megújuló energiaforrásból előállított villamos energia elősegítéséről szóló 2001/77/EK irányelv 7. cikkének 1. bekezdése alapján a tagállamok elfogadhatnak olyan intézkedéseket, amelyek a megújuló energiaforrásból előállított villamos energia számára elsőbbséget biztosítanak a villamos energia hálózatokhoz történő hozzáférés során. A módosítás így elsőbbséget biztosít az átvételi kötelezettség alá eső megújuló energiaforrásból előállított villamos energia vonatkozásában más forrásból előállított villamos energiához képest.

A 16-18. §-hoz

A környezetvédelmi követelményeknek való megfelelés érdekében a VET 19-21. §-ai meghatározzák a megújuló energiaforrásból, és a hulladékból nyert energiából származó villamos energia előállítása támogatásának alapvető szabályait. A törvény a kapcsolt energiatermelésre vonatkozó irányelv rendelkezéseivel összhangban a szabályozást kiterjeszti a kapcsolt energiatermelésből származó villamos energia előállításának elősegítésére.

A 19. §-hoz

A verseny kialakulásának elősegítése - és a liberalizált piacra kilépő fogyasztókkal szemben felszámított díjak leszorítása - érdekében a módosítás követelményeket fogalmaz meg arra, hogy a hálózati engedélyesek a törvény alapján fennálló karbantartási kötelezettségeik elvégzése során hogyan járjanak el. A módosítás a piaci verseny és a hálózati engedélyesek által alkalmazott díjak tekintetében elengedhetetlen, tekintettel arra, hogy jelenleg e feladatok kapcsán az engedélyeseket a szabályozás nem kötelezi arra, hogy a karbantartási munkákat versenyeztetés vagy más, a hatékonyságot biztosító követelmény alapján végezzék - kivéve, amikor a közbeszerzési törvény hatály alá tartozik az érintett munkák megrendelése. A karbantartási költségekkel kapcsolatban, amelyek a szabad piaci felhasználók - például a közvilágítást biztosító önkormányzatok - számára lényeges költségelemet képeznek, nem érvényesül hatékonysági követelmény, holott e tevékenységeket is általában külső vállalkozók végzik. Tekintettel arra, hogy jelenleg az engedélyesek üzletszabályzata alapján a karbantartás az engedélyes kötelezettsége - és kizárólagos joga -, aminek költségeit viszont továbbháríthatja a fogyasztókra, szükséges azt előírni, hogy egyrészt a munkák végzése során juttassák érvényre a legkisebb költség elvét, másrészt pedig, hogy a megbízott karbantartók kiválasztására és alkalmazására határozzanak meg a Hivatal jóváhagyásához kötött belső szabályzatukban megfelelő feltételeket, és e feltételek betartására kötelesek legyenek. Ezáltal e tevékenységek végzése is a Hivatal által felügyelt területté válik, aki a versenypiac igényeit megfelelő módon érvényesítheti.

A 20. §-hoz

Ez a § a fogyasztói vezeték üzemeltetőjének a hálózat működtetésével és fejlesztésével kapcsolatos alapvető kötelezettségeit határozza meg.

A 21. §-hoz

A jogalkalmazás megkönnyítése érdekében e § célja, hogy a gyakorlatban használt műszaki szempontból pontos megfogalmazás szerepeljen a VET-ben.

A VET 23. § (5) bekezdése a feljogosított fogyasztókra terhelte a versenypiacon történő részvételhez esetlegesen szükséges mérőóra költségeit. A piacnyitás folyamatának elősegítése érdekében azonban alapvető követelmény, hogy a fogyasztó gyorsan és költségmentesen tudjon villamosenergia-ellátót váltani.

A törvény megteremti annak a lehetőségét, hogy ellátó-váltás esetén térítésmentes legyen a fogyasztó számára a versenypiacon történő részvételhez szükséges fogyasztásmérő berendezés, és a berendezés felszerelése.

A módosítás fontos, garanciális jellegű rendelkezéssel egészíti ki a VET-et, amely szerint a fogyasztói vezetékről vételező fogyasztók villamosenergia-fogyasztásának mérése a közcélú hálózathoz kapcsolódó fogyasztókkal azonos feltételekkel történik.

A 22-23. §-hoz

Ez a § a villamosenergia-piac működése szempontjából kiemelkedő jelentőségű, monopol jellegű tevékenységet ellátó hálózati engedélyesek vonatkozásában szigorúbbá teszi a hálózatfejlesztési kötelezettségre vonatkozó szabályokat. A módosítás értelmében a hálózatfejlesztési tervet a Hivatal hagyja jóvá, és azt kötelező végrehajtani.

A szigorúbb kötelezettségek bevezetésével, valamint a Hivatal pozíciójának erősítésével a gyakorlatban megalapozottabbá válik a Hivatal lehetősége, hogy - abban az esetben, ha a rendszerirányító vertikálisan integrált villamosenergia-ipari vállalkozás része - a villamosenergia-ellátás szempontjából szükséges hálózatfejlesztés végrehajtására pályázatot írhasson ki, amennyiben a hálózati engedélyes a kötelezettségeinek nem tesz eleget.

A 24. §-hoz

A VET 29. §-ának módosítása a közvetlen vezeték, valamint a fogyasztói vezeték létesítésének lehetőségét teremti meg. A közcélúnak nem minősülő vezetékek létesítése kizárólag a törvényben kifejezetten szabályozott (szűk körű) esetekben lehetséges, hiszen a cél a fogyasztók közüzemi hálózaton keresztül történő ellátása, amely csak indokolt esetekben, meghatározott műszaki, gazdasági feltételek fennállása esetén „váltható ki” más megoldással.

A 25-26. §-hoz

Az alcím pontosítása a fogyasztói vezeték VET-be történő bevezetése miatt szükséges. A fogyasztói vezetékek esetében alapvető követelmény, hogy az üzemeltető nem élhet vissza a pozíciójával. Az engedélyköteles körbe tartozó fogyasztói vezetékek esetén a közcélú hálózatokhoz hasonlóan további követelmény a fogyasztók, illetve más rendszerhasználók számára a hálózathoz való szabad hozzáférés jogának biztosítása.

A törvény 25. §-a a fogyasztói vezeték üzemeltetőjének a hálózathoz való hozzáférés jogának biztosítása körében fennálló kötelezettségeit írja le.

Az Európai Unión belüli egységes belső villamosenergia-piac hatékony működését szolgáló határkeresztező vezetékek létesítésének ösztönzése érdekében a törvény megteremti a lehetőséget arra, hogy a Hivatal átmeneti időre a vezeték létesítőjét mentesíthesse a VET-ben szereplő egyes követelményeknek való megfelelés alól.

A 27. §-hoz

A hálózathoz való hozzáférés megtagadása, illetőleg a már lekötött szállítások korlátozása a versenypiaci résztvevők jogainak igen erős korlátozását jelenti, ezért szükség van az ilyen intézkedések feltételeinek részletes szabályozására. E § pontosítja a megtagadás, illetve korlátozás műszaki szabályait, azzal, hogy a műszaki tartalmú részletszabályok kidolgozása alsóbb szintű jogszabályok keretében történik.

A törvény kiterjeszti a szabályozást az elosztó hálózatokra is, tekintettel arra, hogy a hálózathoz való hozzáférés korlátozása a gyakorlatban ezeket a hálózatokat is érinti.

A 28. §-hoz

Ez a rendelkezés fogyasztóvédelmi garanciális szempontból rögzíti, hogy valamennyi érintett fogyasztót előzetesen, írásban kell értesíteni a hálózaton végzett karbantartási, felújítási munkálatokról. Alapvető fogyasztói jog annak ismerete, hogy az általa igénybe vett szolgáltatás szünetelése várhatóan mely előre tervezett időtartamban történik.

A 29. §-hoz

A törvény pontosítja a rendszerirányító által nyújtott szolgáltatások körét.

A 30. §-hoz

A törvény a VET hatálybalépése óta eltelt időszakban kialakult gyakorlatnak megfelelően csak a 120 kV-os és ennél nagyobb feszültségű vezetékek esetén teszi automatikusan kötelezővé a rendszerirányító közreműködését a vezeték átminősítésére irányuló eljárásban. A 120 kV-nál alacsonyabb feszültségű vezetékek esetén az átminősítés tipikusan nem érinti a villamosenergia-rendszer egészének működését, így a Hivatal mérlegelési jogkörébe kerül, hogy az adott esetben felmerül-e olyan rendszerszintű érdek, amely szükségessé teszi a rendszerirányító bevonását.

A VET 40. § e) pontjának módosítása műszaki szempontból történő pontosítást valósít meg.

A 31. §-hoz

A villamosenergia-termelők két kategóriába sorolása (50 MW alatt - kiserőmű; 50MW, és a feletti - erőmű) a különböző engedélyezési szabályok és a rendszer működésére kifejtett eltérő hatás szempontjából történik, azonban mindkét termelői típust fel kell jogosítani az általa termelt villamos energia szabadon történő értékesítésére.

A 32-33. §-hoz

A módosítások a megújuló energiaforrásból előállított és átvételi kötelezettség alá eső villamos energiára vonatkozóan törvényi szinten határozzák meg az átvételre kötelezett személyét, és a kötelező átvétel időtartamát. E rendelkezések alapján a ismét a Hivatal szerepe kerül előtérbe, mivel lehetősége, sőt kötelezettsége kontrollálni; hogy az egyes beruházások ne legyenek túltámogatva a túlzottan hosszú átvételi idő meghatározásával. E rendelkezés ugyanakkor annak lehetőségét is biztosítja, hogy a Hivatal a különböző technológiai sajátosságok figyelembe vételével segítse elő a megújuló energiaforrásból termelt villamos energia elterjedését. A hivatal ellenőrző szerepét erősíti ugyanakkor az a rendelkezés, amely kötelezővé teszi a termelő és az átvételre kötelezett között a kötelező átvétel tárgyában megkötött szerződés egy példányának a Magyar Energia Hivatal számára történő megküldését.

A 34. §-hoz

A VET 46. §-a határozza meg a feljogosított fogyasztókra vonatkozó legfontosabb szabályokat. Az irányelvvel összhangban a törvény a versenypiacra történő kilépés korlátainak visszaszorítása érdekében kimondja, hogy a fogyasztót külön díjfizetési kötelezettség nélkül illetik meg az általa közüzemi fogyasztóként megszerzett (és megfizetett) hálózati csatlakozási jogok. A törvény a közüzemből történő kilépés, illetve az oda történő visszatérés tekintetében 60 napos határidőt állapít meg, amelytől a felek közös megegyezéssel eltérhetnek. A 60 napos határidőt az indokolja, hogy ilyen határidőn belül biztosítható (akár nagyobb számú fogyasztó esetleges egyidejű ellátó-váltása esetén is) a fogyasztó szerződései felmondásának, az új vételezési módhoz igazodó fogyasztásmérő berendezés felszerelésének, valamint a szükséges új szerződés, illetve szerződések megkötésének jogszerű lebonyolítása.

A 35. §-hoz

A határkeresztező vezetékekhez történő hozzáférés korlátozása tekintetében a belső hálózatokra vonatkozó módosító rendelkezésekkel összhangban álló szabályozás bevezetése szükséges. Lásd a 27. § indokolását.

A 36-44. §-hoz

E §-ok a VET Engedélyezés című fejezetének rendelkezéseit módosítják.

A korábban engedély nélkül üzemelő kiserőművek (50 MW teljesítmény alatti erőművek) létesítése és működtetése az EU szabályozással összhangban engedélykötelessé válik. A kiserőművek engedélyesi körbe vonásával lehetővé válik a kötelezettségek teljesítésének figyelemmel kísérése, valamint az, hogy jogsértés esetén a Hivatal megfelelő jogkövetkezményeket alkalmazhasson.

A nem közüzemi vezetékek (közvetlen vezeték, fogyasztói vezeték) üzemeltetése az irányelvvel összhangban, valamint a fogyasztók jogainak védelme érdekében engedélykötelessé válik. A módosítás három esetben enged eltérést. Ennek megfelelően továbbra sem kell engedélyt kérni az egy épületen belül üzemeltett vezeték (tipikusan: társasház, irodaház stb.), valamint saját létesítmények ellátása esetén, továbbá abban az esetben, ha korábban egy lakossági fogyasztón „keresztül” alakították ki egy másik fogyasztó ellátását. A kivételek műszaki, ésszerűségi szempontokat tükröznek, illetve a túlzott és nem elvárható kötelezettségek alól mentesítik az érintetteket, azzal, hogy amennyiben a fogyasztót hátrány éri, lehetősége van a Hivataltól a vezeték átminősítését kérni.

A földgáztüzelésű erőmű létesítésének a Vhr. szabályai és a 44/2002. (XII. 28.) GKM rendelet szabályai értelmében alternatív energiahordozó-készlettel kell rendelkeznie, amit folyékony szénhidrogén-energiahordozóból kell biztosítani. E rendelkezések célja az ellátás biztonságának garantálása azzal összefüggésben, ha az erőmű eredeti tüzelőanyagának rendelkezésre állása kapacitáshiány miatt átmenetileg nem lenne biztosított. E követelmények törvényi szintre emelését célozza a két módosítás, azzal, hogy az ellátás-biztonsági cél más módon is elérhető, ezt pedig indokolt és szükséges a szabályozásban is elismerni.

Ugyanis, amennyiben megfelelő műszaki megoldással biztosított az erőmű eredeti tüzelőanyagából álló készlet rendelkezésre állása - például az erőmű engedélyeztetésekor a kérelmező tárolókapacitást is létesít, vagy biztosít - abban az esetben indokolatlan az alternatív tüzelőanyag-készletek biztosításának előírása.

A VET a környezetvédelmi közmeghallgatás mellett energetikai jellegű közmeghallgatás tartását tette kötelezővé. Tekintettel arra, hogy a környezetvédelmi előírások alapján lefolytatott közmeghallgatás lefedi a VET alapján működő közmeghallgatás eljárási szabályait és a résztvevők körét, nem indokolt a párhuzamos eljárások fenntartása.

A környezetvédelmi közmeghallgatási eljárás során a törvény által szabályozott felhatalmazás alapján szakhatóságként részt vevő Hivatal biztosítja az energetikai szempontok megfelelő vizsgálatát, illetve figyelembevételét a környezet védelmének általános szabályairól szóló 1995. évi LIII. törvény rendelkezéseivel összhangban.

A túlzott adminisztratív terhek elkerülése érdekében a törvény új alcím bevezetésével meghatározza a kiserőművek, a közvetlen vezeték, és a fogyasztói vezeték létesítése, üzemeltetése, valamint megszüntetése esetén lefolytatásra kerülő egyszerűsített engedélyezési eljárás alapvető szabályait.

Az energiaellátás jogszerűségét és biztonságát szolgálja az a módosítás, amely szerint a Hivatal köteles a működési engedélyt módosítani, amennyiben az ellentétes a jogszabályokkal.

Az engedélyek közzétételére vonatkozó szabályok módosítása tekintetében lásd a 3. § indokolását.

A 45. §-hoz

Ez a § a közüzemi szerződés kötelező minimális tartalmi elemeit határozza meg az irányelv rendelkezéseivel összhangban. Alapvetően a fogyasztói érdekeket szolgálja az a rendelkezés is, amely előírja a közüzemi szolgáltatónak, hogy a közüzemi szerződés tervezett módosításáról milyen módon köteles a fogyasztókat tájékoztatni.

A 46. §-hoz

A fogyasztói vezetékre, valamint a közvetlen vezetékre vonatkozó szabályok bevezetésével a nem közcélú vezetékek létesítése és üzemeltetése is engedélykötelessé válik.

A túlzott adminisztratív terhek elkerülése miatt a módosítás továbbra is lehetőséget ad azoknak a lakossági fogyasztóknak az engedély nélküli vezeték-üzemeltetésre (továbbadásra), „akiken keresztül” műszaki okokból más fogyasztó, fogyasztók ellátását alakították ki a hálózati engedélyes közreműködésével. A fogyasztók védelme érdekében azonban a VET lehetőséget biztosít a vezetékek átminősítésére abban az esetben, ha a fogyasztók ellátása nem megfelelő, illetőleg a vezeték üzemeltetője nem tesz eleget a VET-ben foglalt kötelezettségeinek.

A 47-49. §-hoz

A mérésügyről szóló 1991. évi XLV. törvény értelmében mérés hiteles mérőeszközzel végezhető. Ennek megfelelően indokolt a VET-ben is kimondani, hogy szerződésszegésnek minősül az, ha a fogyasztásmérő berendezés érvényes hitelesítéssel nem rendelkezik.

A feladat végrehajtásához lehetővé kell tenni az áramszolgáltatók számára, hogy az adott fogyasztási helyen munkát végezhessenek; így a fogyasztó részéről szerződésszegésnek minősül, amennyiben ennek a kötelezettségének nem tesz eleget.

A törvény a fenti szerződésszegési esetek jogkövetkezményeként egyszeri kötbérfizetési kötelezettséget határoz meg.

Az 50. §-hoz

A módosítás minden megújuló energiaforrásból előállított és átvételi kötelezettség alá eső villamos energia vonatkozásában megállapítja az induló éves átvételi árakat.

Az 51. §-hoz

Ez a § a VET 101. §-ában megfogalmazott, a villamosenergia-ipari vállalkozások tevékenységének szétválasztására vonatkozó szabályokat pontosítja. A módosítás utal a szétválasztás végrehajtására vonatkozó részletes szabályokat tartalmazó, a számvitelről szóló 2000. évi C. törvényre, valamint a villamos energia irányelvvel való összhang megteremtése érdekében a könyvvizsgálói jelentés tartalmára vonatkozó eltérő szabályokra.

Az 52-53. §-hoz

Az irányelv részletesen szabályozza az átviteli hálózati tevékenységgel együtt folytatott rendszerirányítás kategóriáját. Ennek megfelelően a törvény is lehetővé teszi a két tevékenység egy villamosenergia-ipari vállalkozás keretében történő folytatását. Amennyiben a két tevékenységet (egy vállalatcsoport részeként) olyan vállalkozás végzi, amely más tevékenységet is ellát, a módosítás előírja garanciális szabályként, hogy a rendszerirányítás és hálózati tevékenység függetlensége és az információáramlás megakadályozása érdekében a vállalkozásnak szigorúbb szervezeti és döntéshozatali szétválasztási szabályoknak kell megfelelnie.

A törvény az irányelv szabályozásával összhangban a villamosenergia-piac megfelelő működése szempontjából központi szerepet betöltő, monopol jellegű tevékenységet ellátó engedélyesek (rendszerirányító, hálózati engedélyes, szervezett piac engedélyese) vonatkozásában szigorú adatvédelmi és adatkezelési szabályokat fogalmaz meg, valamint kötelezi az engedélyeseket megfelelési szabályzat és éves megfelelési jelentés összeállítására az egyenlő bánásmód követelményének betartása érdekében.

Az 54. §-hoz

Ez a § pontosítja a Hivatalnak a villamosenergia-piac hatékony működésével kapcsolatos egyes feladatait. A törvény részletesen meghatározza az engedélyes gazdasági társaságok vonatkozásában azokat a társasági eseményeket, amelyek esetében meg kell kérni a Hivatal jóváhagyását. Az engedélyes társaságok átalakulása, a vállalkozásban való befolyásszerzés, valamint a társaságok villamosenergia-ellátás szempontjából lényeges eszközeinek a megterhelése alapvetően érinthetik a villamosenergia-piaci versenyt, az átlátható működést, valamint a villamosenergia-ellátás biztonságát. A Hivatal ezen szempontok alapján mérlegelheti a társasági esemény hatását és dönthet a jóváhagyás megadásáról.

A módosítás a monopol jellegű tevékenységet ellátó engedélyesek (rendszerirányító, hálózati engedélyes) vonatkozásában a befolyásmentes működés biztosítása érdekében nem teszi lehetővé a más engedélyköteles villamosenergia-ipari vállalkozásban történő részesedésszerzést.

Az 55. §-hoz

A keresletoldali szabályozási intézkedéseket célzó pályázat kiírása tekintetében lásd a 7-8. §-ok indokolását.

Az 56. §-hoz

A fogyasztói vezeték fogalmának bevezetésével indokolt a hasonló körbe tartozó műszaki berendezések tekintetében előírt minőségbiztosítási rendszer kidolgozására vonatkozó kötelezettséget erre a körre is kiterjeszteni.

A törvény pontosítja a villanyszerelők nyilvántartásba vételére vonatkozó rendelkezéseket. A VET hatályos szövege a vállalkozások nyilvántartásáról rendelkezik, ugyanakkor az a szándék a villanyszerelő természetes személyek nyilvántartásba vételére irányult. A módosítás ezt a pontatlanságot helyesbíti.

Az 57. §-hoz

A törvény kiegészíti az új feladatok vonatkozásában a Kormány, illetve az érintett miniszterek részére rendelet alkotására adott felhatalmazási rendelkezéseket (VET 113. §).

Az 58. §-hoz

A VET 19. §-a az EU vonatkozó joganyagával összhangban úgy rendelkezik, hogy a megújuló, hulladékból nyert, illetve kapcsoltan termelt villamos energia támogatási rendszerét úgy kell kialakítani, hogy a költségek a fogyasztókat közvetve vagy közvetlenül egységesen terheljék. Ennek megfelelően a végrehajtást szolgáló miniszteri rendeletben úgy kell kijelölni az átvételre kötelezett engedélyesek körét, hogy teljesülhessen a fenti elv.

A VET 125. §-át módosító rendelkezések a belső villamosenergia-piacon a megújuló energiaforrásból előállított villamos energia támogatásáról szóló 2001/77/EK európai parlamenti és tanácsi irányelvben (a továbbiakban: megújuló irányelv) foglalt alapelvekkel összhangban nem kötik átadási teljesítményszinthez a támogatás nyújtását, a kiserőműnek csak a hálózatra adás műszaki feltételeit kell teljesíteni.

Az 59. §-hoz

A törvény pontosítja a VET Európai Unió jogának való megfelelési záradékát, továbbá kiegészíti a hivatkozott joganyagok felsorolását a kapcsolt energiatermelésre vonatkozó irányelvvel, valamint a megújuló irányelvvel. A törvény megállapítja a villamos energia határokon keresztül történő kereskedelme esetén alkalmazandó hálózati hozzáférési feltételekről szóló, 2003. június 26-i 1228/2003/EK európai parlamenti és tanácsi rendelet végrehajtásához szükséges rendelkezéseket.

-----STARTING---POINT---VEGE---

A 60. §-hoz

A törvény 2005. szeptember 1-jén lép hatályba.

A Ket. hatálybalépéséhez igazodva 2005. november 1-jén lépnek hatályba a VET-nek a Hivatal Ket. rendelkezéseitől eltérő eljárási lehetőségére vonatkozó szabályai.

Az irányelv 2007. július 1-jétől az elosztói engedélyes társaságok esetében is kötelezővé teszi a szervezeti és döntéshozatali szétválasztási szabályokon túl a jogi szétválasztási követelményeknek való megfelelést. A VET a fenti időponttól ennek megfelelően módosul.

A törvény által módosított rendelkezések az e §-ban megjelölt helyeken a hivatkozott rendelkezések megváltozása miatt szükségessé teszik a hivatkozások módosítását.

A 61. §-hoz

Ez a § tartalmazza a törvényhez kapcsolódó átmeneti rendelkezéseket.

A törvény 36. §-a engedélykötelessé teszi - a korábban bejelentésköteles - kiserőművek létesítését és üzemeltetését. A módosítás hatálybalépésének időpontjában már üzemelő kiserőművek részére az e §-ban meghatározott átmeneti rendelkezések egy évet biztosítanak az engedély beszerzésére. A rendelkezés nem jelent túlzott adminisztratív terhet, tekintettel arra, hogy a jogszerűen működő kiserőművek részére a Hivatal a létesítéséhez szükséges hatósági engedélyeinek bemutatásán kívül további feltételeket nem támaszt, automatikusan kiadja a VET 52/A. §-ában szabályozott egyszerűsített engedélyt.

A villamos energia termeléséről, szállításáról és szolgáltatásáról szóló 1994. évi XLVIII. törvény kötelezővé tette a villamos energia légvezetékek létesítése esetén az ingatlan-nyilvántartásba történő bejegyzést. A törvény nem rendelkezett az 1994 előtt létesített vezetékek utólagos bejegyzéséről, a vezetékeket pedig többségében jelenleg már nem létező szervezetek (pl. termelőszövetkezetek, korábbi vállalatok) létesítették, így a vezetékekre vonatkozó hatósági engedélyezési dokumentáció általában nem lelhető fel. Ennek megfelelően nagy számú 1994 előtt létesített vezeték jelenleg sincs bejegyezve az ingatlan-nyilvántartásba, amely bizonytalan helyzetet teremt mind az ingatlantulajdonosok, mind a hálózatot üzemeltető engedélyesek számára. Az ebből származó jogviták több esetben polgári peres eljárással végződtek. A törvény lehetővé teszi az elmaradások felszámolását, a jelenleg be nem jegyzett vezetékek jogi helyzetének rendezését. Az eljárást a vezetékjogi engedélyezést ellátó Magyar Műszaki Biztonsági Hivatal folytatja le, amely az ingatlantulajdonosok védelme érdekében az engedély kiadása előtt a műszaki-biztonsági követelményeknek való megfeleléshez átalakítási kötelezettséget rendelhet el.

A törvény 47. §-a szerződésszegéssé teszi az áramszolgáltatók részéről, ha nem hiteles fogyasztásmérő berendezésen keresztül szolgáltatnak. Bár az áramszolgáltatók folyamatosan végzik a fogyasztásmérő berendezések hitelesítését, illetve cseréjét, indokolt átmeneti időt biztosítani a jelenlegi engedélyeseknek arra, hogy a jogelőd szolgáltató vállalatok által létesített, a fogyasztás mérésére alkalmas, de hitelesítéssel nem rendelkező berendezéseket lecseréljék, vagy hitelesíttessék. A módosítás értelmében az áramszolgáltatók 2007. január 1-jéig teljesíthetik külön jogkövetkezmény nélkül ezt a feladatot.

A törvény 36. §-a engedélykötelessé teszi a korábban engedély nélkül, illetve bejelentés alapján működő közvetlen vezetékek és fogyasztói vezetékek létesítését, üzemeltetését és megszüntetését. A módosítás egy éves átmeneti időszakot biztosít a korábban engedély nélkül üzemelő vezetékek engedélyeztetésére. A túlzott adminisztratív terhek elkerülése érdekében azokban az esetekben, amikor a törvény hatályba lépése előtt létesített fogyasztói vezeték üzemeltetése a jogszabályoknak megfelelően történik, a fogyasztó érdekei nem sérülnek, továbbá a módosítás hatálybalépése előtt továbbadással ellátott saját létesítmény esetén nem szükséges engedélyt kérni.

Annak érdekében, hogy a jövőben villamosenergia-ellátás kizárólag a törvényben meghatározott vezetéktípusokon (közcélú, közvetlen, illetve fogyasztói vezetéken) keresztül történjen, a módosítás a jövőre nézve megszünteti a Hivatal által kiadott engedély nélküli továbbadás lehetőségét.

A módosítás a VET VIII. Tevékenységek szétválasztása című fejezetében szigorúbb szétválasztási szabályokat határoz meg, amely egyes társaságok számára átalakulási kényszert eredményez. Ezeket a társaságokat a törvényi kötelezettség végrehajtása érdekében történő átalakulások tekintetében mentesíteni szükséges az illetékfizetési kötelezettség, továbbá az áfafizetéssel kapcsolatos indokolatlan pénzmozgásokkal járó befizetési kötelezettség teljesítése alól.

Az engedélyes vállalkozásokban történő részesedésszerzések korlátozásának szigorúbb szabályozása nem érinti a törvény hatálybalépését megelőzően jogszerűen végrehajtott társasági eseményeket.

A szükséges változtatásokkal kapcsolatos jogutódlás nem általános, nem egyszerűen azt jelenti, hogy a törvény erejénél fogva a szerződésekben részes egyik fél személyében változás áll be, hanem e rendelkezést végre kell hajtani. Ugyanakkor azt is biztosítani kell, hogy mindez a közüzemi ellátás biztonságát ne veszélyeztesse. Rendelkezni kell továbbá az átviteli hálózati tevékenységhez, illetve a közüzemi nagykereskedelmi tevékenységhez közvetlenül nem kapcsolódó tevékenységeket érintő jogviszonyokról is, ugyanis a jelenlegi társaságok érintett tevékenységeivel összefüggésben létesített, de ahhoz nem szorosan kapcsolódó szerződések esetében - ilyenek lehetnek például a hálózatfejlesztést lehetővé tévő hitelek szerződései - indokolt és szükséges azt rögzíteni, hogy nem következik be automatikusan e törvény alapján a jogutódlás.

A törvény 52. §-a és részben 53. §-a olyan új követelményeket támaszt az egyes villamosenergia-ipari tevékenységek jogi személyiség szerinti, valamint döntéshozatali szétválasztása tekintetében, amely egyes esetekben átalakulást, valamely engedélyköteles tevékenység más vállalatba való telepítését, és az ehhez szükséges szerződésmódosításokat, a vagyonátadás technikai lebonyolítását és az engedélyek megfelelő módosítását valamint üzletszabályzatok és egyes belső szabályzatok módosítását valamint hatósági jóváhagyatását kívánja meg.

A törvény 52. §-ában meghatározottak alapján megszűnik az a lehetőség, hogy ugyanazon vállalkozás végezze az átviteli tevékenységet és a közüzemi nagykereskedelmi tevékenységet. Az átviteli engedélyes a továbbiakban rendszerirányítói tevékenységet végezhet, a közüzemi nagykereskedelmi engedélyes tevékenységtől azonban jogi személyiség szerint el kell különíteni. A jogi személyiség szerinti szétválasztás során az átviteli engedélyes tevékenység végzésére létrehozott elkülönült vállalkozás tulajdonába kell adni a tevékenység ellátásához szükséges eszközöket, mivel átviteli engedélyt a végrehajtási rendelet vonatkozó rendelkezése értelmében kizárólag olyan vállalkozás kaphat, amely az átviteli hálózat meghatározott részének tulajdonosa. Az ilyen, alapvetően az átviteli hálózat eszközállományának apportálását előíró szabályozási megoldás jogharmonizációs követelmények teljesítéséhez nem szükséges, miközben annak gyakorlati megvalósítása alapjaiban veszélyeztetné a közüzemi ellátás biztonsága szempontjából alapvető jelentőségű közüzemi nagykereskedelmi engedélyes tevékenységét, gazdasági értelemben vett működőképességét, és így végső soron a közüzemi ellátás biztosítását is.

A releváns közösségi jogi követelményeket tartalmazó jogforrás, vagyis a villamos energia belső piacának közös szabályairól és a 96/92/EK irányelv hatályon kívül helyezéséről szóló 2003./54/EK irányelv 10. cikke kifejezetten rögzíti, hogy a jogi személyiség szerinti és és a döntéshozatali - szétválasztás irányelvi követelménye nem írja elő azt, hogy a tagállamok az átviteli hálózat eszközeinek átruházására kötelezzék a vertikálisan integrált vállalatcsoportot vagy annak valamely tagját.

Az irányelv (10) preambulumbekezdése alapján ráadásul a közösségi jogalkotó inkább kivételesnek tekintette azt az esetet, amikor az eszközállomány a TSO tulajdonába kerül, mivel kifejezetten rendelkezett arról, hogy akár ilyen formában is megvalósítható az irányelvi követelményrendszer.

A TSO megvalósítására vonatkozó, és az eszközátruházás szükségtelenségét hangsúlyozó rendelkezések nem szerepeltek az irányelv eredeti tervezeteiben, azokat a tagállamok képviselői - a Tanács - illesztette a szövegbe. Ez is egyértelműen mutatja, hogy a tagállamok többsége a TSO olyan megvalósítását - megvalósíthatóságát - szorgalmazta az EU döntéshozatali eljárásában, ami alapján nem kell az átviteli hálózatot üzemeltető leányvállalat tulajdonába adni az átviteli hálózat eszközeit.

Az Európai Unió vonatkozó közösségi joganyaga tehát hangsúlyosan és egyértelműen úgy foglal állást abban a kérdésben, hogy a tagállamoknak a TSO tulajdonába kell-e adniuk az átviteli hálózat eszközeit, vagy elegendő az, ha az eszközök a vertikálisan integrált vállalatcsoport tulajdonában állnak, miközben vagyonkezelési vagy tartós bérleti szerződés keretében biztosított a hálózat TSO általi üzemeltetése, hogy erről a tagállamok szabadon dönthetnek.

A közüzemi nagykereskedelmi engedélyes gyakorlati működése szempontjából az eszközöknek egy másik gazdálkodó szervezet számára történő tulajdonba adása azzal a következménnyel jár, hogy az engedélyes napi működése kerülhet veszélybe, mivel a tulajdonosi szétválasztás keretei között feladatai legjobb esetben is egy pénzügyi holding feladataivá alakulnának át azzal a megszorítással, hogy elveszíteni a hitelfelvevő képességét eszközök hiányában. A közüzemi nagykereskedelmi engedélyes napi működésének veszélybe kerülése pedig értelemszerűen negatív hatást gyakorol a közüzemi ellátás biztonságára is. Ezért technikai megoldások miatt nem lehet indokolt olyan helyzetet teremteni, amely kérdésessé és kétségessé teszi a közüzemi nagykereskedelmi engedélye közüzemben betöltött szerepének megfelelő ellátását a hatályos jogszabályok szerinti tartalommal.

A módosítással a közösségi jogi követelményekkel összhangban álló, és a közüzemi ellátás biztonságát nem veszélyeztető szabályozási megoldás jön létre oly módon, hogy az átviteli engedélyesi tevékenység ellátásához nem szükséges meghatározott mennyiségű hálózatnak vagy hálózatrésznek az átviteli engedélyes tulajdonában állnia, elegendő, ha azok üzemeltetésére egyéb jogcímen jogosult.

A 62. §-hoz

A Ket. 2005. november 1-jén lép hatályba, a Hivatal eljárására a hatálybalépés napjától a Ket. rendelkezései lesznek irányadóak. A Ket. lehetőséget ad a rendelkezéseitől való eltérésre, amelyet e § szabályoz a Hivatal eljárása tekintetében.

A Hivatal eljárása (különösen az engedélyezési és felügyeleti tevékenysége) során összetett, gyakran nagy terjedelmű kérelmeket és a hozzá tartozó mellékleteket tekint át, emiatt a Ket-ben meghatározott szabályok alapján a VET hosszabb határidőket állapít meg a megalapozott hatósági eljárás biztosítása érdekében.

A Hivatal szakmai függetlensége érdekében, az irányelvvel összhangban, a VET korlátozza a felügyeleti szerv eljárási lehetőségeit.

Túlhaladottá vált az a korábbi gyakorlat, hogy a Hivatal közérdekű határozatait a Gazdasági és Közlekedési Minisztérium hivatalos lapjában kell közzétenni. Ennél megfelelőbb az internetes honlap és a saját lap, vagy más megfelelő mód megjelölése. A részletszabályok megalkotására a törvény a Kormányt hatalmazza fel, amelynek keretében lehetővé kell tenni, hogy a Hivatal az érintettek számára hozzáférhető megfelelő módon tegye közzé a határozatait.

A 63. §-hoz

A törvény 2007. július 1-jén hatályba lépő rendelkezése az irányelvvel összhangban megszünteti azt a lehetőséget, hogy elosztó hálózati engedélyes társaság más engedélyköteles villamosenergia-ipari tevékenységet folytasson.

A 64. §-hoz

E § tartalmazza a módosuló, a törvény által érintett VET rendelkezések, valamint az egyes bekezdéseket korábban módosító más jogszabályokban foglalt rendelkezések hatályon kívül helyezését.

Az irányelvvel összhangban a törvény az ártörvény módosításán keresztül utólagos árfelügyeleti hatósági hatáskört ad Hivatalnak, az árelőkészítő tevékenysége által érintett hatósági árak tekintetében.

A törvény megteremti az átviteli hálózati rendszerirányító kialakításának lehetőségét, ezzel összhangban a miniszter energiaellátás-biztosági szempontú felügyeleti jogának biztosítása érdekében módosítani szükséges az állam tulajdonában lévő vállalkozói vagyon értékesítéséről szóló 1995. évi XXXIX. törvény mellékletét, kiterjesztve az ún. aranyrészvény kialakításának lehetőségét a rendszerirányító társaságra.