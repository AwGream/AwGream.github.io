2000. évi CXXXI. törvény indokolása

a helyi önkormányzatok címzett és céltámogatással folyamatban lévő egyes beruházásainak befejezése érdekében szükséges törvénymódosításokról

-----STARTING---POINT---ALTALANOS--- 

A helyi önkormányzatokról szóló 1990. évi LXV. törvény, valamint a helyi önkormányzatok címzett és céltámogatási rendszeréről szóló 1992. évi LXXXIX. törvény alapján 9 éve - 1991. óta - van lehetőség a helyi önkormányzati beruházások címzett és céltámogatással történő megvalósítására.

Az önkormányzatok az elmúlt 9 évben megkezdett beruházások nagy részét befejezték. Akadnak azonban olyan beruházások is, melyek az önkormányzatok által tervezett időben nem valósultak meg. E „torzó” beruházások néhány címzett támogatással megvalósuló kórház rekonstrukciónál, illetve 207 db céltámogatással megvalósuló szennyvíz beruházásnál (mely 144 önkormányzatot érint) jellemzőek.

E problémák okai a következőkben foglalhatók össze:

- e beruházások alapvetően nagy költségigényűek, ezért az árváltozások hatása jelentős;

- az egészségügyi ágazat rekonstrukcióira általában véve jellemző a rendkívül magas orvos technológiai igény, melyek többsége importból származik, ahol az árfolyamváltozások hatása is megjelenik; emellett a már folyamatban lévő rekonstrukciók esetében is alkalmazni kell az egészségügyi minimumfeltételekre vonatkozó jogszabályokat;

- a céltámogatással megvalósuló beruházások elhúzódásának leggyakoribb oka, hogy egyes önkormányzatok nem tudják biztosítani a céltámogatás igénybe vételéhez szükséges saját erőt.

Az előzőekben említett beruházások csak akkor helyezhetőek reálisan üzembe, ha a befejezéshez a központi költségvetés segítséget nyújt az érintett önkormányzatoknak.

A központi segítségnyújtás fedezetét a Belügyminisztérium, illetőleg a Környezetvédelmi Minisztérium költségvetéséből (a Környezetvédelmi Alap Célelőirányzat terhére) lehet biztosítani.

A jelen törvény a Belügyminisztérium költségvetéséből biztosítható források e célra történő felhasználásának a feltételeit kívánja megteremteni.

-----STARTING---POINT---RESZLETES---

A helyi önkormányzatok 2000. június 30-ig 3.528 millió forint összegű címzett és céltámogatást fizettek vissza. Ezen összegből:·520 millió forint fordítható a címzett támogatással megvalósuló kórház rekonstrukciók befejezésére (ebből a Baranya Megyei Kórház 200 millió forint, a Pápai Gróf Esterházy Kórház 320 millió forint összegű többlettámogatásra jogosult); 3.008 millió forint fordítható - egyszeri rendkívüli intézkedésként - a céltámogatással folyamatban lévő beruházások befejezésére.

Ezen előirányzat felhasználása során meg kell vizsgálni az önkormányzat pénzügyi lehetőségeit (hitelfelvétel, stb), valamint a beruházás befejezéséhez szükséges forrásigény indokoltságát, a beruházás gazdasági és műszaki követelményekkel való összhangját. E kérdések vizsgálata és a támogatási javaslat kialakítása a Belügyminisztérium által koordinált tárcaközi bizottság feladata, melynek további tagjai a Közlekedési és Vízügyi Minisztérium, a Környezetvédelmi Minisztérium és a Pénzügyminisztérium.

Az előirányzat felhasználásáról a belügyminiszter dönt. Támogatásra az önkormányzat abban az esetben jogosult, ha hozzájárul ahhoz, hogy a felhasználás törvényességét és a megvalósítás eredményességét a belügyminiszter által kirendelt biztos ellenőrizze.

Az előirányzat 2001. évben használható fel.

A törvény elfogadásával 2000-ben és 2001-ben nem kerül sor céltámogatási kiegészítő jegyzék közzétételére.

-----STARTING---POINT---VEGE---