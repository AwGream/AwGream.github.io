2017. évi CXCI. törvény indokolása

a pénzügyi közvetítőrendszer hatósági felügyeletét érintő egyes törvények módosításáról

-----STARTING---POINT---ALTALANOS--- 

A szabályozás célja, hogy megteremtse a jogszabályi hátteret a Magyar Nemzeti Banknak (a továbbiakban: MNB) a Magyar Nemzeti Bankról 2013. évi CXXXIX. törvényben (a továbbiakban: MNBtv.) meghatározott pénzügyi közvetítőrendszer hatósági felügyeletével összefüggő eljárásainak az általános közigazgatási rendtartásról szóló 2016. évi CL. törvény (a továbbiakban: Ákr.) hatálya alól történő kikerülése vonatkozásában.

-----STARTING---POINT---RESZLETES---

Az 1-2. §-hoz

Az MNBtv.) módosításaival kialakítandó sajátos eljárásrend miatt szükséges a rendelkezés hatályon kívül helyezése.

A 3. §-hoz

Az MNBtv. módosítása miatt szükséges az MNBtv.-re mutató hivatkozás módosítása.

A 4-6. §-hoz

A pénzügyi közvetítő rendszer kiemelt fontossága és védelme miatt, valamint az ágazati sajátosságokból fakadóan szükséges az MNB hatósági hatáskörébe tartozó ügyekben nagyobb teret biztosítani az ágazati szabályozásnak. A terület szigorú szabályozottságára tekintettel az Ákr-nek az általánosság minimumára törekedő szabályozása nehezen lenne alkalmazható az MNB eljárásaiban. Ilyen sajátosságok például az ügyfelek speciális jellege, az eljárások bonyolultsága, hosszabb eljárási határidők vagy a végrehajtás kérdései. A módosított MNBtv. 46. § (1) bekezdése pontosan meghatározza azokat az ügyfajtákat, amelyekben szükséges a részletes ágazati szabályozás.

Az MNB hatósági eljárásaira vonatkozó szabályozás logikája a módosítások által fordított lesz. Az MNBtv. 46. § (2) bekezdése erre tekintettel sorolja fel az Ákr. azon szabályait, melyeket alkalmazni kell az (1) bekezdésben meghatározott eljárásokban. Ez a megoldás egyértelműsíti, hogy melyek az Ákr.-nek azon eljárás semleges szabályai, amelyekhez képest nem szükséges további ágazati szabályozás megalkotása, és hogy az eljárásokban az Ákr. ezen szabályait alkalmazni kell. Ezzel elősegítendő, hogy a hatóság és az ügyfelek számára könnyen meghatározható legyen az alkalmazandó norma. A visszautasítás szabályait az MNBtv. 46. § (3) bekezdésében foglalt eltérésekkel együtt kell alkalmazni.

Az MNB pénzügyi közvetítő rendszer felügyelete jogkörében végzett felügyeleti ellenőrzési tevékenysége az MNBtv. 48. § (1) bekezdésében e) pontként külön nevesítésre kerül.

Az ügyfél hivatalbóli eljárásban való adatszolgáltatási kötelezettségére vonatkozó, MNB specifikus szabályok beiktatása indokolt (a jelenlegi piacfelügyeleti eljárásokban alkalmazott szabályokat alapul véve). Adatvédelem tekintetében szükséges rögzíteni, hogy a tényállás tisztázásához milyen személyes vagy védett adatokat kell szolgáltatnia az ügyfeleknek és az eljárásban közreműködő személyeknek. Az MNB eljárásaiban a bank- vagy biztosítási titok, illetve az általuk vezetett számlák tulajdonosainak személyes adatai gyakran felmerülhetnek a tényállástisztázás körében.

A kérelem előterjesztésének körében fontos kiemelni, hogy a személyes és a kormányablaknál történő előterjesztés kizárt, az adott ügytípusok tekintetében a külön törvények tartalmazzák a kérelem tartalmi elemeit és a benyújtandó mellékleteket.

Az ügyintézési határidő tekintetében az MNB eljárása egyrészről hosszabb, másrészről szemben az Ákr. bruttó eljárási időtartamával több eljárási cselekmény időtartamát nem számítja bele az ügyintézési határidőbe. A hiánypótlás ideje is hosszabb az Ákr.-hez képest. Ennek oka, hogy az MNB eljárásai jóval bonyolultabbak az átlagos hatósági eljárásokhoz képest. Ezen felül mivel az ügyintézési határidő tekintetében nem kell alkalmazni az Ákr. szabályait ezért a törvény tartalmazza a határidő számításra vonatkozó egyéb szabályokat is. Különbség továbbá, hogy az MNBtv.-ben rögzítésre kerül - a hatályos szabályozásnak megfelelően - hogy az ügyintézési határidő a hiánypótlás befejezésétől kezdődik, összhangban az uniós jogi előírásokkal.

Az eljárás szünetelésére, felfüggesztésére és megszüntetésére vonatkozó szabályok esetében is az MNBtv. szabályai alkalmazandóak, nem az Ákr.-é. Az eljárások bonyolultságára, összetettségére és súlyára tekintettel az Ákr.-hez képest indokoltabb ezen szabályokat részletesebben meghatározni.

A kizárási szabályok tekintetében a törvény szubjektív okot határoz meg az eljárási résztvevők kizárására. Továbbá tartalmazza a kizárás bejelentésére, elbírálására és a fennállta esetére követendő szabályokat.

A törvény az iratbetekintési jog tekintetében határoz meg szabályokat úgy, hogy a jelenleg hatályos piacfelügyeleti szabályokat áthelyezi a közös rendelkezések közé. Az iratbetekintési jog korlátozásának legfőbb oka, hogy az MNB eljárása során általában az iratok üzleti-, bank- vagy biztosítási titkokat tartalmaznak, ezért kérelemre az MNB elrendelheti, hogy a másolat- vagy kivonatkészítés jogát, illetve az iratbetekintési jogot csak képviselő útján lehet gyakorolni. Természetesen az iratbetekintési jog korlátja még a tényállás tisztázásának védelme is, amennyiben az ügy iratainak ügyfél vagy egyéb résztvevő általi megismerése veszélyeztetné a bizonyítás sikeres lefolytatását.

Döntésre vonatkozóan az MNBtv. az Ákr.-nél részletesebben tartalmazza annak tartalmát, bizonyos esetekben van lehetőség egyszerűsített döntés meghozatalára is. A döntések írásba foglalásának szabályait is tartalmazza. A véglegesség tekintetében az Ákr. szabályait kell alkalmazni.

Az Ákr.-ben szabályozott biztosítási intézkedés, ideiglenes biztosítási intézkedés köréhez képest az MNBtv.-ben eddig a piacfelügyeleti eljárás tekintetében, a törvényben vázoltak pedig egységesen minden jogérvényesítési eljárás tekintetében irányadó módon szélesebb esetkört és az MNB működéséhez jobban illeszkedő eszköztárt határoznak meg. Az MNB pénzügyi szervezetek és piacok feletti felügyeleti jogköréből adódóan szükséges az MNB részére vészhelyzetekben szélesebb mozgásteret biztosítani a követelések körét illetően, és a működéséhez illeszkedő eszköztárt meghatározni.

A törvényben megjelenő az ideiglenes intézkedés más hatókörű, mint az Ákr.-ben szabályozott intézmény. Az Ákr.-ben szabályozott ideiglenes intézkedés alapvetően olyan, közvetlenül a kárelhárításhoz szükséges lépéseket ölel fel, amik az adott hatóság vagy akár más hatóság jogkörébe tartozna, de a kárelhárítás miatt okvetlenül szükségesek. Az MNBtv.-ben szabályozott jogintézmény ezzel szemben speciális intézkedések sorát hívja fel, hiszen az ágazati jogszabályokban megbúvó, adott esetben elsődlegesen nem kárelhárító jellegű intézkedések is alkalmazhatóak, figyelembe véve az ágazati sajátosságokat. Ez messzemenőkig indokolható és szükséges lehet a pénzügyi szervezeteket illetően. Megjegyzendő emellett, hogy a rendelkezés a hatályos MNBtv. részét képezi, azonban indokolt annak az MNBtv. közös eljárási szabályai közé való beemelése.

A kézbesítésre és a döntés közlésére vonatkozó szabályok tekintetében, az Ákr.-hez képest eltérés a saját kézbesítés szabályai, valamint a hirdetményi közlés esetén a nagy számú ügyfelekkel járó eljárásokra szabályozott esetek. Ez összhangban áll az ágazati sajátosságokkal, mivel gyakoriak az MNB hatáskörébe tartozó ügyekben.

Tekintettel arra, hogy a pénzügyi közvetítő rendszer résztvevőivel szembeni végrehajtási intézkedések az egész gazdaságra is kihatással lehetnek, ezért az Ákr. végrehajtási szabályai alapvetően nem alkalmazhatóak csupán az eljárási bírságok és díjak behajtására. A prudens működés fenntartása miatt szükséges az MNB bizonyos döntései elleni közigazgatási perben az azonnali jogvédelem kizárása. Az MNB saját hatáskörben, ha indokoltnak tartja és a pénzügyi közvetítőrendszer prudens működését nem veszélyezteti dönthet úgy, hogy a döntés végrehajtását felfüggeszti erre irányuló kérelem nélkül a bíróság jogerős döntéséig.

A jogorvoslati jog tekintetében az Ákr. szabályai kell alkalmazni a fellebbezés és a felügyeleti intézkedés kivételével, ezek az eljárások az MNB esetében felettes szerv hiányában nem értelmezhetőek. A bíróság megváltoztatási jogkörének kizárása a Kp. szabályaitól való eltérés miatt szükséges. A döntés végrehajtásának felfüggesztése esetén az önkéntes teljesítés esetén utólag nem érvényesíthető a közhatalommal okozott kárfelelősség.

Az MNB által lefolytatott ügyek bonyolultságára és súlyára tekintettel szükséges ügytípusonként meghatározni az ügyintézési határidő meghosszabbításának lehetőségét, hosszát és számát.

Indokolt kiterjeszteni a témavizsgálatra is a vizsgálati jelentés elkészítésének mellőzésére vonatkozó esetet. Továbbá szükséges rögzíteni, hogy az MNB jogszabálysértés megállapításának hiányában az ellenőrzési eljárást megszünteti.

Mind a jelenleg hatályos jogszabályi környezetben létező, mind az Ákr.-ben szereplő jogintézmény a hatósági eljárás mellett a hatósági ellenőrzés. Az Ákr. azonban a jelenlegi szabályozástól eltér a hatósági ellenőrzés lezárása tekintetében, ugyanis jogsértés megállapítása esetén kötelezővé teszi a hatósági eljárás megindítását. Az MNB a felügyeleti ellenőrzésre vonatkozó javaslatában a jelenlegi szabályozáshoz hasonló módon biztosítani kívánja, hogy jogszabályban vagy hatósági döntésben foglalt előírások megsértése esetén legyen lehetőség az egyszerűsített szabályok alkalmazásával járó ellenőrzés egyszerűsített módon történő lezárására, amennyiben az előírások megsértése megfelelő garanciák mellett ilyen módon is orvosolható. Az MNB által javasolt megoldás összhangban van a bürokráciacsökkentéssel kapcsolatos általános jogpolitikai elvekkel, valamint egyszerűségénél, átláthatóságánál, gyorsaságánál és hatékonyságánál fogva egyszerre szolgálja az ügyfelek és a hatóság érdekeit.

Szükséges továbbá azon hatályos szabályok hatályon kívül helyezése az MNBtv.-ben, amelyek általános eljárási szabályként újra megállapításra kerülnek, elkerülve ezzel a párhuzamos szabályozást egy törvényen belül.

A 7-10. §-hoz

Az MNBtv. módosításaival kialakítandó sajátos eljárásrend miatt szükséges a rendelkezés hatályon kívül helyezése.

A 11. §-hoz

Az Ákr. tárgyi hatályának módosítását az indokolja, hogy a pénzügyi közvetítőrendszer hatékony hatósági felügyeletének biztosítása érdekében az MNB eljárásai ún. kivett eljárásként kerüljenek rögzítésre, ezáltal nagyobb mozgásteret biztosítson a szabályozás a pénzügyi szektor prudens működésének biztosításához.

A 12-14. §-hoz

Az MNBtv. módosítása miatt szükséges, hogy a párhuzamos módosító rendelkezések ne lépjenek hatályba, mivel jelen törvény elvégzi az MNBtv. Ákr. és Kp. szempontú felülvizsgálatát, és a sajátos eljárásrend kialakítását.

-----STARTING---POINT---VEGE---

A 15. §-hoz

Hatályba léptető rendelkezések.