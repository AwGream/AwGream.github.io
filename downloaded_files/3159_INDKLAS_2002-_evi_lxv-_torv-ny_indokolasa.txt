2002. évi LXV. törvény indokolása

az Adó- és Pénzügyi Ellenőrzési Hivatalról

-----STARTING---POINT---ALTALANOS--- 

Az Adó- és Pénzügyi Ellenőrzési Hivatalt (a továbbiakban: APEH) 1987-ben Minisztertanácsi rendelet hozta létre, amelyet 1991-től kormányrendelet váltott fel. Az 55/1991. (IV. 11.) Korm. rendelet (a továbbiakban: Kormányrendelet) a legmagasabb szintű jogi norma, ami az APEH-ról szól, ide nem értve az Adó- és Pénzügyi Ellenőrzési Hivatal egyes feladatairól szóló 1998. évi XCIII. törvényt (a továbbiakban: APEH tv.), amely szinte kizárólag az APEH nyomozó hatóságáról rendelkezik. A Kormányrendelet ezzel szemben egy tipikus szervezeti norma, amely elsődlegesen az APEH jogállásával, feladataival és szervezetével foglalkozik. A törvény és a Kormányrendelet tehát nem a klasszikus kétszintű szabályozást valósítja meg, mert az APEH tv. alig tartalmaz az APEH egészére vonatkozó rendelkezéseket, a Kormányrendelet pedig nem szabályozza az APEH bűnüldözési tevékenységét.

Az APEH országos hatáskörű, alkalmazottainak létszámát tekintve pedig a legjelentősebb államigazgatási szerv, ezért a szervezetére vonatkozó normákat törvényi szinten indokolt rendezni. Törvényi szintű szabályozást követel a jogállamiság alkotmányos elvének az adóztatás területén való maradéktalan érvényesülése is. Az APEH feladata, hogy az adójogszabályoknak maradéktalanul érvényt szerezzen, biztosítva ezzel az arányos közteherviselés elvének megvalósulását. Ezért nem engedhető meg, hogy az adóhatóság szervezete, vezetése és működése a politikai váltógazdaság által befolyásolható legyen. Az APEH politikától független, szigorú szakmai működését garantáló, stabil törvényi szabályozásra van szükség. Ennek a szervezetet érintő normáit fogalmazza meg a törvény, amely mellett említést érdemel az adózás rendjének az adócsomagban szereplő módosítása is. Az adózás rendjének módosítása szintén a szigorú szakmai működés biztosítása érdekében újraszabályozza a pénzügyminiszternek az adóhatóság működése feletti felügyeleti jogosítványait és szabályozza az ellenőrzésre kiválasztás szempontrendszerét.

A törvény az APEH Bűnügyi Igazgatóságára vonatkozó rendelkezéseket nem tartalmaz, tekintettel arra, hogy a nyomozó hatóságról külön törvényjavaslat készült.

-----STARTING---POINT---RESZLETES---

Az 1. §-hoz

A törvény rögzíti az Adó- és Pénzügyi Ellenőrzési Hivatal, valamint a területi szervek (megyei igazgatóságok) jogállását. A jövőben mind az APEH, mind a területi szervek önálló jogi személyiséggel rendelkeznek. A jogi személyiség elnyerésével az igazgatóságok a polgári jog alanyaivá válnak, a polgári perben félként vehetnek részt, vagyis perelhetnek, illetve az APEH-től függetlenül perelhetők, a képviseletre jogosító meghatalmazás kiadása nélkül. A területi szervek félként vehetnek részt különösen a közigazgatási jogkörben okozott kár megtérítése iránt indított perekben, a végrehajtási igényperben és a szerződéskötések körében.

Az önálló jogi személyiség megteremti az adóhatóság költségvetési gazdálkodási rendje átláthatóbbá tételének lehetőségét is. Ehhez a törvény megváltoztatja a területi szervek jelenlegi költségvetési szervek struktúráján belül elhelyezett státuszát. Az államháztartás működési rendjéről szóló 217/1998. (XII. 30.) Korm. rendelet 15. § (1) bekezdésében szereplő csoportosítás ismérveinek megfelelően a törvény 1. §-ának (3) bekezdése rögzíti, hogy az APEH területi szerve részben önállóan gazdálkodó, részjogkörrel rendelkező költségvetési szerv.

A 2. §-hoz

E szakasz határozza meg az APEH feladatait, melyek közül leglényegesebb az államháztartás bevételeit garantáló adóztatási tevékenység, melybe beletartozik az adó megállapítása, beszedése, nyilvántartása, végrehajtása, visszatérítése, kiutalása és ellenőrzése, valamint az ezzel kapcsolatosan teljesített adatfeldolgozás, illetve adattovábbítás.

A csődeljárásról, a felszámolási eljárásról és a végelszámolásról szóló 1991. évi XLIX. törvény - 1996. évi módosításával bevezetett - 80. §-ának (1) bekezdésén alapul az APEH azon jogosítványa, hogy a felszámolási- és a végelszámolási eljárásokban a központi költségvetést, az elkülönített állami pénzalapokat, illetve a Nyugdíjbiztosítási és az Egészségbiztosítási Alapot megillető követelésről lemondhat, ideértve annak engedményezését is.

Az 55/1991. (IV. 11.) Korm. rendelet 1998-as módosítása az APEH engedményezési jogkörét szűkítette annak előírásával, hogy az APEH által képviselt követelések engedményese kizárólag a Magyar Követeléskezelő Részvénytársaság (a továbbiakban: MKK Rt.) lehet. A felszámolási eljárásokba befagyott adóköveteléseknek az adóbevételek szempontjából minél kedvezőbb engedményezésének biztosítása érdekében a törvény - megszűntetve az MKK Rt. kizárólagos engedményesi státuszát - előírja, hogy az APEH engedményezési jogát kizárólag pályáztatás útján gyakorolhatja.

A 3. §-hoz

A törvény rögzíti az APEH szervezeti felépítését, meghatározza a központi és területi szerveket. A megyei illetve fővárosi igazgatóságok - az adózás rendjéről szóló 1990. évi XCI. törvényben (a továbbiakban: Art.) meghatározott - általános illetékességi okok alapján látják el az adóztatási feladatokat. Az APEH Pest Megyei és Fővárosi Kiemelt Adózóinak Igazgatósága ezzel szemben speciális illetékességi szabályok alapján jár el. E területi szerv alá tartoznak azok a Pest megye, illetve Budapest területén működő adózók, akik megfelelnek a szintén az Art-ben meghatározott feltételeknek, kiemelt költségvetési kapcsolatokkal rendelkeznek, illetve akiknek ellenőrzéséhez a tevékenységhez igazodó, speciális szakértelem szükséges.

Az APEH a legnagyobb adatállománnyal rendelkező közigazgatási szerv, ezért külön szervezeti egység, az APEH-SZTADI végzi az adatok összegyűjtését, tárolását, illetőleg egyes adatfeldolgozásokat.

Az APEH mintegy 13 ezer alkalmazottat foglalkoztat, mely személyi állomány képzése, továbbképzése szervezett rendben kell, hogy történjék. E feladatot 2000-től az Oktatási Igazgatóság látja el.

A 4. §-hoz

A törvény rendezi a szervezeten belüli felügyeleti, irányítási viszonyokat, és a hatósági eljárásra vonatkozóan meghatározza a felettes szervek rendszerét. Ennek értelmében a hatályos szabályozáshoz képest nem változik a jogorvoslati fórumrendszer, első fokon a megyei (fővárosi) igazgatóságok, másodfokon a Központi Hivatal jár el, melynek döntésével kapcsolatban jogszabálysértés esetén rendkívüli jogorvoslatként az APEH elnöke tehet felügyeleti intézkedést.

Az 5-8. §-hoz

A törvény rögzíti az APEH vezetők kinevezésének szakmai feltételeit, illetve a vezetői megbízatás időtartamát. A szakmai követelmények között a szakirányú felsőfokú végzettség mellett a közigazgatási és vezető gyakorlat is szerepel, mely a vezetési feladatok megfelelő szakmai színvonalon történő ellátását hivatott biztosítani.

Az APEH elnökét a jövőben is a pénzügyminiszter nevezi ki. Az APEH elnökének kinevezése határozatlan időtartamra szól, amely biztosítja a szakmai kontinuitást, az adóhatóság működésének stabilitását, a politikai váltógazdálkodástól való függetlenedését. Az elnök az államtitkári juttatások teljes körére jogosult.

Az APEH elnökhelyetteseit és gazdasági vezetőjét a pénzügyminiszter az elnök javaslatára nevezi ki. A munkáltatói jogokat az elnökhelyettesek felett - az egyszemélyi vezetés felelősségének növelése érdekében - az elnök gyakorolja, a kinevezés és a felmentés kivételével. Az elnökhelyetteseknél szintén kritérium a közigazgatási gyakorlat, mely alól az informatikai elnökhelyettes kivétel, aki olyan területet felügyel, melyhez a szükséges gyakorlat nem kizárólag, sőt alapvetően nem a közigazgatásban szerezhető meg.

-----STARTING---POINT---VEGE---

A 9. §-hoz

A módosítás a törvény hatálybalépésének 2003. január 1-jét jelöli meg, s rendelkezik az ennek kapcsán szükségessé váló hatályon kívül helyezésekről, valamint az önálló jogi személlyé váló megyei (fővárosi) igazgatóságok jogutódlásáról.