2015. évi LXXII. törvény indokolása

Magyarország 2016. évi központi költségvetésének megalapozásáról

-----STARTING---POINT---ALTALANOS---

Általános indokolás

Az államháztartásról szóló 2011. évi CXCV. törvény (a továbbiakban: Áht.) 22. § (5) bekezdése alapján a Kormány a központi költségvetésről szóló törvényjavaslatban foglaltak megalapozásához szükséges törvénymódosításokat tartalmazó törvényjavaslatot készít, amelyet úgy nyújt be az Országgyűlésnek, hogy az a központi költségvetésről szóló törvénnyel legalább egyidejűleg hatályba lépjen. A törvény a központi költségvetésről szóló törvény foglaltak megalapozásához szükséges törvénymódosításokat tartalmazza.

-----STARTING---POINT---RESZLETES---

Részletes indokolás

Az 1-13. §-hoz

Annak érdekében, hogy az államadósság csökkentésével összefüggő szabályok ugyanazon törvényben kerüljenek megállapításra, a rendelkezés a Magyarország gazdasági stabilitásáról szóló 2011. évi CXCIV. törvényben (a továbbiakban: Gst.) helyezi el az államadósság-mutató számításával kapcsolatos fogalom-meghatározásokat és a központi költségvetés tervezésére vonatkozó, a kormányzati szektor egyenlegének meghatározásával összefüggő követelményeket az államháztartásról szóló 2011. évi CXCV. törvény (a továbbiakban Áht.) e rendelkezéseinek egyidejű hatályon kívül helyezésével.

A Gst. 4. § (2) bekezdésében rögzített szabály alapján az államadósság nominális értéke az infláció és a reál GDP növekedési ütemének fele közötti különbségnek megfelelő mértékben nőhet egy adott költségvetési évben. Ez az adósságképlet megfelelt annak a helyzetnek, amelyben született, amikor is a gazdaság teljesítménye jóval gyengébb, az infláció mértéke pedig jóval magasabb volt. A magyar gazdaságban azonban korszakváltás történt: a várakozásokat is meghaladó gazdasági növekedés és a nagyon alacsony infláció időszaka köszöntött be. Ilyen körülmények között a szabályból következő hiány olyan egyenlegjavulást kívánna, amely a nemzetgazdaság teljesítőképességét indokolatlanul visszafogná és számos egyéb negatív következménnyel járna. Ezért annak új, az Alaptörvénnyel összhangban álló meghatározása indokolt.

A módosítás által a korábbi szabály csak a jegybank (3%-os) inflációs célját meghaladó pénzromlás és 3% feletti gazdasági növekedés esetén marad hatályban. Egyéb más esetben legalább 0,1%pontos csökkenést kellene elérni. Ez nem jelenti azt, hogy az adósságmutató csökkenése ennél ne lehetne nagyobb, sőt ennél jóval nagyobb mértékű csökkenésre kerül sor az államháztartási törvényben előírt szabály, a középtávú költségvetési hiánycél elérése által.

Az államháztartás finanszírozásával és az adósságkezeléssel kapcsolatos, stratégiai jelentőségű adatok részletes, ügylet szintű analitikája - addig az időpontig, amíg azok alapján finanszírozási ügylet várható -, az adósság kezelésének külső befolyástól mentes ellátása érdekében nem ismerhető meg, tekintettel arra, hogy a felelős költségvetési gazdálkodás érdekében a lehető legkisebb költséggel és elfogadható kockázatok vállalásával történő finanszírozás elérése a kívánatos. A finanszírozási terv teljes körű megismerhetősége a piacot olyan, üzleti titoknak minősülő információ birtokába juttatja, amely a lehető legalacsonyabb költségen történő finanszírozást veszélyezteti, piacbefolyásolást eredményezhet, és aránytalan érdeksérelemmel járna az állam pénzügyi érdekei tekintetében. A rendelkezés ugyanakkor továbbra is biztosítaná, hogy a nyilvánosság az államadósság alakulásáról és a finanszírozási tervről és stratégiáról összevont tájékoztatást kapjon.

A módosítás emellett korlátozza azoknak a költségvetési tervezés során keletkezett adatoknak a nyilvánosságát is, amelyeket a Kormány a központi költségvetésről szóló törvény Országgyűlés számára történő benyújtásakor nem hoz nyilvánosságra. Ezek olyan, a tervezés folyamata során keletkező háttérszámítások, tervezési adatok, amelyek nyilvánosságra hozatala mind a külső befolyástól mentes tervezést, mind pedig az ország pénzügyi és gazdasági érdekeit veszélyeztetnék. A módosítás lehetővé teszi ugyanakkor, hogy az államháztartásért felelős miniszter engedélyével ezen adatok megismerhetők legyenek, ha a korlátozást megalapozó körülmények nem állnak fenn.

Generális szabályozás helyett kizárólag meghatározott ideig teszi lehetővé a Stabilitási Megtakarítási Számlára befizetett összegek tekintetében kedvezőbb adózási szabályok alkalmazását.

A Gst. kimondja, hogy Magyarországon egykulcsos társasági adó kerüljön bevezetésre. A bevezetés dátuma 2014. évben 2016. január 1-jére módosult. A költségvetés jelenlegi helyzetére figyelemmel azonban szükséges a hatályba lépés dátumának módosítása. Tekintettel arra, hogy a hatályos társasági adó szabályok, például a társasági adóalanyok számára elérhető adó- és adóalap-kedvezmények jelenleg is kedvező, vállalkozásbarát környezetet biztosítanak az adózók számára, az egykulcsos társasági adó későbbi bevezetése a gazdasági élet szereplői számára jelentős hátrányt nem okoz. A törvény szerint az egykulcsos társasági adó bevezetésére 2020. január 1-jével kerül sor.

A felhatalmazást az Áht.-ből a Gst.-be helyezi át a központi költségvetés tervezéséhez kapcsolódó feladatok és a makrogazdasági és költségvetési előrejelzések részletes szabályainak és azok közzétételének módjának kormányrendeleti szinten történő meghatározására vonatkozó felhatalmazást.

A Gst.-ben megállapításra kerülő, az államadósság-mutató számításával kapcsolatos egyes rendelkezésekkel párhuzamosan, hatályon kívül helyezi az Áht. ezzel megegyező tartalmú rendelkezéseit.

A 14-15. §-hoz

Fogalomhasználatot érintő szövegpontosításokat tartalmaz, valamint a központi kezelésű előirányzatokra vonatkozó szabályok egyértelműsítésére irányul.

A statisztikai állományi létszám a Központi Statisztikai Hivatal által kiadott módszertan szerint számított mutató. E módszertan szerint a statisztikai állományi létszámba a közfoglalkoztatási jogviszony keretében foglalkoztatottakat is be kell számítani, ami a költségvetési szervnél a költségvetési szerv közfeladata (alapfeladat) ellátásához szükséges létszámára vonatkozó reális számbavételt, és így az Áht.-ban az e mutatóhoz kapcsolódóan meghatározott jogkövetkezmények érvényesülését contra legem kizárja. Ennek érdekében szükséges, hogy a statisztikai állományi létszámot az Áht. a Központi Statisztikai Hivatal által kiadott módszertan szerint számított korrigált mutatóként határozza meg.

A módosítás emellett a fejezeti kezelésű előirányzatok és a központi kezelésű előirányzatok, mint az előirányzatok két típusa közötti különbséget teszi egyértelművé. A központi kezelésű előirányzatok az állam nevében beszedendő olyan költségvetési bevételek és teljesítendő olyan költségvetési kiadások elszámolására szolgálnak, amelyek központi kezelést igényelnek, e körben tehát főszabályként az az alapelv érvényesül, hogy a központi kezelés - a szabályozás, az előirányzat-módosítás és -átcsoportosítás, valamint a beszámoló jóváhagyása - az államháztartásért felelős miniszter jogköre. Ettől eddig a központi költségvetési törvény állapíthatott meg eltérést, tekintettel azonban arra, hogy az elmúlt évek központi költségvetésről szóló törvényei ilyen eltérő szabályt nem tartalmaztak és a fejezetet irányító szervek körét az államháztartásról szóló törvény végrehajtásáról szóló 368/2011. (XII. 31.) Korm. rendelet (a továbbiakban: Ávr.) 1. melléklete határozza meg egységesen, a módosítás ezt alapul véve pontosítja a hatályos szabályozást.

A 16. §-hoz

A módosítás egyértelművé teszi, hogy az autonóm államigazgatási szervek, az önálló szabályozó szervek és az Állami Számvevőszék alapító okiratát az Országgyűlés elnöke adja ki, valamint azt, hogy az alapító okirat kiadására vonatkozó hatáskör nem delegálható.

A 17-18. §-hoz

Az irányítási jogkörökre vonatkozó szabályozás pontosítására irányuló módosítás.

A 19. §-hoz

A normaszöveg értelmezését segítő jogtechnikai pontosítás.

A 20. §-hoz

Az Áht. 15. § (2) bekezdése alapján a költségvetési szervek a fejezeteken belül önálló címet alkotnak, mely szabálytól alacsonyabb jogforrási szintű jogszabály eltérést nem állapíthat meg. A központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény (a továbbiakban: Ksztv.) 72. § (2) bekezdése azonban bármely jogszabály számára eltérést enged attól a rendelkezésétől, amely szerint a központi hivatal az azt irányító miniszter által vezetett minisztérium költségvetési fejezetén belül önálló címet képez. Az Áht. és a Ksztv. között ezáltal előálló koherenciazavar csak olyan értelmezéssel oldható fel, hogy a Ksztv. szerinti jogszabály csak törvény lehet, alacsonyabb szintű jogszabály ugyanis ellentétes lenne az Áht. rendelkezésével, ami önmagában alaptörvény-ellenességhez vezetne. A koherenciazavar megszüntetése érdekében a törvény a jelenlegi kormányrendeleti szintű szabályozást emeli törvényi szintre.

A módosítás lehetővé teszi, hogy ha azt nemzetbiztonsági szempontok alátámasztják, a honvédelemért felelős miniszter által alapított költségvetési szervek ne jelenjenek meg önálló címként a központi költségvetésről szóló törvényben. Hasonló szabályozást állapít a módosítás a területileg széttagoltan működő költségvetési szervek vonatkozásában is.

A 21. §-hoz

A rendelkezés értelmezését elősegítő pontosító módosítás.

A 22. §-hoz

Az állami vagyon fejlesztése és az uniós források hatékony felhasználásának elősegítése érdekében célszerű megteremteni - a költségvetési egyenleget nem befolyásoló - rugalmasabb elszámolás lehetőségét.

A 23. §-hoz

Azon költségvetési kiadások, amelyek mértékét a jegybanki alapkamat előző évi átlaga befolyásolja, nem tervezhetőek meg pontosan, mivel sem a központi költségvetés tervezésekor, sem a központi költségvetésről szóló törvény elfogadásakor nem ismert még a jegybanki alapkamat előző évi átlaga. Tekintettel azonban arra, hogy a kifizetések teljesítése törvényi kötelezettségen alapul, aminek akkor is eleget kell tenni, ha az eredeti költségvetési kiadási előirányzat nem biztosít teljes egészében fedezetet, indokolt, hogy ezen kiadási előirányzatok előirányzat-módosítás nélkül is túlléphetőek legyenek.

A 24. §-hoz

A módosítás egyértelművé teszi, hogy a nem a Kormány irányítása alá tartozó fejezeteket érintő előirányzat-átcsoportosítás esetében nincs szükség az államháztartásért felelős miniszter hozzájárulására.

A 25. §-hoz

Annak érdekében, hogy a források felhasználásáról, annak megalapozottságáról megbízható információ álljon rendelkezésre, a törvény megteremteni annak a lehetőségét, hogy a költségvetési felügyelő kerülhessen kijelölésre azon, állami tulajdonban álló gazdasági társaságokhoz, amelyek költségvetési támogatásból megvalósuló nagy beruházási projekteket kezelnek.

A 26. §-hoz

A számviteli és vagyongazdálkodási szabályokkal való összhang megteremtése érdekében szükséges rendezni a megbízás útján meghatalmazott tulajdonosi joggyakorlóknál lévő gazdasági társaságok tőkejuttatásának rendjét.

A 27. §-hoz

A helyi önkormányzatok általában konkrét, rövidebb időtartamú feladatra vagy működési célra kapnak támogatást, és számos esetben problémát okoz a támogatás felhasználásának időtartama. A törvény az Áht. 52/A. §-ának módosításával egyértelműsíti a szabályozást.

A 28. §-hoz

A módosítás költségvetési támogatás felhasználásnak ellenőrzésére vonatkozó szabályokat pontosítja, uniós jogi kötelezettségekkel összhangban biztosítva annak jogi lehetőségét, hogy a költségvetési támogatás felhasználásának ellenőrzése a kedvezményezett mellett a költségvetési támogatás felhasználási céljának megvalósításában szerződéses félként részt vevő személyekre is kiterjedhessen.

A 29. §-hoz

A jogalkalmazás egységesítését szolgáló pontosítás.

A 30. §-hoz

Jogtechnikai módosítás a szerkezeti egység helyes megjelölése érdekében.

A 31. §-hoz

A törvény alapján a bejelentési, adatszolgáltatási vagy nyilatkozattételi kötelezettségét késedelmesen, hibásan, valótlan adattartalommal vagy ugyanabban az eljárásban több alkalommal hiányosan teljesítő szerv a Kormány rendeletében meghatározott mértékű bírsággal sújtható. E módosítással a törvényszöveg tartalmi deregulációjára kerül sor, a bírság mértékét a Magyarország gazdasági stabilitásáról szóló törvénnyel összhangban az államháztartásról szóló törvény végrehajtásáról szóló kormányrendelet fogja meghatározni.

A 32. §-hoz

Szövegcserés módosítások.

A 33. §-hoz

Az Áht. tartalmi deregulációját szolgálja az Áht. egyes rendelkezéseinek hatályon kívül helyezése. Ezek olyan szabályok, amelynek nem igényelnek törvényi jogforrási szintet, így azok szabályozása az államháztartásról szóló törvény végrehajtásáról szóló kormányrendelet keretében alkotmányosan biztosítható.

A megszüntetett Összefogás az Államadósság Ellen Alapra vonatkozó rendelkezést hatályon kívül helyezi, egyértelművé teszi a költségvetési szervek vállalkozási tevékenységéből származó befizetési kötelezettség mértékét, egyértelműsíti, hogy a társadalombiztosítási alapok költségvetéséven csak központi hivatali szervek működnek, valamint emellett jogtechnikai pontosításra irányul.

A 34-36. §-hoz

A törvény a szerencsejáték szervezéséről szóló 1991. évi XXXIV. törvény (a továbbiakban: Szjtv.) 11. § új (10a) bekezdésének beiktatásával a nemzetközi együttműködésben szervezett, sorsolásos elemmel kiegészített totalizatőri rendszerű lóversenyfogadás esetén lehetővé teszi a nyeremény-igénylés 90 napos jogvesztő határidejétől való eltérést abban az esetben, ha nyeremény-átvételi határidőt a szervezők a közösen kialakított, valamennyi szervezőre irányadó játékszabályokban az Szjtv.-től eltérően, de minimum 60 napos időtartamban határozzák meg.

A törvény a nemzetközi együttműködésben szervezett, sorsolásos elemmel kiegészített totalizatőri rendszerű lóversenyfogadás sorsolásos elemének engedélyezéséhez szükséges törvényi rendelkezést biztosítja a 27/A. § új (7) bekezdésének megállapításával.

A törvény lehetővé teszi a nemzetközi együttműködésben szervezett, sorsolásos elemmel kiegészített totalizatőri rendszerű lóversenyfogadás esetén az eltérést az Szjtv. 30/A. § (1) bekezdésének a nyereményalap legalább 68%-ának nyereményekre fordítását előíró rendelkezésétől abban az esetben, ha a részt vevő szervezők a közösen kialakított játékszabályokban a 68%-os minimumtól eltérő, de minimum 62%-os küszöbértéket határoznak meg.

A 37. §-hoz

A polgárok személyi adatainak és lakcímének nyilvántartásáról szóló 1992. évi LXVI. törvény 17. § (2) bekezdés b) pontja alapján a nyilvántartásból a természetes személyre vonatkozó adatok közül a közhiteles hatósági nyilvántartást vezető szervek jelenleg nem jogosultak adatot igényelni a személyi adat- és lakcímnyilvántartásból, így az általuk végzett nyilvántartás-vezetéshez szükséges adathoz csak a hosszabb eljárási időt igénylő belföldi jogsegély megkeresés útján juthatnak hozzá. Ez esetleges, hiszen erre is többségében abban az esetben kerül sor, ha a nyilvántartásukban szereplő valamely adat változásáról tudomásunk van. A közhiteles nyilvántartás azonban nem alapulhat a valóságnak meg nem felelő adatokon, így pl. nem tartalmazhat elhunyt vagy a személyi adat- és lakcímnyilvántartásból más okból kikerült személyre vonatkozó adatot, ha annak jogszabályi feltételei nem adottak, ezért a polgárok személyi adatainak és lakcímének nyilvántartásáról szóló 1992. évi LXVI. törvény 21. §-ának módosítja a törvény úgy, hogy valamennyi közhiteles hatósági nyilvántartást vezető szerv valamennyi olyan adatot jogosult legyen a személyi adat- és lakcímnyilvántartásból igényelni, amelyet törvény alapján egyébként is jogosult kezelni.

A 38-40. §-hoz

Az Egészségbiztosítási Alap 2016. évi bevételeire vonatkozó rész módosítása szükséges, figyelemmel a 2016. évi költségvetési törvény változásaira.

A 41. §-hoz

A bányászati ágazati szabályozás keretében a törvény a tájrendezésre vonatkozóan megállapított határidőket módosítja.

A 42-44. §-hoz

Jogtechnikai pontosító módosítás.

A 45-48. §-hoz

A 2013. és 2014. évben miniszteri rendelet szabályozta az önkormányzati támogatások igénybevételének és felhasználásának szabályait, amelynek felhatalmazó rendelkezése a központi költségvetésről szóló törvényben szerepelt. Az Áht. költségvetési támogatásokra vonatkozó szabályai 2015. január 1-jével jelentősen módosultak, amely alapján miniszteri szintű végrehajtási rendelet megalkotására már nincs lehetőség. A támogatások felhasználására vonatkozó szakmai szabályok így - átmeneti szükségmegoldásként - a központi költségvetésről szóló törvény 2. és 3. mellékletében kaptak helyet.

A központi költségvetésről szóló törvény szabályozási tárgykörétől idegen szakmai szabályokat a Magyarország 2016. évi központi költségvetéséről szóló törvényben nem lehet megjeleníteni, ezért a megyei hatókörű városi múzeumok esetében a módszertani műhelygyakorlatokra és a helyszíni bejárásokra, a megyei könyvtárak esetében az információs szakmai műhelynap megszervezésére, valamint mindkét intézménytípus esetében a továbbképzési kötelezettségre vonatkozó szabályozás a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvényben kap helyet.

A 49. §-hoz

Jelenleg a mozgóképről szóló törvény határozza meg a Magyar Nemzeti Filmalap Zrt. letéti számlájára egy adott év során teljesíthető befizetések maximális összegét. Tekintettel arra, hogy a letéti számlára teljesített befizetések után társaságiadó-kedvezmény vehető igénybe, a keretösszeg megállapítása hatással van a költségvetés társasági adóból származó bevételének alakulására.

Az 50-53. §-hoz

A törvény kiterjeszti a gazdasági reklámtevékenység alapvető feltételeiről és egyes korlátairól szóló 2008. évi XLVIII. törvény hatályát a reklámközvetítésre. Az értelmező rendelkezések pedig kiegészítésre kerülnek a reklámközvetítés és a reklámközvetítő fogalmával.

A reklámközvetítési tevékenységet végző természetes személy, jogi személy vagy jogi személyiséggel nem rendelkező szervezet a reklám közzétevője (jellemzően a médiaszolgáltató) számára járó ellenérték után - ha a reklámközvetítő teljesíti a szerződésben kikötött médiavásárlási vállalásait - a reklám közzétevőjétől az adott időszak, jellemzően év végén ún. bónuszt, azaz visszatérítést kap, amely a közzétevő reklámbevételének 5-20%-át is kiteheti. A bónuszrendszer azonban - annak piactorzító hatása miatt - káros. A reklámközvetítők a nagyobb bónuszt nyújtó közzétevőket (sales house) részesítik előnyben, azaz a potenciális hirdetési felületeket saját érdekeik alapján választják meg és nem feltétlenül a hirdetői elvárások szerint; így a reklámozótól származó források elköltését nem elsősorban a hirdető, azaz a reklámozó, hanem a reklámközvetítő érdeki határozzák meg. A fentiekre tekintettel a törvény elsődleges célja a reklámközvetítői tevékenység átláthatóbbá tétele. A törvény ennek érdekében a gazdasági reklámtevékenység alapvető feltételeiről és egyes korlátairól szóló 2008. évi XLVIII. törvény módosításával a reklámközvetítők által kapott bónuszokat (visszatérítéseket) kívánja eltörölni.

A szabályoknak a médiahirdetési felület értékesítőjére vonatkozó kiterjesztése azért szükséges, mert a hirdetési- és reklámfelületek értékesítését gyakran nem a reklám közzétevője látja el, hanem az ő megbízása alapján eljáró értékesítőház (sales house). Ebben az esetben a médiahirdetési felület értékesítője és a reklámközvetítő, illetve a reklámozó között jön létre jogviszony, valamint a bónuszt a médiahirdetési felület értékesítője is jutathat a médiaügynökségek részére.

Az 54-55. §-hoz

A 2016. évi központi költségvetési törvény szerkezetéhez igazodva jogtechnikai jellegű módosítások.

Az 56. §-hoz

A minősített adatok kezelésére vonatkozó engedély és a minősített adat kezelésére szolgáló elektronikus rendszerek használatba vételére vonatkozó engedély megszerzéséhez, továbbá a nemzeti minősített adat védelmére vonatkozó fizikai és elektronikus biztonsági feltételek biztosítása érdekében indokolt hosszabb felkészülési idő biztosítása a jogalkalmazóknak.

Az 57. §-hoz

A költségvetési szerv feladatai ellátásának részletes belső rendjét és módját a szervezeti és működési szabályzat állapítja meg, amelyet az irányító szerv ad ki. A szervezeti és működési szabályzatra vonatkozó alapvető rendelkezéseket az Áht. határozza meg, így csak az ettől eltérést kell törvényi szinten kimondani.

Az 58. §-hoz

Az Ávr. rögzíti, hogy a kormányhivatal központi hivatal fejezeti jogosítványokkal felhatalmazott költségvetési szerv, amelynek költségvetése a felügyeletét ellátó miniszter által vezetett minisztérium költségvetési fejezetén belül önálló címet képez ezért ennek külön törvényben történő rögzítése nem indokolt.

A szervezeti és működési szabályzatnak a központi hivatalt illetve a kormányhivatalt irányító miniszter által vezetett minisztérium honlapján történő közzétételi kötelezettség az információs önrendelkezési jogról és az információszabadságról szóló 2011. évi CXII. törvényből következik, így annak külön törvényi rögzítése nem szükséges.

Az 59., 61-62. §-hoz

A törvény a temetőkről és a temetkezésről szóló törvény egyes módosított rendelkezéseinek későbbi időpontban történő hatálybalépését teremti meg.

A 60. §-hoz

2014. évben létrejött az „Állami halgazdálkodási feladatok támogatása” című fejezeti kezelésű bevételi előirányzat, amelynek forrásoldalát a tárgyévben befolyó, forgalmazói jutalékkal csökkentett állami horgászjegy díjak, az állami halászjegy díjak, valamint a halgazdálkodási haszonbérleti és vagyonkezelési díjak képezik. A kedvezményezettek gyorsabb forráshoz jutása a tárca szintjén megjelenő adminisztrációs terhek csökkentése révén biztosítható, ezért szükséges az „Állami halgazdálkodási feladatok támogatása” fejezeti kezelésű előirányzat bevételi forrását a 2016. évtől kezdődően támogatással kiváltani.

A 63. §-hoz

Jogtechnikai pontosító módosítás.

A 64-65. §-hoz

Figyelemmel arra, hogy a dohánykiskereskedelem-ellátási feladatok szervezéséhez szükséges feladatok elvégzése a vártnál - ugyan minimális mértékkel, de - tovább húzódott, továbbá néhány jogértelmezési kérdés pontosításának szükségessége is felmerült, a vonatkozó törvényi rendelkezések hatálybalépésének - kéthónapos - módosítására, továbbá egyes rendelkezések pontosítására irányul a törvény ezen szerkezeti egysége.

A 66.. §-hoz

A törvény hatálybalépéséhez szükséges rendelkezést állapítja meg.

A 67. §-hoz

Jogharmonizációs záradék.