2011. évi CLXXXIII. törvény indokolása

a Nemzeti Média- és Hírközlési Hatóság 2012. évi egységes költségvetéséről

Általános indokolás

A Nemzeti Média- és Hírközlési Hatóságot (a továbbiakban: NMHH) a médiát és hírközlést szabályozó egyes törvények módosításáról szóló 2010. évi LXXXII. tv. (a továbbiakban: 2010. évi törvény) 1. § (2) bekezdésének megfelelően az elektronikus hírközlésről szóló 2003. évi C. tv. (a továbbiakban: Eht.) 9. § hozta létre autonóm államigazgatási szervként 2010. augusztus 11. hatállyal. Az Eht. 9. § (7) bekezdésében foglaltak szerint az NMHH a költségvetési szervek gazdálkodására vonatkozó jogszabályok értelemszerű alkalmazásával gazdálkodik, a feladatai ellátásával összefüggő kiadásokat saját bevételéből és költségvetési hozzájárulásból fedezi. A médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) 134. § (2) bekezdése alapján a Hatóság egységes költségvetését - mely tartalmazza az NMHH, az NMHH Médiatanácsa (továbbiakban: Médiatanács) és a Médiaszolgáltatás-támogató és Vagyonkezelő Alap (továbbiakban: Alap) költségvetését - az Országgyűlés önálló törvényben fogadja el, melyben egyúttal dönt az NMHH előző évi költségvetésében képződött maradvány felhasználásáról. A törvényjavaslatot az Országgyűlés költségvetési ügyekben illetékes bizottsága - az NMHH Elnöke által a tárgyévet megelőző év szeptember 15-ig megküldött javaslata alapján - a tárgyévet megelőző év október 31-ig nyújtja be az Országgyűlésnek.

A Médiatanács a 2010. évi törvény rendelkezése alapján létrejött szervezet, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik. A Médiatanács az Országgyűlés felügyelete alatt álló önálló jogi személy, költségvetését az NMHH egységes költségvetésének részeként hagyja jóvá az Országgyűlés.

Az Alap az Mttv. 136. § (6) bekezdése szerint önálló jogi személy, melynek kezelője a Médiatanács. Az Alap éves költségvetését az NMHH egységes költségvetésének mellékleteként az Országgyűlés hagyja jóvá.

Fenti törvényhelyekre hivatkozva az NMHH, a Médiatanács és az Alap 2012. évi költségvetését egy egységes szerkezetű törvény tartalmazza.

Részletes indokolás

Az 1. §-hoz

A Nemzeti Média- és Hírközlési Hatóság költségvetése

Bevételi főösszeg

Az NMHH alaptevékenységi bevételeit a frekvencia használatáért, az azonosítók lekötéséért és használatáért fizetett díjak, a felügyeleti díj, az eljárási díjak valamint a beszedett bírságok képezik.

A hírközlési terület bevételei nettó 24 430,3 M Ft összegűek. 2012-ben a befolyt bírságok a felügyelt terület támogatására lesznek felhasználhatók, a médiaterületen bevett gyakorlathoz hasonlóan.

Az alaptevékenységi bevételekhez kapcsolódóan az ÁFA tervezett bevétele 5 501,2 M Ft.

A felhalmozási és tőkejellegű bevételekre, kölcsönök visszatérülésére, költségvetési támogatásra valamint pénzeszköz átvételre tervezett összes előirányzat 2 480,4 M Ft.

Mindezekkel együtt a Hatóság 2012. évre tervezett bevételi főösszegének előirányzata 32 449,1 M Ft.

Kiadási főösszeg

A Hatóság költségvetésének kiadási főösszegén belül jelentős arányt képvisel a személyi juttatások és az ehhez fűződő munkaadókat terhelő járulékok előirányzati összege. A személyi juttatások kiadása a köztisztviselők jogállásáról szóló 1992. évi XXIII. törvényben (Ktv.) rögzített mértékű juttatásokat tartalmazza. Az illetmények tervezésének kiindulási alapja a 2011. évi átsorolásokkal módosított illetmények 2012. január 1-i prognosztizált állapota. A személyhez kapcsolódó térítések és egyéb juttatások és az ezek vonzataként jelentkező járulékok az érvényes jogszabályoknak megfelelően kerültek a költségvetésbe.

A dologi kiadások előirányzata tartalmazza egyrészt a hivatali működés műszaki, infrastrukturális és ügyviteli jellegű kiadásainak, másrészt a konvergens hatósági feladatrendszer megvalósításához szükséges kiadások fedezetét. Az általános forgalmi adó költségvetési befizetési kötelezettsége az arányosított ÁFA számításokra alapozva került megjelenítésre. A kiadások között jelenítettük meg - pénzeszköz átadás formájában - azokat a támogatásra szánt összegeket, melyek a működési kiadások fedezetén túl a felügyelt piac támogatására szolgálnak.

A fejlesztési kiadások között jelentős részt képviselnek a digitális átállás folyamatát biztosító beruházások.

A 2-3. §-hoz

A Médiatanács működési költségvetése

A Médiatanács bevételi előirányzatát az Mttv. 135. § (2) bekezdésében megfogalmazottak alapján az Alap forrásai terhére tervezzük. A Médiatanács működési költségeinek fedezetére fordítható tervezett összeg 125,4 M Ft.

A Médiatanács működési költségvetésének főelőirányzatai az 5 tagú Médiatanács személyi juttatásait és a szakmai működésüket támogató szakértői keretek tervezett összegét tartalmazzák.

A Médiatanács kezelésű költségvetésen kívüli előirányzatok

Médiatanács kezelésű költségvetésen kívüli előirányzatként kerültek a tervbe a Médiatanács által kiszámlázandó, de véglegesen az Alapot illető médiaszolgáltatási és pályázati díjak.

A kiadási és bevételi főösszegek a médiaszolgáltatási és pályázati (frekvencia, támogatási) díjakat, az ezekkel kapcsolatos ÁFA-t, valamint a kötbér, bírság és késedelmi kamat tervezett előirányzatait is tartalmazzák.

A 4-5. §-hoz

A Médiaszolgáltatás-támogató és Vagyonkezelő Alap költségvetése

Bevételek

A költségvetési bevételek legnagyobb részét a közszolgálati hozzájárulás teszi ki, összege az Mttv. 4. mellékletében megfogalmazottak szerint alakul, vagyis 2012-ben 64,8 milliárd forintra emelkedik, majd a következő években a megelőző év inflációjával tovább növekszik.

Az MTVA 2012-ben 3,5 milliárd forint médiaszolgáltatási díjbevétellel kalkulál.

A két országos kereskedelmi földfelszíni televíziós médiaszolgáltató díját módosított szerződésük lejártáig, 2012. július 9-ig terveztük. Az országos rádiók és a nem országos médiaszolgáltatók műsorszolgáltatási díjbevétele esetében módosított csökkentett díjakkal számoltunk.

A pályázati díjbevétel az Alap Általános Pályázati Feltételei szerint a támogatásra pályázók, illetve az NMHH felé a frekvenciapályázatokon indulók által fizetendő díj. A pályázati összeg a támogatási pályázatokon kiosztható összeg 2%-át teszi ki, ez kiegészül a tervezett frekvenciapályázatokból származó 4 millió forint bevétellel, amely így 2012-ben várhatóan 64 millió forint lesz.

A kötbér és bírság (266 millió forint), illetve a késedelmi kamat (8 millió forint) összege várhatóan 274 millió forint lesz, amelyet az Mttv. rendelkezéseinek, illetve a médiaszolgáltatási szerződések pontjainak megszegése miatt a Médiatanács szab ki.

Az egyéb bevételek döntően a támogatottak által valamilyen okból visszafizetett támogatások összegét tartalmazza, ez 2012-ben a tervek szerint 10 millió forint lesz.

Az Mttv. szerinti jelentős befolyásoló erővel (JBE) rendelkező médiaszolgáltatóknak az éves reklámbevételük 2,5%-át kell vagy befizetniük az Alapba, vagy az Alappal kötött megállapodás szerint az Mttv. 136. §-a alapján magyar filmek gyártására fordítaniuk. A tervek szerint az ebből származó bevétel 1 milliárd forint lesz.

Az MTVA 2012-ben 69,6 milliárd forint költségvetési bevételekkel kalkulál, amely kiegészül további 7,8 milliárd forint kereskedelmi, vagyongazdálkodási és egyéb bevételekkel, az összeg tartalmazza a várható kamatokat is. Az Alap 2012-ben összesen 77,4 milliárd forintból gazdálkodhat.

Kiadások

Az Alap a bevételeiből több mint 2,5 milliárd forintot továbbutal a Médiatanács és hivatala, illetve a Közszolgálati Közalapítvány működésére, ebből a Médiatanács finanszírozási igénye 0,13 milliárd forint, a hivataláé 2,22 milliárd forint, míg a Közszolgálati Közalapítványé 0,2 milliárd forint.

Pályázati céltámogatások utalására az Alap 2012-ben 3,06 milliárd forintot szán, amely magába foglalja a bírálatokra fordítható összeget is.

A közmédiumok működésére az MTVA összesen mintegy 3 milliárd forintot utal át, ez a Duna TV, MR és MTV esetében a 2011. évi működési támogatások indexált értéke, az MTI-nél annak a fele.

A 2012. évre 71 millió forint „hitelezett ÁFA”-t (hitelezett ÁFA mínusz térült ÁFA) tervezünk a Médiatanácsot terhelő, de a médiaszolgáltatók által meg nem fizetett ÁFA összegére.

A médiaszolgáltatási díjjal összefüggő kiadások a kötbér és a bírság bevételeinek 30%-át teszik ki, ez az összeg még kiegészül 5 millió forint esetlegesen felmerülő „külsős” jogi képviselet költségével.

Az Alap a médiaszolgáltatás-támogatási és vagyonkezelési tevékenységének biztosítására 68,7 milliárd forintot tervez, amely magában foglalja az Alap működési kiadásait, hiteltörlesztését, kamatfizetését és minden egyéb nem részletezett kiadását is.

A 6. §-hoz

A médiatestületek költségvetése tárgyévre szól.