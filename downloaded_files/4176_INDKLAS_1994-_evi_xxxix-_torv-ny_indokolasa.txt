1994. évi XXXIX. törvény indokolása

az árutőzsdéről és a tőzsdei határidős ügyletekről

-----STARTING---POINT---ALTALANOS--- 

A nemzetközi és a hazai tapasztalatok egyaránt azt támasztják alá, hogy a modern piacgazdaság nem nélkülözheti az árukkal történő kereskedésnek azt a formáját, amely lehetőséget biztosít a gazdaság szereplői számára a kockázatok kezelésére és egy meghatározott helyen koncentrálja a keresletet és kínálatot, előre meghirdetett szabványosított szerződések alkalmazásával, az ügyletkötések mögött álló pénzügyi garancia mellett.

Hazánk gazdaságpolitikai törekvéseire, szükségszerű világpiaci integrációjára, a piacgazdaság infrastruktúrájának már működő intézményeire, az ország földrajzi fekvésére és természeti adottságaira, a már kiépített nemzetközi kapcsolataira tekintettel, időszerűvé vált azoknak a ma még hiányzó törvényi feltételeknek a kialakítása, melynek keretein belül áruk meghatározott körében szabványosított szerződések útján koncentrált hazai és nemzetközi kereskedelem folyhat.

Az árutőzsdéről és a tőzsdei határidős ügyletekről szóló törvényjavaslat (a továbbiakban: javaslat) a világ különböző régióiban elfogadott elveknek megfelelő és a hazai jogrendszerbe is illeszthető kerettörvény létrehozásával olyan törvényi feltételrendszert kíván létrehozni, amely hitelessé, nemzetközileg elfogadottá teszi a törvény követelményeinek megfelelő, a Kormány által jóváhagyott és törvényességi szempontból szigorúan ellenőrzött intézmény működését.

A javaslat nem kívánja részletekbe menően előírni, hogy mely árufajtákkal, milyen módon és kiknek lehet ügyleteket kötni. A nemzetközi és a hazai tapasztalatok szerint azt a jól bevált elvet követi, hogy a tőzsde önkormányzó és önszabályozó szervezet.

A javaslat a tőzsde alapítása, jogállása, a tőzsdetagságból eredő alapvető jogok és kötelezettségek, a tőzsde szervezete, működése, a tőzsdén köthető ügyletek tipusai, a tőzsde felügyelete kérdésében azokat a legalapvetőbb szabályokat állapítja meg, amelyek a működéshez szükséges minimumot jelentik.

A tőzsdei kereskedelem résztvevőinek - a tőzsdetag, az alkusz és a megbízó - viszonyát, a megbízók védelmét és a tőzsdei kereskedés tisztaságát a javaslat a Felügyelet széleskörű jogosítványainak biztosításán túl számos garanciális rendelkezéssel biztosítja.

A javaslat a tőzsdei ügyletek közül az azonnali (közvetlen), a határidős és a határidős opciós ügyletet definiálja azzal, hogy a részletek kidolgozása a szabályzatok feladata.

A javaslat a tőzsdei szereplőknek a tőzsdei tevékenységükkel összefüggő jogvitáik rendezését tőzsdei választottbíróságra bízza. A Tőzsde feletti törvényességi és gazdasági felügyeletekről a pénzügyminiszter az riányítása alatt álló egységes - értékpapír - és tőzsde - felügyelet útján gondoskodik.

-----STARTING---POINT---RESZLETES---

Az 1-3. §-okhoz

A javaslat az általános rendelkezések fejezetcím alatt a tőzsde létrehozásával összefüggő alapvető szabályokat taglalja. Meghatározza az árutőzsde fogalmát és tevékenységét, illetve az árutőzsdén forgalmazható áruk körét. Lényeges, garanciális jelentőségű az a szabály, amely kimondja, hogy az árutőzsde elnevezést a törvény hatálybalépését követően csak azok a szervezetek használhatják, amelyek e törvény feltételei szerint alakultak. Az árutőzsde jogállását tekintve a törvény erejénél fogva jogi személy.

A tőzsdét a tőzsdetagok alapítás útján hozzák létre. Az alapítók jogi személyiséggel rendelkező gazdasági társaságok, szövetkezetek és állami vállalatok lehetnek.

A tőzsde funkciójából következően neutrális és non-profit intézmény. A tőzsdei kereskedelem biztonsága megkívánja, hogy a tőzsde jelentős számú taggal és vagyonnal alakuljon meg. A javaslat az alapításhoz legalább 50 tagnak legkevesebb 150 millió forint pénzbeli vagyon rendelkezésre bocsátását követeli meg.

Az alapítás előfeltétele a tőzsde alapszabályának megalkotása, a tisztségviselők megválasztása. A működés megkezdésének előfeltétele, hogy a pénzügyminiszter előterjesztésére a Kormány az alapítást jóváhagyja. A tőzsde csak a Kormány aktusával nyeri el jogi személyiségét és csak az alapszabály, illetőleg a javaslat által megkövetelt szabályzatok alapján végezheti tevékenységét.

A javaslat tételesen meghatározza az alapszabály minimális tartalmát, amely tartalmi kérdések rendezése nélkül a tőzsde nem működhet, illetőleg rendelkezik az alapszabályon kivül azokról a szabályzatokról, amelyek a tőzsdei kereskedelem részletes feltételeit rögztik. E kérdések megfelelő szabályozása nélkül ugyanis nem képzelhető el a tőzsde megfelelő működése.

Az állam a tisztességes és törvényes működés biztosítása érdekében e szabályokat a Felügyelet útján előzetesen megvizsgálja és jóváhagyja. Ezzel biztosítja, hogy a tőzsdén csak olyan tevékenységet lehessen folytatni, amely megfelel a megbízók érdekeinek és védelmet nyújt a piac szereplői számára.

A 4-10. §-okhoz

A tőzsdetagság létesítéséhez a javaslat szigorú előfeltételek meglétét biztosítja. Tőzsdetaggá csak az válhat, aki a törvényi feltételeknek eleget tett és akinek üzletszabályzatát a Felügyelet előzetesen jóváhagyta. A taglétszám korlátozható, amelynek alsó határát a javaslat megállapítja a felső határ rögzítését a közgyűlésre bízza. A lehetséges taglétszám ugyanis a kereskedés helyének ismeretében határozható csak meg, mivel ez dönti el azt, hogy a tőzsde egyszerre hány alkusz részére tudja a tőzsdei kereskedési tevékenység folytatásához szükséges tárgyi és személyi feltételeket biztosítani.

A Tőzsdetanács a tagfelvételi kérelmet csak akkor utasíthatja el, ha a kérelmező nem felel meg a törvény által megállapított feltételeknek, illetve a közgyűlés által megállapított taglétszám már betöltött. Az elutasító határozatot - a jogorvoslati lehetőség biztosítása miatt - indokolni kell.

A tagsági jog átruházható, illetőlet a kereskedésre jogosító részjogosultság haszonbérbe adható. Természetesen a jog vevőjének, illetőleg haszonbérlőjének is igazolnia kell, hogy a tagságra előírt törvényi feltételekkel rendelkezik.

A javaslat garanciális okokból pontosan meghatározza a tőzsdei tagsági jog, illetve kereskedési jog felfüggesztésének módját és alanyát, azonban a tagsági jog felfüggesztésének eseteit és annak időtartamát a tőzsde önszabályozó jellegére tekintettel a szabályzat hatáskörébe utalja.

Ugyszintén garanciális jelentősége van annak, hogy a javaslat részletesen szabályozza a tagsági jogviszony megszünésének eseteit.

A 11-26. §-okhoz

A javaslat III. fejezete a tőzsde szervezetére, a tisztségviselőkre és az alkalmazottakra vonatkozó szabályokat tartalmazza.

A tőzsde legfőbb szerve a közgyűlés, amely a tőzsde tagjainak összességéből áll.

A javaslat meghatározza a közgyűlés kizárólagos hatáskörébe tartozó kérdéseket, ezen túl azonban módon ad arra, hogy a közgyűlés minden, a saját szempontjai szerint a tőzsdét érintő lényeges kérdést saját hatáskörébe vonjon.

A javaslat részletezi a közgyűlés összehívására, határozatképességére, szavazási rendjére, a minősített többséggel meghozandó határozatokra is kiterjedő részletes szabályokat.

A javaslat minden tőzsdetag számára alanyi jogként biztosítja, hogy a tőzsde kzgyűlésén legalább egy szavazati joggal rendelkezzen. Indokolt azonban, hogy azon tőzsdetagok, akik a tőzsdei forgalomban jelentősebb részt vállalnak és ezáltal jelentősebb mértékben járulnak hozzá a tőzsde költségeinek finanszírozásához, nagyobb arányú szavazati joggal rendelkezzenek. Ez azonban mindenkor a tőzsdetag által elért forgalom függvényében változik, azaz adott esetben a tag szavazati jogának csökkenése is bekövetkezhet, mivel a szavazati jog mértékét az elért éves forgalom arányában állapítja meg a tőzsde. Ezt az elvet igyekszzik differenciáltabban kifejezésre juttatni az az alternatív javaslat, amely a tőzsde egyes részpiacain - szekcióiban - elért eredményhez kívánja arányítani a szavazati jog mértékét, mivel így a tagnak az egyes szekciókban végzett tevékenysége és az általa elért eredmény is kifejeződik a szavazati jog nagyságában. A javaslat azonban fontos kisebbségvédelmi rendelkezéseket is tartalmaz, ideértve az alanyi szavazati jogon kivül az elérhető szavazatok számának maximálását is.

A Tőzsdetanács a tőzsde ügyvezető testülete, tagjainak számát a javaslat 9-15 főben határozza meg. A Tőzsdetanács feladatát és hatáskörét a javaslat részletesen felsorolja. A Tőzsdetanács működése felett a közgyűlés gyakorolja a felügyeletet és hagyja jóvá működési szabályzatát. A Tőzsdetanács tagja legfeljebb egy tőzsdetagnál lehet vezető tisztségviselő, illetve alkalmazott.

A javaslat szerint a tőzsdét a Tőzsdetanács elnöke, a Tőzsdetitkárság vezetője, illetőleg a Tőzsdetanács által arra felhatalmazott Tőzsdetanács tag képviselheti.

A tőzsde felett általános ellenőrzési jogosítvánnyal a felügyelő bizottság gyakorolja a felügyeletet. Feladata tőzsde gazdálkodását és a tőzsde szerveinek móködését ellenőrizni. A felügyelő bizottság 3-5 természetes személyből áll, tevékenységéről legalább évente egy alkalommal beszámol a közgyűlésnek. A tőzsdén bizottságok hozhatók létre, melyek feladat- és hatáskörét szabályzatok állapítják meg.

A javaslat nem nevesíti a tőzsde szerveként a szekciót, de annak fogalmát - tekintettel a tőzsdei kereskedésben betöltött központi szerepére - meghatározza. A szekciót a tőzsde közgyűlése hozza létre, határozza meg működési rendjét, dönt tevékenységének felfüggesztéséről, illetve megszüntetéséről. A tőzsde közgyűlés hatáskörébe tartozik a szekció létszáma felső határának megállapítása is. Fontos garanciális szabály az a rendelkezés, hogy a szekciót legalább 15 tőzsdetagnak kell létrehozni és amennyiben a szekciótagok száma ez alá csökken, úgy a szekciót a törvényben meghatározott határidő elteltét követően fel kell függeszteni és az újabb törvényi határidő elteltével működése megszüntethető.

A javaslat a tőzsde működőképességének biztosítása érdekében a tőzsde munkaszervezeteként Tőzsdetitkárság létrehozását teszi kötelezővé. A Tőzsdetitkárság élén ügyvezető igazgató áll, akit tagjai közül a Tőzsdetanács válasz és aki a Tőzsdetitkárság alkalmazottai tekintetében gyakorolja a munkáltatói jogokat.

A tőzsdei ügyletek nyilvántartásával és a pénzügyi elszámolások lebonyolításával önálló jogi személyként a tőzsdei elszámolóház foglalkozik. A tőzsdei elszámolóházi tevékenységnek a javaslatban meghatározott része végzésével a közgyűlés más, elszámolóházi tevékenység folytatására feljogosított jogi személyt is megbízhat az elszámolóháznak a határidős ügyleteknél fennálló teljesítési és egyéb kötelezettségeinek egyidejű átvállalása mellett. A tőzsdei elszámolóház működésére vonatkozó részletes szabályokat a szabályzat tartalmazza. A tőzsdei elszámolóház vezetőjét és alkalmazottait, illetve az ilyen tevékenység végzésével megbízott jogi személy vezetőit és alkalmazottait a tudomásukra jutott adatok és információk tekintetében titoktartási kötelezettség terheli. A titoktartási kötelezettség megszegéséből eredő kár tekintetében felelősségük a Polgári törvénykönyv szabályai szerint áll fenn.

A javaslat részletesen felsorolja a tőzsde tisztségviselőit, a tisztségviselőkre a Felügyelettel összefüggésben összeférhetetlenségi szabályt állapít meg. A tőzsde bármely szervénél munkaviszonyban álló személyekre különleges összeférhetetlenségi szabályozásra van szükség, mivel a bizalmas természetű gazdasági információk megkövetelik, hogy a munkaviszonyban álló személyek függetlenek legyenek a tőzsdetagoktól, ezért sem annak a tőzsdének nem lehetnek tagjai, amelynek alkalmazottai, sem más árutőzsdénél nem lehetnek tagsági viszonyban, sem tőzsdetagnál nem létesíthetnek munkaviszonyt vagy más érdekeltséget eredményező jogviszonyt. A tőzsdei elszámolóházzal munkaviszonyban álló személyek esetében a javaslat az összeférhetetlenségi szabályt még az alkalmazottak közeli hozzátartozóira is kiterjeszti.

A 27-29. §-okhoz

A javaslat a IV. fejezetében a tőzsdére vonatkozó egyéb szabályokat rendezi.

A tőzsde gazdálkodásának alapját a tőzsde bevételei biztosítják. A tőzsdei bevételek egy része díjbevétel, amelyet a tagok fizetnek be, illetőleg a tőzsdei ügyletek után a szabályzatokban meghatározott mértékű jutalék, valamint egyéb bevétel.

A bevételeket a működési költségek finanszírozására, illetőleg a tőzsdei tevékenység fejlesztésére kell fordítani.

A tőzsde non-profit jellegű szervezet, ezért bevételei adómentesek. A javaslt a tőzsde működési körét korlátozza, csak olyan tevékenységet folytathat, vagy olyan társaságot alapíthat, illetőleg olyan társaságban vehet részt, amely a tőzsde alaptevékenységét segíti elő. Felelőssége az ilyen gazdasági társaságokban korlátozott. A tőzsde a tartozásaiért vagyonával felel. E törvényben meghatározott eseteken kivül vagyonából kifizetést nem teljesíthet. A tőzsde vagyoni alapjának biztosítása érdekében a javaslat kizárja a tőzsdetag által befizetett vagyoni betét visszafizetését, még arra az esetre is, ha a tőzsdetagság megszűnik. A tőzsdetagnak vagyoni betétje csak a tőzsde megszűnése esetén adható vissza.

A javaslat taxatíve felsorolja a tőzsde megszünésének eseteit, amely történhet a közgyűlés elhatározásából, vagy a tőzsdetagság számának tartós - hat hónapon át tartó - a javaslat által meghatározott minimális taglétszám alá csökkenésének okából, illetőleg a Kormány döntése alapján.

A 30-41. §-okhoz

A javaslatnak a tőzsde felügyeletéről szóló V. fejezete a törvény keretszabály jellegét a Felügyelet erőteljes felügyeleti jogosítványaival ellensúlyozza. A tőzsdei kereskedés tisztaságához és a tőzsde törvényes működéséhez fűződő különleges érdekek megkívánják, hogy az önkormányzati és önszabályozási jogosítványokkal széles körben felruházott tőzsde felett szigorú szakmai és törvényességi kontroll működjék. Ennek elősegítése érdekében a javaslat részletesen felsorolja azokat a feladatokat, amelyeket a Felügyeletnek kötelezően kell ellátnia. A tőzsdének gyakorlatilag minden lényeges aktusa a Felügyelet jóváhagyásával válik érvényessé, emellett a Felügyelet öteles különös figyelmet fordítani a tőzsde és szerveinek szabályzserű működésére és a megbízók védelmét szolgáló törvényi előírások betartására. Ezt a célt szolgálja a tőzsdebiztos intézménye, aki a helyszínen ellenőrizheti a tőzsdei kereskedést és az általa tapasztalatokról feljegyzést köteles készíteni. A Felügyelet széleskörű felügyeleti intézkedések megtételére jogosult. Ha a tőzsdetag vagy annak alkalmazottja a törvényben előírt kötelezettségét megszegi, felügyeleti bírsággal sújtható. A felügyeleti bírságból befolyt összegek felhasználását az értékpapírtőzsdére vonatkozó szabályozásnak megfelelően a javaslat a tőzsdei kereskedés továbbfejlesztésére kívánja fordítani. A Felügyelet alkalmazottait szigorú titoktartási kötelezettség terheli avégett, hogy tevékenységük a tőzsde résztvevőinek gazdasági érdekeit semmiképpen se sérthesse.

A Felügyelet a pénzügyminiszter által meghatározott igazgatási, szolgáltatási díj beszedésére jogosult, amelyet a tőzsdetagok fizetnek a felügyelet eljárásáért.

A 42-54. §-okhoz

A Javaslat VI. fejezete a tőzsdei kereskedelem résztvevőire vonatkozó szabályokat tartalmazza. A javaslat a tőzsdei kereskedelem résztvevőiként a tőzsdetagokat, az alkuszokat és a megbízókat nevesíti, mivel a tőzsdei kereskedelem középpontjában az ügylet uraként a megbízó jelenik meg és a tőzsdetag, illetve a képviseletében a parketten megjelenő alkusz - amennyiben nem a tőzsdetag által kötött sajátszámlás ügyletről van szó - a megbízó utasításai alapján, annak képviseletében köti az ügyletet és a létrejött ügylet eredménye végső fokon a megbízót illeti meg, a kockázatot is ő viseli. A tőzsdén kereskedelmi tevékenységet csak tőzsdetag végezhet alkuszai útján. Külső személyek a tőzsdén ügyletet csak tőzsdetag közreműködésével, megbízás útján köthetnek. A tőzsdetagok kötelesek üzletszabályzatot készíteni, amely nem lehet ellentétes a tőzsdei szabályzatokkal és amelyet a Felügyelet előzetesen jóváhagy. Harmadik személytől érkező tőzsdei ügyletre vonatkozó megbízást a tőzsdetag nem utasíthat vissza, feltéve, hogy a megbízó az ügylet megkötéséhez szükséges pénzügyi biztosítékot rendelkezésre bocsátotta. A tőzsdetag üzletkötési megbízást nem kezdeményezhet.

Alkuszként az a természetes személy járhat el, aki a javaslatban előírt feltételeknek megfelel, tőzsdei szakvizsgával rendelkezik és a Felügyelet az Alkuszi Névjegyzékbe bejegyezte, továbbá valamely tőzsdetaggal munkaviszonyban vagy megbízási jogviszonyban áll. A javaslat garanciális szabályként rögzíti, hogy az alkusz csak egy tőzsdetaggal létesíthet munkaviszonyt, illetőleg tartós megbízási jogviszonyt. Az alkusz köteles a Tőzsdetitkárság és a Felügyelet által hitelesített nyilvántartást vezetni, és azt lezárását követően a tőzsde köteles 5 évig megőrizni.

Az alkusz az ügyletekről vezetett nyilvántartásból a megbízó kérésére köteles kivonatot adni, másnak az ügylettelkapcsolatos felvilágosítást csak a megbízó írásbeli engedélye alapján adhat.

A javaslat részletesen szabályozza azokat az eljárásokat, amelyek tőzsdei ügylet résztvevőinek megszűnése vagy a megbízó halála esetén követendők.

Az 55. §-hoz

A javaslat VII. fejezete a tőzsdei kereskedelem felfüggesztésének szabályait tartalmazza és tételesen meghatározza, hogy mely szerv milyen vonatkozásban függesztheti föl a kereskedelmet, azonban teret biztosít ahhoz, hogy a tőzsde szervei, illetve a Felügyelet a gazdasági, piaci viszonyok változásának megfelelően, de normatív jelleggel határozhassák meg azokat az indokokat, melyek a felfüggesztéshez vezethetnek.

Az 56-61. §-okhoz

A javaslat VIII. fejezete a tőzsdei ügyletekre vonatkozó szabályokat tartalmazza. A tőzsdei ügyletek alapvető szabályait, illetőleg fogalmait a javaslat meghatározza, a részletek kidolgozását (szabványosított szerződés-típusok) a szabályzatokra bízza. A tőzsdei ügyletekre, ha a javaslat rendelkezést nem tartalmaz, a szabályzat illetőleg a tőzsde alapszabálya vonatkozik és csak az ezekben nem szabályozott kérdésekben kell a Polgári törvénykönyv szabályait irányadónak tekinteni. Ez a jogi megoldás felel meg annak a különleges üzleti tevékenységnek, amely az árutőzsdén folyik.

A javaslat a tőzsdei ügylet három alapvető típusát nevesíti, az azonnali (közvetlen ügyletet) a határidős ügyletet és az opciós ügyletet, mely utóbbi a határidős ügylet egyik speciális típusa. Az azonnali (közvetlen) ügylet esetén a szerződő felek egymással meghatározott időpontban történő közvetlen fizikai áruszállításban állapodnak meg, mely ügylet a szabványosított szerződés megkötésével és a tőzsdei elszámolóházi nyilvántartásba vétellel jön létre. A határidő ügylet feltétele, hogy a szabványosított szerződés megkötését az elszámolóház nyilvántartásba vegye és visszaigazolja. Ezt követően az ügyletbe a szerződést kötő két személy közé belép a tőzsdei elszámolóház és az ügyletért mindkét féllel szemben a tőzsdei elszámolóház tartozik helytállással. A teljesítés nemcsak áruszállítással, hanem készpénzes elszámolással is történhet. Amennyiben a tőzsde más jogi személyt bíz meg e tevékenység ellátásával, úgy ez a kötelezettség is ezt a jogi személyt terheli. Az opciós ügylet a határidős ügylet olyan speciális fajtája, amelynek alapján annak jogosultja díjfizetés ellenében jogot szerez arra, hogy későbbi időpontban a kötelezettel határidős ügyletet kössön.

A javaslat meghatározza a megkötött tőzsdei ügylet visszaigazolásának, kifogásolásának rendjét, illetve a megbízótól kapott megbízás felmondására vonatkozó szabályokat.

A 62. §-hoz

A IX. fejezet a tőzsdei választottbíróságra vonatkozó szabályokat tartalmazza és kimondja, hogy a tőzsdei ügyletekkel, a tőzsdével, annak szabályaival kapcsolatos jogvitákban, ha az érintettek a tőzsdei kereskedelem résztvevői, kizáróloag tőzsdei választottbíróság jár el. A választottbíróság tagjait határozott időre a közgyűlés választja meg. A választottbíróság eljárási rendjét maga állapítja meg és rá a polgári peres eljárásnak a választottbíróságra vonatkozó szabályai nem vonatkoznak. A tőzsdei választottbíróságot is megilleti az illetékes helyi bíróságok által nyújtott jogsegély.

-----STARTING---POINT---VEGE---

A 63-68. §-okhoz

A záró rendelkezések között kiemelést érdemel az az átmeneti szabályozás, amely a törvény hatálybalépését megelőzően már a törvény hatálya alá tartozó tevékenységet folytató szervekre vonatkozik. Ha ilyen tevékenységet a szervezet már több, mint kettő éve folytat és az a törvény előírásainak megfelel, valamint tevékenységét a Kormány jóváhagyja - új alapítás nélkül is - tőzsdeként működhet tovább. Az ilyen szervezetek tagjainak a tőzsdére bevitt készpénzvagyona a javaslat szerint előírt alapító vagyonba beszámítható. A törvény hatálybalépését megelőzően alkuszi tevékenységet már folytató személyek e tevékenységüket a tőzsdei tevékenységet jóváhagyó kormánydöntést követően hat hónapig folytathatják, ezt követően csak az e törvényben előírt alkuszi szakvizsga letételével tevékenykedhetnek tovább.

A javaslat az egységes Tőzsdefelügyelet megteremtése érdekében az 1990. évi VI. törvény II. rész címét módosítja, így az Állami Értékpapír-felügyeletből Állami Értékpapír- és Tőzsdefelügyeletet hoz létre. A javaslat felhatalmazza a Kormányt arra, hogy a tőzsde pénzügyi és számviteli rendjét rendeletben szabályozza.