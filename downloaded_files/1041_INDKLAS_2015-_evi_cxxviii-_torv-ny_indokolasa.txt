2015. évi CXXVIII. törvény indokolása

a Magyar Fejlesztési Bank Részvénytársaságról szóló 2001. évi XX. törvény módosításáról

-----STARTING---POINT---ALTALANOS--- 

A Magyar Fejlesztési Bank Részvénytársaságról szóló 2001. évi XX. törvény (a továbbiakban: MFB tv.) módosításának alapvető célja az MFB Zrt. részesedésszerzésére vonatkozó szabályozási struktúra átalakítása annak érdekében, hogy az MFB Zrt. közvetlen és közvetett tulajdonszerzése a jelenleginél rugalmasabb döntéshozatali formában, de a nemzeti vagyonról szóló törvényben meghatározott keretek között történhessen.

-----STARTING---POINT---RESZLETES---

Az 1. §-hoz

Az 1. §-ban foglalt módosításokat részben az MFB Zrt. által ellátandó feladatok körének aktualizálása, részben az MFB Zrt. részesedésszerzésére vonatkozó szabályozási struktúra átalakítása indokolja. A módosítással megszűnik az MFB tv. - hatályon kívül helyezésre kerülő - 2. mellékletére történő hivatkozás.

A 2. §-hoz

A törvény rögzíti, hogy az MFB Zrt. az MFB tv. 3. §-ában meghatározott üzletszerű tevékenységek mellett a törvény 3. §-ával módosított 8. § (3) és (6) bekezdése szerinti befektetett pénzügyi eszközhöz kapcsolódó befektetési tevékenységet is alaptevékenységként végzi. A törvény által bevezetett befektetési tevékenység fogalom nem azonos a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény szerinti befektetési szolgáltatási tevékenységgel.

A módosítást indokolja továbbá az MFB Zrt. részesedésszerzésére vonatkozó szabályozási struktúra átalakítása, valamint az MFB Zrt. által az állam nevében végzett tulajdonosi joggyakorlás tekintetében az a tény, hogy a tulajdonosi joggyakorlást nemcsak az MFB tv., hanem az állami vagyonról szóló 2007. évi CVI. törvény felhatalmazása alapján kiadott miniszteri rendelet is megalapozhatja.

A 3. §-hoz

Részben jogtechnikai módosítás: az MFB tv. 8. § (2) bekezdéséhez kapcsolt szövegrész korábban külön bekezdésben [8. § (6) bekezdés] szerepelt.

Emellett az MFB Zrt. részesedésszerzésére vonatkozó szabályozást a korábbi keretek megtartása mellett pontosítja.

Tételesen meghatározza, hogy az MFB Zrt. a tevékenységük jellege, illetve egyéb szempontok szerint milyen gazdálkodó szervezetekben szerezhet közvetlenül vagy közvetve tulajdonrészt. A szabályozás összhangban van a nemzeti vagyonról szóló 2011. évi CXCVI. törvény 8. § (14) bekezdésével, amely a legfőbb szerv, jelen esetben a tulajdonosi jogokat gyakorló miniszter hatáskörébe utalja a részesedésszerzésről való döntést.

A 4-6. §-hoz

A módosításokat az MFB Zrt. részesedésszerzésére vonatkozó szabályozási struktúra átalakítása indokolja. Az MFB tv. módosítással megszűnő 2. mellékletére történő hivatkozás helyébe az MFB Zrt. közvetlen vagy közvetett tulajdoni részesedésével működő gazdálkodó szervezetekre utalás lép.

A 7. §-hoz

Az állami vagyonról szóló 2007. évi CVI. törvény értelmében miniszteri rendelet is kijelölhet valamely szervezetet a rábízott állami vagyon felett az államot megillető tulajdonosi jogok és kötelezettségek összességének gyakorlására. A törvény biztosítja, hogy az MFB tv. 1. mellékletében meghatározott, az MFB Zrt. tulajdonosi joggyakorlásával érintett gazdasági társaságokra vonatkozó rendelkezéseket azon gazdasági társaságok esetén is alkalmazni kelljen, ahol az MFB Zrt. miniszteri rendelet alapján gyakorol tulajdonosi jogokat.

A 8. §-hoz

A szövegcserés módosításokat az MFB Zrt. által ellátandó feladatok körének aktualizálása teszi szükségessé.

A 9. §-hoz

Az MFB Zrt. részesedésszerzésére vonatkozó szabályozási struktúra átalakítása miatt szükségessé váló hatályon kívül helyező rendelkezést tartalmazza.

-----STARTING---POINT---VEGE---

A 10. §-hoz

Hatálybaléptető rendelkezés.