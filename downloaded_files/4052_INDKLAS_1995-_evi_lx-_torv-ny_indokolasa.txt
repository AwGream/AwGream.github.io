1995. évi LX. törvény indokolása

a polgári perrendtartásról szóló 1952. évi III. törvény módosításáról

ÁLTALÁNOS INDOKOLÁS

-----STARTING---POINT---ALTALANOS--- 

A 80-as évek vége óta felgyorsult társadalmi-gazdasági változások által létrehozott környezetben, amely elsődlegesen az anyagi jogok terén eredményezett gyökeres változásokat, az eljárásjogok korábbi alakjukban egyre korlátozottabban tudják betölteni funkciójukat. Ennek gyakorlati következménye az, hogy a perek futamideje (az eljárás időtartama) jelentősen meghosszabbodott, és ez már az igazságszolgáltatás működőképességét kérdőjelezte meg, ugyanis a jogszolgáltatás végtelen elhúzódása kétségbe vonja azt, hogy beszélhetünk-e egyáltalán a jog szolgáltatásáról.

Az említett változások a Polgári perrendtartás célirányos módosításának szükségszerűsége képében vetültek az eljárásjog síkjára. A szabályozási igény a legszélesebb általánosítással a gyorsítás alapgondolatába sűríthető.

A fentebb vázolt állami feladat teljesítése jegyében azeljárás gyorsítása mint vezérmotívum az alábbi részcélokat egyesíti: A gyorsaság egyik vetülete az, hogy az eljárásjognak olyaneljárási rendet kell teremtenie, amely képes a perek gyors, dinamikus lefolytatására. A gyorsaság másik vetülete - a korábbiakban kifejtettek alapján - a megváltozott anyagi jogi környezettel (s az ezt meghatározó társadalmi-gazdasági környezettel) való összhang megteremtése az eljárásjog adekvát korrekciója útján. Így megszüntethetők azok az akadályok, amelyeket egy korábbi szemléletben fogant eljárásjog létesít a megváltozott anyagi jog érvényesítésével szemben.

A gyorsítás vázolt vetületei által megkívánt módosítások a perjogi alapelvek magasabb síkján is értelmezést igényelnek. Egyes, a gyorsítás követelményét szolgáló jogszabálymódosítások objektív határa az alapelvek sértetlenül hagyásának kívánalma. Így pl. a felek egyenjogúságát, a szóbeliség, közvetlenség alapelveit nem sérthetik az új rendelkezések.

A módosítások másik csoportjára az jellemző, hogy az eddig is deklarált alapelv érvényesülését kiteljesítik, felerősítik. Így pl. a tárgyalási elv (a per eldöntéséhez szükséges adatok szolgáltatása a felek kötelezettsége) és a rendelkezési elv kiteljesedik. Ez azonban csak az egyéni felelősség növelésével fogalmi egységben képzelhető el. Ennek alapján nincs akadálya annak, hogy pl. a mulasztás jogkövetkezményeit is szigorúbban szankcionálja a törvény, ami ismét a gyorsabb eljárást alapozhatja meg.

A fentiek tükrében a törvény 1. §-ában a Polgári perrendtartás céljaként meghatározott, a jogvitáknak az igazság alapján való eldöntésének kívánalma, s ezzel összefüggésben a bíróságoknak az igazság kiderítésére való törekvési kötelezettsége is új megvilágításba kerül. Általában leszögezhető, hogy a bíróság feladata nem a felek saját érdekeinek érvényesítése a felek helyett és esetlegesen akaratuk, de legalábbis nemtörődömségük ellenében, hanem a felek egyéni érdekérvényesítési lehetőségének biztosítása egy hatékony, semleges perrendben.

A Javaslat így látens módosításokat is magában hordoz annyiban, amennyiben egyes keretnormák tartalmát kitöltő részletszabályokat megváltoztat.

A szabályozás technikáját illetően határozott az a törekvés, hogy a bíró kezébe a törvény megfelelő eszközt adjon a hatékonyság és gyorsaság növelésére, de mindezt a konkrét eset követelményeihez igazodó, alkalmazkodásra lehetőséget adó rugalmassággal tegye.

A javaslat egyes rendelkezései a gyorsítást közvetlenül nem szolgálják, azonban az egyéb jogszabályváltozások, alkotmánybírósági határozatok perjogi vonatkozásait rendezik. Ezek közül kiemelendő az ügyész perbeli részvételének szabályozása.

-----STARTING---POINT---RESZLETES---

Az 1. §-hoz

Az Alkotmánybíróság 1/1994. (I.7.) határozata következtében megszűnt az ügyész azon joga, hogy "fontos állami vagy társadalmi érdekből" pert indíthasson. Az Alkotmánybíróság határozata megsemmisítette az ügyész általános fellépési jogát is. Jelenleg az ügyészi perindítás két esete különíthető el: az első az, mikor a perindítási jog a Pp.-hez képest külön jogszabályon alapszik: ezt az egyes, a konkrét jogterületet rendező anyagi jogszabályok tartalmazzák. A második eset a 2/A § (1) bekezdésében foglalt lehetőség: az ügyész keresetet indíthat, ha a jogosult jogainak védelmére bármely okból nem képes.

Mivel nemcsak a perindítás előtt, hanem a per folyamata alatt is bekövetkezhet, hogy a jogosult jogainak védelmére képtelenné válik, meg kell teremteni a lehetőségét annak, hogy ha a perbeli részvételt megalapozó körülmények a per folyamán állnak be, az ügyész részt vehessen az eljárásban. A Javaslat a Pp 2. § (3) bekezdésében eleget tesz e kívánalomnak, s ezáltal a "fellépés" fogalmának az eddig használatostól eltérő értelmet ad. Az ügyész perbeli fellépése ugyanis nem tekinthető a Javaslat alapján önálló jogosítványnak, hanem az pusztán a perindítási jog "dinamikus mozzanata", azaz egy már megindult perben való részvétel ugyanazon megfontolás alapján, amely a konkrét esetben a keresetindítási jogot is megalapozta volna. A 2. § (4) bekezdése rendezi azt a kérdést, hogy ha a fellépő ügyész és a fél nyilatkozatai eltérnek, azt a bíróságnak a per egyéb adatait figyelembe véve kell elbírálnia.

A Javaslat szerint, ha az ügyész külön jogszabály alapján indítja a pert, a perben a fél jogait gyakorolja [Pp 2. § (5) bek.], míg ha a 2. § (2) bekezdése alapján, a jogainak védelmére képtelen személy helyett indítja a pert (illetve fellép), a rendelkező cselekmények gyakorlására nem jogosult [Pp 2. § (4) bek.].

A Javaslat az ügyészre vonatkozó rendelkezések módosításával egyidejűleg hatályon kívül helyezi a "Az ügyész jogai a perben" címet, s az ezt követő 2/A. §-t. Az ügyészre vonatkozó szabályok így a 2. §-ba kerülnek (önálló cím nélkül, "A per megindítása és a bíróság feladata" cím alá), ezáltal is hangsúlyozva azt, hogy a polgári perben az ügyész szerepe nem kiemelt jelentőségű.

A Javaslat 2. §-ának (2) bekezdése a Pp 3. §-ának (4) bekezdését igazítja az új rendelkezésekhez: a bíróság számára értesítési kötelezettséget csak arra az esetre ír elő a törvény, ha a 2. § (3) bekezdésében meghatározott fellépés lehetősége adott, s az indokoltnak is látszik.

A Javaslat az ügyész új polgári perbeli szerepével összhangban megszünteti - hatályon kívül helyezés útján - a Legfelsőbb Bíróságnak a Pp 47. §-ában foglalt azon kötelezettségét, hogy ha az egyébként illetékes bíróság helyett azonos hatáskörű más bíróságot jelöl ki az eljárásra, döntése előtt a legfőbb ügyészt meg kell hallgatnia.

Szintén az említett alkotmánybírósági határozat folyománya az, hogy egyes szervezetek - alapítványok, egyesületek, a Munkavállalói Résztulajdonosi Program keretében létrejött ún. MRP szervezetek - nyilvántartásba vételéről rendelkező végzést a bíróságnak az ügyésszel közölnie kell, ugyanakkor e határozatok ellen az ügyész jogorvoslati jogosultsággal a jelenleg hatályos törvényi szabályozás alapján nem rendelkezik. E szervezetek felett az ügyész törvényességi felügyeletet gyakorolhat, törvénysértő működés esetén keresetet indíthat, ugyanakkor a törvénysértés megelőzését elősegítően a nyilvántartásba vétel iránti eljárásban az ügyész nem működhet közre. E nemperes eljárások körében meg kell teremteni a törvényességi felügyeletet ellátó ügyész számára a bírósági határozat elleni fellebbezési lehetőséget. Ezt szolgálja a Javaslat 33. §-ának (1) bekezdése az 1958. évi 5. törvényerejű rendelet 17. §-ának kiegészítésével. Ennek alapján azokban a nemperes eljárásokban, melyekben a határozatot jogszabály előírása szerint az ügyésszel bármely módon közölni kell (pl. a bíróság a határozatot "megküldi"), az ügyésznek önálló fellebbezési joga van, melynek határideje az ügyész részére való közléssel nyílik meg. Ha az ügyészt külön jogszabály alapján fellebbezési jog illeti meg, de a határozatot vele közölni nem kell, fellebbezési joga a felek fellebbezési jogához igazodik, azaz a felek számára nyitvaálló határidő alatt fellebbezheti meg a határozatot.

Az Alkotmánybíróság az ügyész külön jogszabályon alapuló keresetindítási jogát az Alkotmány rendelkezéseivel összhangban állónak ismeri el, ha arra a közérdek védelmében kerül sor. A Javaslat 33. § (6) bekezdése a Polgári Törvénykönyv hatálybalépéséről szóló 1960. évi 11. számú törvényerejű rendeletet (Ptké.) új 36/A §-sal kiegészítve úgy rendelkezik, hogy "Az ügyész keresetet indíthat a semmis szerződéssel a közérdekben okozott sérelem megszüntetése érdekében a szerződés semmisségének megállapítása iránt."

Az ügyész ezen keresetindítási joga nem függ attól, hogy a támadott szerződést a felek a megállapodás szerinti módon teljesítették-e. Az ügyész által indított peres eljárás ui. nem valamelyik szerződő félnek a jogellenes megállapodásából fakadó esetleges érdeksérelmét kívánja orvosolni, hanem azt a célt szolgálja, hogy a jogszabályba ütköző és ezáltal a közérdek számára sérelmes ügyletek ne mehessenek teljesedésbe. Az államnak a jog kógens szabályai által védett értékek érvényesülése érdekében a semmis szerződést kötő felek önrendelkezési jogát - az ügyészi keresetindítás eszközének biztosításával is - korlátoznia kell.

A Ptk-ben szabályozásra kerülő ügyészi jogosítvány az ügyész polgári jogi szerepének jelenlegi alkotmányos megítéléséhez képest nem jelent változást, az csupán az Alkotmányban, illetve az 1972. évi V. törvényben megállapított ügyészi feladatok teljesítésének jogi eszközrendszerét egészíti ki.

A 2. §-hoz

A Javaslat megszünteti a bíróság általános kitanítási kötelezettségét, s azt csak a perbeli jogok és kötelezettségek vonatkozásában tartja fenn. Így a bíróság a felet kioktatja arra - ha nincs jogi képviselője -, hogy pl. bírósági meghagyás kibocsátását kérheti (ha annak jogszabályi feltételei fennállnak), de pl. nem oktatja ki arról, hogy szerződés nemteljesítéséből eredően az anyagi jog alapján milyen igényt lehet támasztani, illetve arról, hogy a kereseti kérelem kimeríti-e a felet megillető jogokat.

Hosszabb ideje világossá vált a bírósági gyakorlatban, hogy a széleskörű kitanítási kötelezettség túlzott officialitást visz az eljárásba, és az is, hogy nem várható el a bíróságtól, hogy a jogvita eldöntésén túlmenően a fél helyett járjon el a fél érdekében. Ez ugyanis egyrészt a bíróság munkaterhét rendkívüli mértékben megnöveli, másrészt a felek egyenjogúságát sértheti. A rendelkezési jog alapján a felek joga annak eldöntése, hogy milyen igényeket kívánnak érvényesíteni, s azt milyen mértékig teszik meg. A kitanítási kötelezettség megszüntetésével összefüggésben a Javaslat hatályon kívül helyezi a Pp 146.§-ának sokat vitatott (3) bekezdését is.

A javaslat hatályon kívül helyezi "Az igazság érvényesülésének biztosítása" címet. Ennek oka, hogy a Javaslat számos rendelkezésének célja az officialitás kiszorítása a polgári perből. Ezen elv jegyében a "nyomozó" bíróság modellje helyébe a vitát eldöntő bíróságé lép. A Javaslat egyértelművé kívánja tenni, hogy a bíróságnak a Pp 3. § (1) bekezdésében meghatározott azon feladata, hogy az igazság kiderítésére törekedjék, csak a felek rendelkezési jogának, illetve a tárgyalási elvnek a tiszteletben tartásával érvényesülhet. Ezért a Javaslat hatályon kívül helyezi a 3. § (1) bekezdéséből a hivatalbóliságot hangsúlyozó szövegrészt is.

Az officialitás csökkentése jegyében kerül hatályon kívül helyezésre a Pp 3. § (3) bekezdésében foglalt ún. szignalizációs kötelezettség. A rendelkezés mára kiürült, ugyanis a különböző jogszabályok konkrétan előírják a bíróságok közötti információ áramoltatási kötelezettség eseteit (pl. felszámolási eljárás kapcsán). Hasonló indokból kerül hatályon kívül helyezésre a Pp 54. § (2) bekezdése, amely azt írja elő, hogy a perben részt nem vevő, de a jogvitában érintett gazdálkodó szervezetet tájékoztatni kell a beavatkozás lehetőségéről.

A 3. §-hoz

A felek rendelkezési jogosítványainak szabad érvényesülése útjából hárítja el az akadályt a Javaslat a Pp 4. §-ának módosításával. A bíróságnak így nem lesz kötelezettsége, hogy a fél rendelkező cselekményének érvényességét a fél érdekeire hivatkozással felülvizsgálja, vagy akár csak annak újbóli megfontolására késztesse a felet. Egyúttal a Javaslat hatályon kívül helyezi azt a rendelkezést is (Pp 148. § (2) bek.), amely a felek által kötött egyezség bírói jóváhagyásának feltételéül tűzte azt, hogy a bíróság az egyezség jogszabályoknak való megfelelésén túl vizsgálja meg, hogy az egyezség megfelel-e a felek méltányos érdekeinek. Ugyanezen okból helyezi hatályon kívül a Javaslat a Pp 74. § utolsó mondatát is.

A 4. §-hoz

A Javaslat normaszöveggé teszi a joggyakorlatban kikristályosodott azon szabályt, hogy ahol a Pp. a fél haláláról beszél, azon valamely szervezet jogutódlással történő megszűnését is érteni kell. Ugyanez az indoka a Javaslat 10. §-ának (1) bekezdésében foglalt rendelkezésnek. Míg a természetes személyek halála esetén mindig van jogutód (az örökös végső soron a Magyar Állam), addig a szervezetek esetében ez nem feltétlenül van így: pl. a felszámolással, vagy végelszámolással történő megszűnés esetében jogutódlásról nem beszélhetünk. Ilyen esetben a megszűnő szervezet kötelezettségeiért felelősséggel tartozó személyekre, illetve szervezetekre e szabályok nem alkalmazhatóak.

Az 5. §-hoz

A Javaslat kimondja, hogy az, akinek igénye érvényesítése céljából az ügyész vagy a külön jogszabállyal erre feljogosított szervezet pert indított, a perben félként vesz részt. Ez a helyzet pl. akkor, ha az ügyész pert indít a jogai védelmére képtelen fél helyett a Pp 2. § (2) bekezdése alapján. Ezt a rendelkezést jelenleg a Pp 49. §-ának (4) bekezdése tartalmazza, de - figyelemmel a Pp 64. §-ának új, (3) bekezdésében foglalt rendelkezésre - indokolt annak áthelyezése a hozzá szorosan kapcsolódó másik új szabályhoz.

A Pp 64. §-ának (3) bekezdése második mondatának első fordulata e szabály "fordítottját" mondja ki. Ennek alapján, aki külön jogszabály alapján a per megindítására maga is jogosult lett volna, a felperes pertársaként a perbe beléphet. Ezen új rendelkezés lehetővé teszi, hogy az ügyész vagy a gyámhatóság a fél által indított perbe pertársként beléphessen, ha a pert külön jogszabály alapján maga is megindíthatta volna.

Ez a szabály ismert a hatályos Pp-ben is a különleges eljárások körében (Pp 279. § (1) bek.; 305. §). Mivel a szabály a jövőben általánosan alkalmazható, az említett rendelkezéseket a Javaslat hatályon kívül helyezi.

A Pp 64. § (3) bekezdése második mondatának második fordulata a fenti esetkörökön kívül általános érvénnyel is megteremti a felperesi oldalon történő perbelépés lehetőségét. A perbelépésre eszerint akkor van mód, ha a belépni szándékozó

fél az eredeti perindítóval olyan jogviszonyban áll, amely - perbelépése esetében - megalapozza a Pp 51. § a), illetve b) pontja alatti pertársaságot. Ezzel egyszerűsödik az eljárás, ugyanis megtakarítható a külön per megindítása, majd a két per egyesítése.

Ha a résztvevők perbeli cselekményei (nyilatkozatai, kérelmei) eltérnek egymástól - a Pp 51. § a) és b) pontjára tekintettel történő perbelépés esetét kivéve - azokat a bíróság a per egyéb adatait is figyelembe véve bírálja el. A Pp 51. § a) és b) pontja alapján való perbelépés esetén a Pp 52. §-a irányadó.

A perbelépéshez nem szükséges a perbíróság engedélyező végzése, ezért a Javaslat módosítja a Pp 65. §-át is.

A 6. §-hoz

A képviseleti jogosultság körében a Javaslat a köztársasági megbízottak hivatala kifejezés helyébe - annak megszűnésére tekintettel - beiktatja a fővárosi, megyei közigazgatási hivatal kifejezést (1994. évi LXIII. tv.), továbbá a helyi kisebbségi önkormányzat tagját is feljogosítja a perbeli képviseletre.

A 7. §-hoz

 A Javaslat új (73/A.) §-t iktat be a Pp-be, amely a kötelező jogi képviseletre vonatkozó rendelkezéseket tartalmazza.

A Javaslat a Legfelsőbb Bíróság előtt folyó ügyekben teszi kötelezővé a jogi képviseletet. A hatályos hatásköri szabályok

alapján ezek másodfokú vagy felülvizsgálati ügyek. Ez utóbbiakra a törvény eddig is kötelező jelleggel írta elő a jogi képviseletet, az általános szabály megteremtésével e rendelkezést [272. § (3) bekezdésének első mondata] a Javaslat hatályon kívül helyezi.

A jogi képviselet által nyújtott szakszerűség általában kívánatos, de általános érvénnyel - a Legfelsőbb Bíróság eljárásán kívüli körben - csak akkor lehet előírni, ha az állam megfelelően gondoskodni tud az ingyenes képviseletről a jogkereső állampolgárok számára. Ennek hiányában ugyanis az igazságszolgáltatás elérhetősége oly mértékben csökkenne, amely a jogállamisággal már nem egyeztethető össze. A Javaslat a kötelező jogi képviseletet azért írja elő aszimmetrikusan, mert annak a félnek a számára, aki fellebbezéssel nem élt, ill. felülvizsgálati kérelmet nem nyújtott be, szükségtelen terhet jelenthet a kötelező jogi képviselet előírása.

A fél a kötelező jogi képviseletet előíró rendelkezésnek általában ügyvéd megbízásával tehet eleget, de ezzel egyenértékű, ha a perindító szervezetet munkaviszony keretében foglalkoztatott jogtanácsos képviseli.

Ha jogszabály valamely állami szerv (pl. ügyészség) jogává és kötelezettségévé teszi a képviseletet, illetve a bíróság előtti eljárást, ezekben az esetekben a különös szabály "erősebb", mint az általános szabály, vagyis az ilyen szervezet nyilvánvalóan nem köteles külön jogi képviselőt igénybe venni, hiszen a feladat ellátására éppen speciális szakértelme alapján jelölték ki, illetve a feladatmeghatározás együttjár a feladatmegoldáshoz szükséges feltételek megteremtésével.

A kötelező jogi képviselet részleges előírásának folyománya a Pp 121. §-ának új, (3) bekezdése (Javaslat 11. §), amely erre az esetre előírja, hogy a jogi képviselő meghatalmazását a keresetlevélhez csatolni kell, illetve a képviseleti jogot igazolni kell.

Ha a fél a jogi képviselő meghatalmazásáról - hiánypótlási felhívás ellenére - elmulaszt gondoskodni, a bíróság a keresetlevelét a 130. § (1) bekezdés g) pontja alapján elutasítja.

A 8. §-hoz

A szakértői bizonyítás az egyre bonyolultabb perekben mind nagyobb szerephez jut. Ehhez képest a bíróságok működőképességének is feltétele, hogy a szakértők munkájuk végzése során ne legyenek bizonytalanságban a díjazásuk kifizetése tekintetében. Ezért a Javaslat azt, a Pp 76. §-ának (1) bekezdésében foglalt, eddig is fennálló lehetőséget, hogy a várható szakértői díjat a szakértő kirendelésekor a bizonyítást kérő félnek előlegezésképpen letétbe kell helyeznie a bíróságnál, mérlegelést nem tűrő kötelezettséggé teszi.

A 9. §-hoz

A perek elhúzódásának egyik legnyomatékosabb oka a kézbesítésre vonatkozó szabályozás nehézkessége. A hatályos jogszabályok a per megindulásának feltételéül támasztják a felperesi keresetlevél alperes részére való kézbesítését. Nyilvánvaló azonban, hogy a gyakran rosszhiszemű alperes (akit éppen azért perelnek, mert valamely kötelezettségét megszegte, elmulasztotta) az igazságszolgáltatást hátráltatni igyekszik, s ehhez már a per megindításakor hatékony eszközéül szolgál a keresetlevél át nem vétele, illetve az átvétel megtagadása. A korábban erre az esetre előírt bonyolult eljárás helyett a Javaslat egy vélelmet épít be a törvénybe, mely szerint a bírósági iratokat kézbesítettnek kell tekinteni, ha a kézbesítés azért volt eredménytelen, mert a címzett az iratot nem vette át, vagy az átvételt megtagadta. Keresetlevél (fizetési meghagyás) kézbesítése esetében a bíróság tájékoztatja a felet a vélelem beálltáról, s ennek folyományaként a perindítás hatályának beálltáról.

A Javaslat [33. § (2) bek.] egyúttal módosítja a postáról szóló 1992. évi XLV. törvényt is, s a hivatalos iratokra vonatkozó azon általános követelményt, hogy azokat könyvelt küldeményként (ajánlottan), tértivevénnyel kell kézbesíteni, arra a körre szűkíti, amelyben az adott irat átvételének időpontjához a jogszabály jogkövetkezményt fűz, azaz valamely határidő számításának alapja ezen időpont (pl. a fellebbezési határidő az ítélet közlésével kezdődik). A Javaslat e rendelkezésével a kézbesítési technika túlbiztosítottsága megszűnik, és pl. az egyszerű értesítések esetében ez jelentős költségmegtakarítást is eredményez.

A 10. §-hoz

A Javaslat 10. §-a (1) bekezdésében foglalt szabályozás összefügg a 4. §-sal, így indokolása az 4. §-hoz fűzött indokolásban foglaltakkal megegyezik.

A 10. § (2) bekezdésében foglalt szabály lehetőséget ad arra, hogy a per félbeszakadásának tartama alatt a bíróság elvégezzen olyan cselekményeket, amelyek a per érdemét nem érintik, azonban azok bizonytalan időre való elhalasztása jogos érdekeket sérthet. Így pl. mód nyílik a letétbe helyezett szakértői díj kiutalására a félbeszakadás időtartama alatt is.

A 11. §-hoz

A Javaslat 11. §-a új szabályként előírja, hogy a keresetlevélhez csatolni kell az olyan okiratot is, amelynek tartalmára a felperes bizonyítékként hivatkozik. Ez a szabály a bizonyítási eljárás időbeli elhúzódása ellenében hat, így csökkentheti a perek futamidejét, ugyanakkor a felperest is gondos eljárásra kényszeríti. Ha a felperes e kötelezettségének nem tesz eleget, a bíróság felhívja a hiány pótlására, s ennek elmaradása esetén a keresetlevelet idézés kibocsátása nélkül elutasítja (130. § (1) bek. j) pont). Mindez természetesen nem

zárja el a felperest attól, hogy bizonyítási indítványát később - tehát nem a keresetlevélben -, a per folyamán is előterjeszthesse, akár okirati bizonyítás keretében is.

A kötelező jogi képviselet esetében már a keresetlevél benyújtásakor igazolni kell a képviselet tényét, illetve csatolni kell a jogi képviselő meghatalmazását.

A 12. §-hoz

A Javaslat úgy rendelkezik, hogy az, akinek igénye érvényesítése céljából az ügyész vagy a külön jogszabállyal erre feljogosított szervezet pert indított, a perben félként vesz részt. E szabály teljesüléséhez az is szükséges, hogy a fél a perindításról tudomást szerezzen. A Pp 125. §-ának (2) bekezdése ezért kimondja, hogy ezt a személyt a tanács elnöke köteles a per tárgyalására megidézni.

A 13. §-hoz

A Javaslat 13. §-a az egyszerűsítés jegyében lehetőséget kíván adni arra, hogy ha a bíróság az áttételt elrendelő végzésének meghozatala után észlel valamely olyan körülményt, illetve jut olyan adat birtokába, amely saját hatáskörét, illetve illetékességét kétséget kizáróan megalapozza, az áttételt elrendelő végzést maga is megváltoztathassa. A rendelkezés lehetővé teszi a fellebbezési eljárás pertartamnyújtó hatásának

kiküszöbölését.

A bíróság természetesen csak az iratoknak a fellebbezést elbíráló bírósághoz való felterjesztéséig változtathatja meg végzését. Ha a felterjesztés már megtörtént, a másodfokú bíróság dönt az áttételről akkor is, ha utóbb az elsőfokú bíróság kétséget kizáró módon meggyőződik arról, hogy a végzése meghozatalára nem volt ok.

A 14. §-hoz

A Javaslat a perelőfeltételek körét tágítja az ún. aktív és passzív perbeli legitimációval. Ha a pert nem az indítja, aki azt jogszabály alapján megtehetné, a bíróság a keresetlevelet idézés kibocsátása nélkül nyomban elutasítja.

Ha a felperes nem az ellen indítja a pert, aki ellen jogszabály alapján a perindítás lehetséges, a keresetlevél elutasítása előtt a bíróság felhívja a felperest a korrekcióra, s csak ennek elmaradása esetében utasítja el a keresetlevelet.

Ezzel a megoldással a Javaslat egyrészről kiküszöböl egy felesleges tárgyalást, másrészről megszünteti azt a visszás helyzetet, hogy egy perelőfeltételt jelentő formai hiba a kereset ítéletben történő elutasítását eredményezze.

Hogyha a felperes a hiánypótlás során az alperesként perbevonható személyt megjelöli, változatlan az a szabály, hogy a Pp 64. §-ának (2) bekezdésében foglaltak szerint a bíróság ezt a személyt idézi meg alperesként, feltéve, hogy a perre az új alperessel szemben is van hatásköre, illetve illetékessége.

A Javaslat az új rendelkezést összevonja a Pp 130. § (1) bekezdésének g) pontjával, mivel ez utóbbi szabály a most beiktatott főszabály egyik speciális esete.

A Javaslat rendelkezése következtében - az ismétlés elkerülése végett - szükséges a Pp 132. § (3) bekezdésének és a 283. § (4) bekezdésének teljes, illetve 344. § (2) bekezdésének részleges hatályon kívül helyezése.

A 15. §-hoz

A Javaslat 16. §-a a Pp 141. § (2) bekezdését kiegészíti azzal a generálklauzulával, amely előírja, hogy a bizonyítékokat felhozni, illetve a nyilatkozatokat megtenni olyan időben kell, amely az a per állása szerint a gondos és az eljárást elősegítő pervitelnek megfelel. Ez azt jelenti, hogy a felperesnek a bizonyítékai egy részét már keresetlevelében elő kell adnia (ha a bizonyíték okirat, azt csatolni is köteles), majd pedig az első tárgyaláson az alperes nyilatkozatához képest hozhat fel további bizonyítékokat. (További nyilatkozatoknak és bizonyítékoknak helye lehet pl. a törvény által megengedett keresetváltoztatás, illetve viszontkereset előterjesztése következtében, továbbá pl. a szakértő véleményének tükrében.) Az alperes alapvetően az első tárgyaláson, illetve a felperesi nyilatkozatokra reflektálva nyilatkozik.

Ha a felek az előbbiekben foglalt általános kötelezettségük teljesítését elmulasztják, a bíróság egy ízben felhívhatja őket a hiány pótlására, ennek eredménytelensége esetében azonban a Pp 141. §-ának új, (6) bekezdése alapján a bíróság a fél előterjesztésének bevárása nélkül határoz. E jogvesztést eredményező szankciót a hatályos szabályozás is használja [Pp 143. § (2) bek.], azonban azt időben később, a folytatólagos tárgyalás újabb elhalasztása esetében teszi lehetővé. A Javaslat ehhez képest az eljárási fegyelem növelése irányába hathat, s a súlyos szankció kilátásba helyezésével kizárni igyekszik a hanyag felperesi magatartás, illetve az alperesi perelhúzás lehetőségét. (Természetesen ezzel egyidejűleg a Pp 143. § (2) bekezdése hatályon kívül helyezésre kerül).

Jelentős újítása a Javaslatnak, hogy a fentebb vázolt mulasztás szankcionálását következetesen érvényesíti a másodfokú (19. §) eljárásban is.

Az elsőfokú eljárás feszesebbé, gyorsabbá tételét szolgálja a felperes azon indokolatlan előjogának a megszüntetése, [Pp 136. § (1) bek., 136/B. § (1) bek, 137. § (1) bek. b) pont, 159. § (1) bek., 265. § utolsó mondata], hogy kérheti a tárgyalás távollétében történő megtartását. A Javaslat felfogása az, hogy a fél - amikor az idéző végzésnek engedelmeskedik - alapjában a saját érdekét mozdítja elő. Ehhez képest a Javaslat a fentebb felsorolt rendelkezéseket hatályon kívül helyezi, így a felperes távolmaradása esetében mulasztásának jogkövetkezményei beállnak (végső soron permegszüntetés, illetve a felperes megfosztása a további nyilatkozattétel lehetőségétől).

A Pp 135. § (2) bekezdésének részleges hatályon kívül helyezésével a Javaslat szakít azzal a szemlélettel, amely a külföldi kiküldetés esetében a mulasztás jogkövetkezményeit nem tartotta alkalmazhatónak, mivel a külföldre utazás, illetve külföldi munkavégzés ma már nem számít olyan különleges körülménynek, amely a polgári perben előjogokat indokolna.

Ugyancsak ide sorolható a Pp 136/B. § (3) bekezdése egyes rendelkezéseinek hatályon kívül helyezése. Ha a Pp 136/B. § (1)-(2) bekezdése szerint a fél mulasztása ellenére a tárgyalás megtartásának helye lehet, a bíróság a jövőben hivatalból nem dönthet úgy, hogy a "valóságnak megfelelő tényállás felderítése érdekében" a tárgyalást elhalasztja. A bíróság köteles lesz - ha annak egyéb törvényi feltételei fennállnak - a tárgyalást megtartani, és ha lehet, határozatot hozni. Eljárása során a mulasztó féllel már közölteket úgy kell tekinteni, mint amivel a fél egyetértett, kivéve, ha ez a vélelem a fél korábbi nyilatkozatával ellentétben áll. Természetesen az is előfordulhat, hogy a fél mulasztásával a tényállításainak, illetve bizonyítási indítványainak előterjesztési jogát is elveszti, ha a mulasztása olyan időben következik be, mikor a bíróság felhívása alapján erre utolsó lehetősége lett volna [vö. Pp 141. § (6) bek.].

Ugyancsak a tárgyalási szakot érinti a Pp 136. § (2) bekezdése utolsó mondatának, valamint a Pp 136/B. § (2) bekezdése utolsó mondatának hatályon kívül helyezése. Ezek indoka az Alkotmánybíróság 39/1993. (XI.29.) AB számú határozatában foglaltakkal való összhang megteremtése.

A 16. §-hoz

Az ideiglenes intézkedés elrendelhetőségét a Javaslat egységesen újraszabályozza. Az ideiglenes intézkedés esetköreit a Javaslat - a hatályos szabályozással ellentétben - nem nevesíti, csak generálklauzulát fogalmaz meg. Az intézkedés alkalmazásának akkor van helye, ha azáltal közvetlenül fenyegető kár bekövetkezése hárítható el, illetve olyan állapot tartható fenn, melynek megváltozása a bizonyítás ellehetetlenüléséhez, illetve az előbb említett kár bekövetkezéséhez vezethet. Az ideiglenes intézkedés elrendelhető a fél (kérelmező) különös méltánylást érdemlő jogvédelme érdekében is. E szabály alapján rendelhető el a jövőben például az eredeti birtokállapot helyreállítása, a tartásdíj, járadék, vagy más hasonló célú időszakos szolgáltatás előzetes teljesítése, vagy az ingók kiadására irányuló igény teljesítése ideiglenes intézkedésként, amely eseteket a hatályos jogszabály nevesítve tartalmaz.

A bíróság számára a Javaslat nem írja elő, hogy milyen intézkedéseket tehet, az az intézkedés iránti kérelem függvénye. Azt, hogy "mi kérhető", az anyagi jog határozza meg.

A bírónak a mérlegelés során arányosítania kell, azaz csak olyan intézkedést rendelhet el, melynek várható előnye nem haladja meg az általa okozott hátrányt. Mivel az intézkedés elrendeléséhez a kérelmet megalapozó tényeket csak valószínűsíteni kell, az intézkedéssel esetlegesen alaptalanul okozott hátrány ellensúlyozása érdekében a bíróság az intézkedés elrendelését biztosítékadáshoz kötheti.

Az ideiglenes intézkedés csak a keresetlevél benyújtásával együtt kérhető. Megszűnik tehát az a lehetőség, hogy a fél nemperes eljárásban ideiglenes intézkedés elrendelését kérhesse a perre egyébként hatáskörrel és illetékességgel rendelkező bíróságtól. A Javaslat hatályon kívül helyezi a 105/1952. (XII. 28.) MT rendelet 1-6. §-át, amely erre jelenleg lehetőséget ad.

Az ideiglenes intézkedés célja a gyors jogvédelem. Ennek érdekében teszi lehetővé a Javaslat, hogy a bíróság az intézkedést az első tárgyalás előtt elrendelhesse, továbbá előírja a soron kívüli döntést, s megelégszik az igény alapjául szolgáló tények valószínűsítésével (mi több, a bizonyítás lefolytatását csak akkor engedi meg, ha anélkül a kérelem elbírálása nem lehetséges).Garanciális szempontból (a felek egyenjogúságára tekintettel) előírja viszont az ellenérdekű fél meghallgatásának kötelezettségét. Ez csak a meghallgatásra kitűzött határnap elmulasztása esetében, továbbá "rendkívül sürgős szükség" fennállásakor mellőzhető. Ez utóbbi eset megállapításakor az intézkedés rendkívüli sürgősségének valószínűsítése mellett a megalapozottság valószínűsítését is arányosan figyelembe kell venni,azaz abban az esetben, ha az ideiglenes intézkedés elrendelésére sürgős szükség miatt az ellenfél meghallgatása nélkül kerül sor, az igény valószínűsítésének magasabb fokát kell a bíróságnak megkövetelnie, és célszerű azt biztosítékadáshoz kötni.

Az ideiglenes intézkedés - a hatályos szabályozással ellentétben - hivatalból általában nem rendelhető el. Ez összhangban áll az officialitás csökkentésére irányuló jogalkotói szándékkal, illetve a felek rendelkezési jogának erősítésével. Olykor azonban ennél az elvnél erősebb szempontként érvényesül a feltétlen jogvédelem szükségessége, amely megkövetelheti a hivatalbóli eljárást. Ilyen eset a kiskorú gyermekről való gondoskodás igénye. Ezért a Javaslat 24. §-a a Pp 287. §-ának újraszabályozásával szűk körben lehetőséget ad hivatalból is ideiglenes intézkedés meghozatalára.

A bíróság az ideiglenes intézkedését utóbb módosíthatja, visszavonhatja (megváltoztathatja), ha annak indokoltsága megváltozik, illetve megszűnik. Erről kérelemre dönt, de ha a felperes keresetleszállítása folytán az elrendelt ideiglenes intézkedés a Pp 215. §-ába ütközne, az intézkedést a bíróságnak hivatalból is meg kell változtatnia. Az ideiglenes intézkedést hatályon kívül helyező végzés, illetve ítéleti rendelkezés előzetesen végrehajtható, azaz az intézkedést nyomban meg kell

szüntetni, a fellebbezésre való tekintet nélkül.

Az előbbi esettől különbözik az adott ideiglenes intézkedés megváltoztatásának fellebbezés útján történő kérelmezése. Ebben az esetben az intézkedés elrendelésének indokoltságáról a másodfokú bíróság dönt. Az intézkedés elleni fellebbezés azonban a végrehajtást nem akasztja meg, ugyanis az ideiglenes intézkedést elrendelő végzés előzetesen végrehajtható. A másodfokon jogerőre emelkedett ideiglenes intézkedést az elsőfokú bíróság indokolt esetben kérelemre ugyanúgy megváltoztathatja, hatályon kívül helyezheti, mint azt az ideiglenes intézkedést, amely fellebbezés hiányában elsőfokon lett jogerős, vagy még egyáltalán nem emelkedett jogerőre.

A hatályos szabályozás úgy rendelkezik, hogy az ideiglenes intézkedést a bíróságnak az eljárást befejező határozatában, ítéletében hatályon kívül kell helyeznie. Az új szabályozás ezt csak lehetőségként biztosítja a bíróság számára, így mód nyílik arra, hogy a felperes javára szóló ítélet esetében az ideiglenes intézkedés hatálya fennmaradjon. Enélkül a felperes igényének megóvása a fellebbezési időszakban nem lenne biztosított. Ha a bíróság az ideiglenes intézkedés hatályát ítéletében fenntartotta és az ítélet ellen nem nyújtottak be fellebbezést, az ideiglenes intézkedés az ítélet jogerőre emelkedésével automatikusan hatályát veszti.

A Javaslat az ideiglenes intézkedés hatályát tehát az eljárást jogerősen befejező határozathoz köti, mivel a hatályos szabályozási technika (az ideiglenes intézkedés elrendelhetősége esetköreinek az előzetes végrehajthatóság esetei közé való felvétele) az ideiglenes intézkedés elrendelhetősége, illetve tartalma korlátozásának feloldásával nem alkalmazható.

Az ideiglenes intézkedés sorsa a fentiek tükrében a következőképpen alakul: az elsőfokú bíróság az ítéletében, vagy permegszüntető végzésében az ideiglenes intézkedését hatályon kívül helyezheti, illetve ítéleti döntésével rendezi az érintett viszonyt. Ez utóbbi esetben az intézkedés hatálya változatlan, tehát a bíróságnak az intézkedésről kifejezetten kell rendelkeznie, ha tartalmát meg akarja változtatni, ill. hatályát meg kívánja szüntetni. Ha az ítélet tartalmában részben eltér az ideiglenes intézkedéstől, s a bíróság azt kívánja, hogy az intézkedés az ítéleti tartalommal éljen tovább a jogerős befejezéséig, azt az ítéletében meg kell változtatnia. Mindez azért szükséges, mert az ítélet előzetes végrehajthatósága csak jóval szűkebb körben rendelhető el, mint az ideiglenes intézkedés, így az intézkedéssel megvalósított jogvédelem folytonossága csak a fenti módon biztosítható. Az ideiglenes intézkedés az elsőfokú ítélet jogerőre emelkedésével hatályát veszti. Ha azonban a fellebbezési időszak alatt bármelyik fél a per főtárgya tekintetében fellebbezést nyújt be, az ideiglenes intézkedés hatálya meghosszabbodik a per jogerős befejezéséig (kivéve, ha a másodfokú bíróság azt még az érdemi döntésének meghozatala előtt megváltoztatja vagy hatályon kívül helyezi). A pernek a Pp 137. § (3) bekezdése alapján bekövetkező megszűnése, továbbá félbeszakadása, illetve felfüggesztése az ideiglenes intézkedés hatályát nem érinti.

A 17. §-hoz

Elvi fontosságú a Pp 164. § (2) bekezdése tartalmának szűkítése. A Javaslat ugyanis a hivatalból elrendelhető bizonyítás lehetőségét általában kiiktatandónak tartja, mint olyan rendelkezést, amely a bíróság pártatlansága szempontjából aggályos, amely kedvezőtlen a perek futamidejét tekintve, s amely a felek szabad önrendelkezésével, a tőlük elvárható aktivitással ellentétes irányba mutat. A Javaslat ezért a hivatalból való bizonyítás elrendelését csak akkor teszi lehetővé a bíróság számára, ha azt maga a Pp (286. § (1) bek.) vagy más törvény kifejezetten megengedi. Ezen megfontolások eredményeként válik meghaladottá a Pp 167. § második mondata is, és a Pp 249. § (2) bekezdésének egy része.

A 18. §-hoz

A polgári peres ügyek futamidejét hátrányosan érintő egyik tényező (a gyakorlati tapasztalatok szerint) az, hogy egyes szakértők - túlterheltség miatt vagy más okból - a szakvéleményt nem terjesztik elő a bíróság által megadott határidőben.

A Javaslat által megteremtett új szabályozás méltányolja a szakértőnek fel nem róható késedelmet, de azt elvárja tőle, hogy az előrelátható késedelmet a bíróságnak kellő időben, előzetesen jelentse be. Ezzel elkerülhető, hogy a kitűzött tárgyalás "üresjárat" legyen, és az feleslegesen rabolja a felek és a bíróság idejét. A Javaslat a közlés elmulasztásához a szakértőre nézve hátrányos pénzbeli jogkövetkezményeket fűz. Egyébként a szabály átveszi a hatályos rendelkezéseket, de azokat az áttekinthetőség érdekében rendszerezi.

A 19. §-hoz

A Javaslat 19. §-a összefügg a 15. § rendelkezéseivel. E § érintetlenül hagyja azt az elvet, hogy a másodfokú eljárásban is lehet új tényre hivatkozni, illetve új bizonyítékot előterjeszteni, e jogosultság korlátja azonban a félnek az elsőfokú eljárásban kifejtett gondosságának a törvény 141. § (2) bekezdése [Javaslat 15. § (1) bek.] által előírt gondossági mértékhez való viszonya. Azaz: ha a fél olyan új tényre hivatkozik, illetve olyan új bizonyítékot jelöl meg, melyet a gondos pervitel mellett már az elsőfokú eljárásban fel kellett volna hoznia, de ezt elmulasztotta, a másodfokon immár késedelmesen felhozott tényt, illetve bizonyítékot a másodfokú bíróság is figyelmen kívül hagyja. Természetesen ugyanez lesz a sorsa az elsőfokú eljárásban késedelemmel beterjeszteni próbált, s így figyelmen kívül hagyott bizonyítás újbóli felvetésének is.

Értelemszerűen nem kerülhet sor a fél előadásának figyelembevételére, ha késedelmének igazolását már az elsőfokú eljárásban megkísérelte, de az nem vezetett eredményre. A másodfokú eljárásban új tényre, illetve bizonyítékra hivatkozó félnek ezek előadásával egyidejűleg a korábbi mulasztását is ki kell mentenie, hogy elhárítsa a késedelmes előterjesztés figyelembevételét akadályozó törvényi tilalom érvényesülését. Az új szabályozás a 245. § utolsó mondatában foglalt halasztás lehetőségét leszűkíti [vö. 141. § (6) bek.]

Mindezek a szabályok a fellebbezési jog tartalmát is kiteljesítik, hiszen a másodfokon korlátozás nélküli bizonyítás olyan, az első fokon hozott ítélettől merőben eltérő határozatot eredményezhet, amely ellen az Alkotmány által biztosított fellebbezési jog nem gyakorolható, noha voltaképpen egy új tényálláson alapuló új határozatról lehet szó.

A 21. §-hoz

A Javaslat célja, hogy a pénzbírság kiszabása elleni külön fellebbezési jog gyakorlása ne hátráltassa az eljárás lefolytatását azáltal, hogy a fellebbezés elbírálásának időtartamával az alapeljárást meghosszabbítja. Ehhez képest a jövőben a bírság elleni fellebbezést az elsőfokú bíróság nem terjeszti fel nyomban a másodfokú bírósághoz elbírálásra, hanem azzal megvárja az ügy érdemi befejezését. Ha az ítéletet (permegszüntető végzést) megfellebbezték, a bírságoló végzés elleni fellebbezést ezzel együtt kell felterjeszteni. Ha az eljárást befejező határozat fellebbezés hiányában első fokon jogerőre emelkedik, az elsőfokú bíróság a pénzbírság elleni fellebbezést a jogerő beállta után nyomban felterjeszti a másodfokú bírósághoz elbírálás végett. Ugyanígy jár el az elsőfokú bíróság a szünetelés folytán bekövetkező permegszűnés esetében. A per félbeszakadásának, illetve felfüggesztésének időtartama alatt a bírság elleni fellebbezés "nyugszik".

A Javaslat új szabálya csak a fél, illetve a jogi képviselője esetében érvényesül, így pl. a tanú, szakértő bírság elleni külön fellebbezési joga változatlan, mivel az arra vonatkozó iratok az ügyben elkülöníthetőek, a fellebbezés elbírálása az eljárás befejezését nem gátolja.

A 22. §-hoz

A perújítás szabályai körében is megjelenik az az elv, hogy új tényre, illetve bizonyítékra, határozatra csak akkor lehet perújítást alapítani, ha azt a fél a korábbi eljárásokban jogi kötelezettsége ellenére ("hiba") nem érvényesítette, de jogellenes mulasztásában vétkesség nem terheli ("hibáján kívül"). Ezzel a Javaslat a második perújítás hatályos szigorúbb szabályait vetíti ki már az első perújításra is.

A 23. §-hoz

 A bontóper előtti meghallgatás jogintézményét (Pp 280.

§) a Pp 1987. évi módosítása vezette be, a házasság szilárdságának fokozása, illetve a hatékony békítés érdekében. A gyakorlat azonban ezeket az elvárásokat nem igazolta. A meghallgatás csak elvétve eredményezte a felek kibékülését. Ugyanakkor - figyelemmel arra, hogy a meghallgatáson érdemben elhangzottakról jegyzőkönyv nem készülhetett - a bíróságnak az ezt követő peres eljárást a házastársak ismételt meghallgatásával kellett kezdenie, így a bontóper előtti meghallgatás többnyire csak az eljárás indokolatlan elhúzódását eredményezte.

A Javaslat a bontóper előtti meghallgatásra vonatkozó rendelkezések hatályon kívül helyezésével egyidejűleg, arra figyelemmel, módosítja a házasság felbontásával kapcsolatos peres eljárás egyes szabályait. Az első tárgyalás fontos mozzanata a személyesen megjelent felek meghallgatása, annak érdekében, hogy a bíróság a bontási szándékról, illetve az ehhez kapcsolódó kereseti kérelmekről és ellenkérelmekről pontos képet nyerhessen.

Bővül az a kör, amikor a házasság - békítés mellőzésével - már az első tárgyaláson felbontható. Ilyen lesz a jövőben valamelyik házasfél cselekvőképességet kizáró gondnoksága, ismeretlen helyen tartózkodása, illetve a bíróság előtt való megjelenés elháríthatatlan akadálya mellett az az eset is, amikor a házastársak már hosszabb ideje különváltan, külön lakásban élnek, vagy nincsen közös kiskorú gyermekük.

Más esetekben azonban az eljárásnak időt, lehetőséget kell biztosítania arra, hogy a csak valóban teljesen és helyrehozhatatlanul megromlott házasság felbontására kerüljön sor. A bontóperben tehát a gyorsítás nem lehet abszolút követelmény. Ezért az esetek többségében a házasság felbontására egyetlen tárgyaláson nem kerülhet sor. Ez összhangban áll a korábbi évtizedek gyakorlatával és hasonló "féket" a legtöbb európai állam bontóperi eljárása ismer. A Javaslat kimondja, az előbb említett eseteket kivéve a házasság felbontására csak akkor kerülhet sor, ha a felek (illetve bármelyik házastárs) az eljárás folytatását három hónapos - jogvesztő - határidőn belül kérik (Pp 285. § (4)-(5) bek.). Ez az időtartam alkalmas lehet arra, hogy a házastársak mégegyszer megfontolják válási szándékukat, figyelemmel arra is, hogy általában nem csak a maguk sorsáról döntenek, hanem gyermekeikéről is. A bíróság a tárgyalás elhalasztásával egyidejűleg indokolt esetben javasolhatja a feleknek, hogy konfliktusuk rendezése érdekében forduljanak válási tanácsadással, családsegítéssel foglalkozó szakemberhez.

Annak nincsen ugyanakkor akadálya, hogy a házastársak már az első tárgyaláson egyezséget kössenek a járulékos kérdésekben, amennyiben ezt kívánják, és az egyezség megkötéséhez, illetve annak bírósági jóváhagyásához szükséges feltételek, adatok rendelkezésre állnak.

A 24. §-hoz

Figyelemmel arra, hogy a Javaslat értelmében a Pp általános részében a 164. § (2) bekezdése úgy módosul, hogy törvény ellenkező rendelkezése hiányában hivatalból elrendelhető bizonyításnak nincs helye, szükségessé vált, hogy a hivatalbóli bizonyítás lehetőségét a házassági perek szabályai - és így közvetve a származás megállapításával, a szülői felügyelettel és a gondnokság alá helyezéssel kapcsolatos perek szabályai is - biztosítsák. E pertípusok esetén ugyanis gyakran elengedhetetlen, hogy a bíróság az általa szükségesnek tartott bizonyítást - pl. a gyermek elhelyezésére, származására vonatkozó döntés érdekében - hivatalból is elrendelhesse (Pp 286. § (1) bek.).

A felek rendelkezési jogának növelése érdekében megszűnik az az előírás, hogy azok a rendelkezések, amelyek a jogról való lemondásnak, az elismerésnek és a beismerésnek, illetőleg mindkét fél egyező, vagy az egyik fél - ellenfél által kétségbe nem vont - előadásának a hatályát határozzák meg, a házassági perben nem alkalmazhatók. A hatályon kívül helyezés következtében a jövőben pl. az egyező akaratnyilvánítás alapján folyó bontóperekben a sokszor formális tanú-meghallgatás nem lesz kötelező.

A Javaslat a Pp általános rendelkezései között újraszabályozza az ideiglenes intézkedés jogintézményét, a felek a korábbinál szélesebb körben kérhetik a bíróság ilyen irányú döntését, ha azt érdekeik védelme szükségessé teszi. Ezért a házassági perek szabályai a jövőben az ideiglenes intézkedéseknek csak azokat az eseteit nevesítik, amelyekben a gyermek-szülő jogviszonyra tekintettel a bíróságot az intézkedés joga hivatalból is megilleti (Pp 287. §).

A 25. §-hoz

A Javaslat a Pp 290. § (2) bekezdését újraszabályozva egyértelművé teszi, hogy a házasság egyező akaratnyilvánítással történő felbontására a Csjt. 18. §-a (2) bekezdésének a) pontja alkalmazásával csak akkor kerülhet sor, ha a felek az ún. járulékos kérdésekkel kapcsolatos megállapodásukat utóbb nem teszik vitássá. Ezért a bíróság a házasság felbontása felől csak akkor határozhat, ha a házastársak erre vonatkozó egyezsége jogerőre emelkedett.

A Gyermek jogairól szóló Egyezmény rendelkezéseire is tekintettel a Javaslat kimondja, hogy a bíróságnak a felek egyezségének jóváhagyása során, illetve ítéletében a házastársak közös kiskorú gyermekének érdekére figyelemmel kell lennie (Pp 290. § (3) bek.).

A 26. §-hoz

A Javaslat felemeli a fizetési meghagyás kötelező alkalmazásának értékhatárát 100 000 Ft-ra. Ilyen összegű pénzkövetelések esetében az igény csak fizetési meghagyással érvényesíthető.

A 27. §-hoz

 A Javaslat a bíróság kötelezettségeként írja elő, hogy ha a közigazgatási eljárásban a perindító személytől különböző személy, ellenérdekű fél is szerepelt, értesíteni kell a beavatkozás lehetőségéről. Ezt a rendelkezést a közigazgatási per szerkezete indokolja, ugyanis a fél a keresetet a jogerős határozatot hozó közigazgatási szerv ellen indítja.

A 28. §-hoz

A munkaügyi perekben a Javaslat levonja a tételes jogi következményeit a gyakorlatban kialakult azon álláspontnak, miszerint a munkaügyi pernek nincsenek meghatározóan eltérő jellemzői az általános vagyonjogi permodelltől. Ennek megfelelően a Javaslat e perekben lehetővé teszi a fizetési meghagyásos eljárás igénybevételét, kivéve az ún. státuszpereket, továbbá alkalmazni rendeli a mulasztás jogkövetkezményeit, lehetővé teszi az általános szabályok szerinti szünetelést és egyezségkötést.

A 29. §-hoz

A Javaslat 29. §-ának rendelkezései jogilag meghaladott fogalmakat aktualizálnak, és a Javaslat egyéb rendelkezéseivel való összhangot teremtik meg.

-----STARTING---POINT---VEGE---

A 30-32. §-hoz

A Javaslat hatálya főszabályként a hatálybalépés után indult ügyekre terjed ki. A kivételek azt a törekvést fejezik ki, hogy azok az új rendelkezések [Javaslat 30. § (2)-(6) bek.] illetve hatályon kívül helyezések [Javaslat 31. § (2)-(5) bek.], amelyek jogokat nem sértenek s nem bontják meg, illetve nem teszik ellentmondásossá a már megindult eljárást, a hatálybalépéskor folyamatban lévő ügyekben is alkalmaztassanak.

A Pp 75. § (4) bekezdésének hatályon kívül helyezésével a Javaslat megszünteti az ügyvédi, ill. jogtanácsosi képviselet viszonylatában a perköltségben felszámítható díjazás terén megmutatkozó indokolatlan különbséget. A Pp 220. § (2) bekezdésének hatályon kívül helyezése azért indokolt, mert a gyakorlatban az ügyvéd közvetlenül a megbízójától kapja meg (többnyire előre) a munkadíját, így fölösleges az ítéletben úgy rendelkezni, hogy a perköltséget az ügyvéd részére fizesse meg a pervesztes fél. Különösen igaz ez a perköltség illetéket, szakértői költséget stb. tartalmazó részét illetően, melyet a jogi képviselő a legritkább esetben előlegez meg a fél számára.

A Pp 152. § (3) bekezdésének hatályon kívül helyezésével a Javaslat lehetővé teszi a tárgyalás felfüggesztését birtokperben is, ugyanis ebben a pertípusban is előfordulhat pl. az, hogy a per eldöntéséhez valamely egyéb eljárás eredményét kell bevárni.

A Javaslat hatályon kívül helyezi a Pp azon rendelkezéseit, melyek a per adatai között a felek foglalkozásának kötelező feltüntetését írták elő, számos esetben ui. az nem tartozik a per tárgyához, s a személyi azonosító adatok körének sem eleme.

A 217. § (3) bekezdés részleges hatályon kívül helyezésével a Javaslat hangsúlyozni kívánja, hogy az ítéletben elmarasztalt fél javára részletfizetési kedvezmény megadásához önmagában nem elegendő az, hogy a fél kereseti viszonyai rosszak. A bíróságnak e kérdésben figyelemmel kell lennie a fél komplex vagyoni helyzetére, valamint arra, hogy csak nagyon indokolt esetben lehet a marasztalt fél ellenfelét (a pernyertest) a részletekbeni teljesítéssel sújtani.

A további hatályon kívül helyezések indokolása a Javaslat kapcsolódó rendelkezéseinél került elhelyezésre.

A 33. §-hoz

A Javaslat 33. §-ának (1) bekezdése - az Alkotmánybíróság döntésével összhangban rendezi az ügyész jogorvoslati jogát a nemperes eljárásokban (részletes magyarázat az 1. §-hoz fűzött indokolásnál).

A Javaslat 33. §-ának (2) bekezdésében a postáról szóló törvény módosítására kerül sor, amelynek indokait a kézbesítésre vonatkozó szabályok változásához fűzött indokolás fejti ki (Javaslat 9. §-a). Míg a Pp 99. §-a csak a bírósági eljárásra irányadó, addig e módosítás kihat az államhatalom és a közigazgatás szervezeteire is pl. az államigazgatási eljárásban szükséges kézbesítésekre is. Mivel e tekintetben a bírósági és az államigazgatási eljárás között nincs lényeges különbség, a szabályozás módosítása az államigazgatási eljárásban, illetve a közigazgatásban is jelentős költségmegtakarítást eredményez és magának a postának is egyszerűsíti a munkáját az ajánlott, tértivevényes küldemények számának csökkentése útján.

A Javaslat 33. §-ának (3) és (4) bekezdése a bontóper előtti meghallgatásra vonatkozó szabályozás hatályon kívül helyezésére tekintettel módosítja az illetékekről szóló törvény egyes rendelkezéseit. A bontóperrel kapcsolatos illeték összegében nem változik.

A Javaslat 33. §-ának (5) bekezdése a kárpótlási ügyekben feloldja a Fővárosi Bíróság kizárólagos illetékességét. Ezzel a Fővárosi Bíróság munkaterhe és a perek futamideje csökkenhet. Ez egyaránt szolgálja a bíróságok és a felek érdekeit, mivel a kárpótlási ügyek mielőbbi befejezéséhez nyomatékos érdek fűződik. A 33. § (5) bekezdése akkor alkalmazható a folyamatban lévő ügyekben, ha a perindítás hatályai még nem álltak be. Ha a kárpótlásra jogosultnak nincs belföldi lakóhelye, a Fővárosi Bíróság jár el.