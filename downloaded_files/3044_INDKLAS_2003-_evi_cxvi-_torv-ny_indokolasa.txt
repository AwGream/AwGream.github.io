2003. évi CXVI. törvény indokolása

a Magyar Köztársaság 2004. évi költségvetéséről és az államháztartás három éves kereteiről

I.

Az államháztartás három éves keretének megalapozása

A) a kormányzat gazdaságpolitikájának fő vonásai 2004-től 2006-ig

1. Kiinduló feltételek

2003-ban a gazdaság fejlődését közel ugyanazok a kedvezőtlen jelenségek, szerkezeti aránytalanságok, egyensúlyi problémák jellemzik, mint az előző két évben. Annak ellenére alakul így a gazdaság helyzete, hogy a Kormány - miután világossá vált, hogy a dekonjunktúra miatti exportcsökkenésből adódó növekedési veszteségeket nem lehet, de nem is szabad a belső fogyasztás erőteljes növelésével ellensúlyozni - 2003-tól nem a növekedés maximalizálására, hanem a belső feltételek (egyensúly, versenyképesség) javítására törekszik.

A gyors változás elmaradásának döntően két oka van:

- a világgazdasági helyzet a már két éve folyamatosan meglévő várakozások ellenére nem javul, a bizonytalanság számottevő;

- a 2001-2002-ben meghozott, részben anticiklikus jellegű, a belső keresletet növelő, illetve a gazdaságban már régóta meglévő aránytalanságokon enyhíteni kívánó és jelentős reálbér-növekedést okozó intézkedések olyan nagyságrendűek voltak, hogy azok áthúzódó hatása 2003-ban a szokásosnál jóval erőteljesebb. Ezek kisimítása egy évnél hosszabb időt vesz igénybe.

Az eddig prognosztizáltnál mélyebb és tartósabb világgazdasági dekonjunktúra jelentősen csökkentette a magyar gazdaság növekedési lehetőségeit. A GDP növekedési üteme az utóbbi másfél évben - bár továbbra is több mint 2 százalékponttal meghaladta a csökkenő EU-átlagot - 3% körüli szintre mérséklődött, 2003. első félévében mindössze 2,6% volt. Ennek oka alapvetően az, hogy a dekonjunktúra miatt jelentősen lecsökkent az export üteme, így a kivitel 2002. második felétől nem tudta betölteni húzóerő szerepét. 2003-ban - a második félévben már kismértékű javulást feltételezve - a GDP növekedési üteme várhatóan a 3-3,5%-os sávban fog alakulni.

A GDP keresleti oldali szerkezetében még a korábban megindult kedvezőtlen változások dominálnak. Az export szerepének visszaszorulásával párhuzamosan - elsősorban a kezdetben anticiklikus célzattal indított belső keresletnövelő, majd a minimálbér további emelését, valamint a közalkalmazotti bérszínvonal felzárkóztatását szolgáló intézkedések hatására - a számottevő reálbér-emelkedés következtében a fogyasztás 2002-ben rekordmértékben, 8,8%-kal növekedett, és az áthúzódások miatt 2003-ban is a GDP növekedését számottevően meghaladó, 7-8%-os ütem várható. A GDP növekményhez való hozzájárulás arányait tekintve a fogyasztás lett a domináns, ezzel a gazdaság 2002-ben letért az exportvezérelt növekedési pályáról. A végső fogyasztás/GDP arány a 2000. évi 73%-ról 2002-ben 78% fölé került, s - az időközben megtörtént gazdaságpolitikai irányváltás ellenére, a tavalyi évről áthúzódó folyamatok miatt - ez az arány 2003-ban még tovább romlik.

A beruházások 2002. évi 5,8%-os volumenbővülése meghaladta a 2001. évit (3,5%), de a szerkezet tovább torzult. Miközben nőtt az államháztartás (infrastrukturális beruházások) és a háztartások (lakásépítés) szerepe, a vállalkozói beruházások 3-4%-kal zsugorodtak, ami nyilvánvalóan összefügg a dekonjunktúrával, valamint a magas kamatszinttel. 2003-ban a költségvetési kiigazítással összefüggésben az állami hányad némi visszaszorulása mellett a konjunktúra javulása esetén megkezdődhet az eddig elhalasztott beruházási szándékok valóra váltása. Így az idén az előző évinél kisebb, 3-4%-os ütemű, de szerkezetében javuló beruházási növekedés várható.

Az elmúlt két évben a magyar gazdaság - néhány évvel ezelőtt nemzetközi összehasonlításban is kedvezőnek tekinthető - versenyképessége jelentősen romlott, főbb versenytársainkhoz képest pozíciónk kedvezőtlen irányba változott. A gazdaságpolitika és a gazdasági folyamatok inkonzisztenciája a forint erősödéséhez vezetett, miközben a feszes munkaerőpiaci helyzetben csak késve és lassan indult meg a bérek alkalmazkodása a mérséklődő inflációhoz. A létrejött helyzetet kiélezte az általános és elhúzódó dekonjunktúra. A versenyképesség romlása kedvezőtlenül érintette az exportot, az idegenforgalmat, és visszatükröződik a folyó fizetési mérleg, illetve a külföldi tőkebeáramlás alakulásában is. Az elmúlt két év átlagában a reálfelértékelődés 16% volt fogyasztói árindex alapon és 18,4% feldolgozóipari fajlagos munka költségindex alapon. A gazdaság növekedési lehetőségeinek kihasználása hosszabb időszak átlagában legfeljebb évi 1-2% reálfelértékelődést tesz lehetővé. 2003-ban - elsősorban a nominális árfolyam gyengülésének és a bérnövekedési ütem csökkenésének hatására - ez a követelmény mind a fajlagos munkaköltség alapon, mind az ár alapon számított reál effektív árfolyamindex esetében teljesülhet, a versenyképesség kedvező esetben javulhat.

A dezinfláció 2003-ban folytatódik, a fogyasztói árszintemelkedés éves átlagban az előző évi 5,3%-ról kb. 4,8% mérséklődik. Már a költségvetési terv is számolt azzal, hogy az év első felében - jórészt az előző évi folyamatok által meghatározott okokból - az ún. tizenkéthavi inflációs ráta erőteljesen csökken (májusban 3,6% volt), majd az év második felében fokozatosan emelkedik. Elsősorban az élelmiszerárszint nagyfokú stabilitása, az idénycikkek árcsökkenése következtében az infláció még az előzetesen prognosztizált 5%-nál is kisebb lesz. A nem tervezett árintézkedések (pl. villamos energia) és az árfolyam volatilitása sem változtatott azon, hogy a javak döntő hányadában már árstabilitásra jellemző 2-2,5%-os az áremelkedés.

2. A gazdaságpolitika fő céljai és makrogazdasági követelményei

A Kormány 2003 augusztusában elfogadta Magyarország Középtávú Gazdaságpolitikai Programját (PEP) az Európai Uniós csatlakozás megalapozásához, amelynek alapvető célja továbbra is a modernizáció, az európai fejlettségi szintekhez való felzárkózás.

Ennek elérése érdekében a következő időszakban elsősorban a versenyképesség és az ország tőkevonzó képességének javítása, a pénzügyi és árstabilitásra való törekvés és a gazdaság és társadalom kohéziós erőinek kibontakoztatása szükséges. A felsoroltak csak egy fenntartható növekedési pályán haladva érhetők el, s - a környezetünkkel való kapcsolódásokat figyelembe véve - biztonsággal csak az EU-integráción belül teljesíthetőek.

A fenti célok elérése az adott körülmények között egy olyan teljesítményorientált feltételrendszer megteremtését kívánja meg, amely takarékos fiskális politikával és óvatos - a termelékenység növekedésével összhangban lévő reálbér-növekedésen alapuló - jövedelempolitikával összehangolva az államháztartási hiány csökkentését, és ezzel párhuzamosan a növekedési lehetőségeink ismételt tágulását eredményezi.

Költségvetési politika

A fiskális politika fő törekvése az államháztartásban 2003-ban megkezdett kiigazítás folytatása, a deficit csökkentése. A 2004-től már remélhetően kedvezőbb konjunkturális környezetben meginduló fellendülés mellett a magyar gazdaság külső egyensúlyának romlása csak akkor kerülhető el, ha az államháztartás finanszírozási szükséglete a GDP százalékában a következő két évben legalább évi 1 százalékponttal mérséklődik.

A fiskális politika arra törekszik, hogy a maga eszközeivel segítse az elmúlt 1-2 év túlzott keresletélénkítő politikájának hatására kedvezőtlenné vált növekedési szerkezet korrekcióját, a külső/belső egyensúly romlásának megállítását. Az államháztartás hiányának a GDP 4,5%-ában meghatározott 2003. évi előirányzata már jelezte a fordulatot, a korábbi expanzív fiskális politika után a keresletszűkítés szándékát. A keresletszűkítő hatás még azt figyelembe véve is érvényesül az idén, hogy a deficit várhatóan túllépi az előirányzatot. A fenntartható gazdasági növekedési pályára való visszatérés érdekében a fiskális politika keresletszűkítő hatása középtávon is fennmarad.

A bruttó államadósság GDP-hez viszonyított aránya már 2000-ben 60% alá került, majd 2001-ben 53% közelébe mérséklődött. 2002-ben az államháztartás kiugró mértékű hiánya az adósságráta átmeneti növekedését okozta. A deficit javulását a bruttó államadósság/GDP arány csökkentésének igénye is elengedhetetlenné teszi.

Jövedelempolitika

2001-2003. években az egy keresőre jutó reálbér-növekedés várhatóan eléri a 34-35%-ot. A dinamikus növekedéshez hozzájárult a költségvetési szférában foglalkoztatottak bérének jelentős emelése, a minimálbér megduplázódása, a személyi jövedelemadó terhelés csökkentése, valamint az infláció mérséklődése. A fejlődés hatására a magyarországi bérek színvonala közeledett az EU átlagához, javultak a szektorok közötti kereseti arányok, csökkent a minimálbér és az átlagkereset közötti különbség.

A termelékenység dinamikáját lényegesen meghaladó reálbér növekedés tovább nem tartható. Mivel 2002-2006 között összesen a termelékenység várhatóan 18% körül növekszik majd, míg a reálbérek a versenyszférában már 2002-2003 folyamán is összesen kb. 20%-kal emelkednek, a következő időszakban az egészséges arányok helyreállításához átmenetileg az eddiginél jóval alacsonyabb bérnövekedés szükséges. Várhatóan a vállalkozások maguk is csak olyan bérnövekedést valósítanak meg, amely elősegíti a versenyképesség fokozását és ezen keresztül az infláció további mérséklését, a foglalkoztatás növelését és az eurózónához való csatlakozásunkat. Ennek megfelelően 2004-2005. években a nemzetgazdasági reálbér csak visszafogottan, 2006-tól már a termelékenységgel összhangban növekedhet.

A versenyszférában a keresetek a vállalkozások költségviselő képességének és jövedelmezőségének függvényében emelkedhetnek. A költségvetési szférában a bérnövekedést nagyobb részben az ésszerű létszámgazdálkodás alapozza meg. A Kormány szándéka, hogy a szociális partnerekkel a középtávú bér-, ár-, adó- és foglalkoztatási politikáról átfogó gazdaságpolitikai megállapodást kössön.

Inflációs politika

A Középtávú Gazdaságpolitikai Program deklarálta, hogy Magyarország 2008-ban tervezi az eurót bevezetni. A konvergencia kritériumokat szem előtt tartva az infláció mérséklését elsősorban kiegyensúlyozott költségvetési, valamint bér- és jövedelempolitikával kívánja a Kormány elérni, támaszkodva az ERM II követelményeivel összhangban álló monetáris politikai intézkedésekre.

A fiskális politikának azon fő törekvése, hogy az államháztartási kiigazítás folytatódjék, a deficit csökkenjen, ugyanakkor azonban a jóléti fordulat eredményeit is megőrizhessük és a jövőt szolgáló fejlesztések megvalósuljanak. Egyes adóemelések az EU követelményekből fakadnak. Ezért jövőre - feltételezve, hogy a piacon árazódó termékek és szolgáltatások körében a dezinfláció folytatódik - a fogyasztói árszintemelkedés nagyobb lesz mint 2003-ban, üteme a makrogazdasági prognózis szerint 5,5-6% lehet. Természetesen attól függően, hogy a vállalkozások és a fogyasztók hogyan reagálnak az adóváltozások eredményezte árarány átrendeződésekre, részben pedig a külső konjunkturális kilátásoknak a világpiaci-külkereskedelmi árviszonyokat befolyásoló hatása miatt. A gazdaságpolitika és a monetáris politika közös törekvése, hogy az említett kiigazításokból fakadó átmenetileg nagyobb infláció ne épüljön be a várakozásokba.

Monetáris és árfolyampolitika

Magyarország 2004. május 1-jén belép az Európai Unióba. A belépéssel egyúttal vállalja - a szükséges feltételek teljesítését követően - az euró bevezetését is. A közös valutához történő csatlakozásból származó előnyök realizálása érdekében a Kormány az euró bevezetését 2008. január 1-jére irányozza elő. Ez a gazdaságpolitika számára komoly fegyelmezőerőt jelent, elengedhetetlenné teszi az államháztartási hiány csökkentését, a bérek termelékenységgel összhangban levő alakulását, a dezinfláció folytatását és ennek nyomán az inflációs kritérium teljesítését. Az euró bevezetése a társadalmi és politikai életben - szinte kivételes lehetőségként - olyan cél, amely mellett széleskörű egyetértést lehet kialakítani, és egyúttal komoly mozgósító hatással bír. A cél többségi támogatottsága könnyebbé, kisebb társadalmi konfliktusok árán végigvihetővé teszi az ország fejlődése érdekében feltétlenül vállalandó reformjellegű és konszolidációs lépéseket.

A monetáris politika lépéseit 2004-ben és az azt követő években is az infláció fenntartható csökkentése, az árstabilitás elérése, és ennek részeként a megcélzott GMU csatlakozás időpontjához közeledve a szükséges maastrichti inflációs kritérium fokozatos teljesítése fogja vezérelni. A monetáris politika szigorúsága az államháztartás egyensúlyi pozíciójának javulásával, illetve a jövedelmi folyamatok konszolidálódásával enyhülhet. A nominális kamatok a dezinfláció újbóli beindulásával, illetve a külföldi befektetők bizalmának erősödésével csökkenhetnek, a reálkamatok szerényebb mérséklődése mellett.

Az árfolyam-politikának arra kell törekednie, hogy a reálárfolyam hosszabb távon egyensúlyi szintje alakuljon ki, ami lehetővé teszi a versenyképesség és a dezinflációs célok egyidejű megvalósulását. GMU tagságunk érdekében a Kormány - a Jegybankkal egyetértésben - kinyilvánította azon szándékát, hogy EU tagságunkat követően az euróövezethez való csatlakozás előfeltételét jelentő ERM II árfolyamrendszerbe történő lehető leggyorsabb belépésben érdekelt.

Versenyképesség

A bérszínvonal korrekciók, a forintfelértékelődés és a kedvezőtlen külpiaci konjunktúra rontották a magyar gazdaság korábban kedvező versenyképességét, tehát ma a gazdaságpolitika központi kérdése a versenyképesség javítása. Ennek eléréséhez a következő két évben a teljesítménnyel összhangban álló bérkiáramlás szükséges.

Az export- és beruházásvezérelt fenntartható növekedési pályára való visszatérés érdekében történő versenyképesség javítást szolgálja az államháztartás relatív súlyának mérséklése, a befektetésösztönző és tőkevonzó képességet elősegítő kormányzati tevékenység is. Ennek elérésében fontos szerepe lehet a vállalkozói beruházások ösztönzésének, az infrastrukturális (közlekedési, informatikai) beruházások növekedésének, a regionális különbségek mérséklésének, a differenciált foglalkoztatáspolitikának (részmunkaidős foglalkoztatás, távmunka végzés elterjesztése, képzési struktúra javítása stb.), továbbá e cél elérését segíti a privatizációs politika és az uniós támogatások hatékony felhasználhatóságát biztosító intézményfejlesztési tevékenység. A versenyképesség javuláshoz a jövő évben esedékes társasági adókulcs-csökkentés is nagymértékben hozzájárul.

3. Prognózis a gazdasági fejlődésre

2004-ben a bruttó hazai termék (GDP) várhatóan 3,5%-kal bővül. Ez a prognózis elmarad a korábban feltételezettől, mivel a világgazdasági konjunktúra fellendülése késik, időpontja 2003 második felére tehető.

A számítások szerint a belföldi kereslet mérséklődő bővülése mellett a növekedés fő húzóereje a 2004-től ismét az export lesz. A nemzetközi szervezetek előrejelzéseinek felhasználásával számított import-alapú konjunktúra-mutató már 2003 második felétől észrevehető élénkülést jelez, különösen akkor, ha nemcsak a fejlett országokat, hanem a közép-kelet európai főbb partnereinket is figyelembe vesszük a potenciális piac-bővülésnél.

Ahhoz, hogy a javuló konjunktúra-mutatók érvényesülni tudjanak, alapfeltétel a versenyképesség romló irányzatának megfordítása, a vállalkozói szektor befektetői kedvének javítása. Mivel éppen ezek a Kormány gazdaságpolitikai célrendszerének meghatározó elemei, 2004-re 6-8%-os export-növekedést prognosztizálunk.

Az exportdinamizmussal és a beruházási kereslet egyre erőteljesebb bővülésével összhangban 2004-ben tovább folytatódik a gazdaság import-felhasználásának növekedése. A beruházás-ösztönző programok és az Európai Unióhoz való csatlakozás közelségének hatására az összes kereslet növekedésénél gyorsabb importkereslet-növekedésre lehet számítani. Az import és az export nagyjából kiegyenlített ütemű bővülése várható, így a külkereskedelmi mérleg hiánya középtávon tovább növekszik.

2004-ben a globális gazdasági környezet javulása miatt a vállalati szektor beruházási tevékenységének erőteljes fellendülése várható, így az év egészében 6-8% közötti beruházás-növekedés valósulhat meg. A háztartások fogyasztásának bővülése - a jövedelem-növekedés lassulásával összhangban - 2004-ben mérséklődik, növekedési üteme 1,5-2% körül alakulhat. A bruttó átlagkeresetek a nemzetgazdaság egészében 6-8%-kal emelkedhetnek.

2004-től már a versenyszektor lehet a munkaerő fő felvevő piaca, a jövő évben ezen a területen 1-1,5% körüli foglalkoztatás növekedéssel számolunk. Ugyanakkor a közszférában dolgozók létszáma 2004-ben összességében mérséklődni fog részben a természetes fogyás, részben az államháztartás egyes területeit érintő reformok következtében, miközben az EU csatlakozással összefüggő növekvő feladatok máshol létszámbővülést indokolnak.

2004-ben a részben az EU-csatlakozással is összefüggésben tervezett egyes adópolitikai lépésekből, de a szabályozási környezet változásából is inflációs többlet származik. A regulált körben az állami (önkormányzati) finanszírozási szükséglet csökkentése és a racionális igénybevételre való ösztönzés átlagot meghaladó árszintnövekedést indokol. Mindezek eredményeként a piaci indíttatású áremelkedések mérséklődése mellett az infláció átmeneti emelkedését, éves szinten átlagosan kb. 5,5-6%-os drágulást prognosztizálunk.

Az export- és beruházás-vezérelt növekedési pályára való visszatérés szükségessé teszi a 2003-ban megkezdődő költségvetési kiigazítás folytatását. A várt fellendüléssel egyidejűleg - sőt már a konjunktúrára felkészülő fázisban is - még a beruházási célú saját források növekedése mellett is emelkedni fog a vállalatok hiteligénye. A lakossági megtakarítások számottevő növekedésére várhatóan a következő évben sem lehet számítani. A lakossági megtakarítások korábbinál jóval alacsonyabb szintje és a növekvő vállalati hiteligény mellett a külső egyensúly romlása csak az állami finanszírozási igény további mérséklődése mellett kerülhető el. A 2003 nyarán elfogadott Középtávú Gazdaságpolitikai Programban vázolt költségvetési pálya szerint 2004-ben az államháztartás GDP-hez viszonyított hiánya nem lehet több 3,8%-nál.

A GDP arányában a folyó fizetési mérleg hiányának már kismértékű csökkenésére számítunk 2004-ben. Az idegenforgalmi egyenleg ismét kedvezően alakulhat, mivel becslésünk szerint a forint felértékelődés aktívumot csökkentő hatása elsősorban 2002-2003 között éreztette hatását. A külső finanszírozási igény azonban továbbra is magas marad.

4. Gazdaságpolitikai kitekintés a 2005-2006. évekre

A bruttó hazai termék (GDP) növekedése 2004-től fokozatosan emelkedhet és 2006-ban már megközelítheti az 5%-ot. Keresleti oldalról - a külső konjunktúra jelentős javulását is feltételezve - a növekedést elsősorban a nemzetközi átlagnál magasabb ütemben bővülő export és az élénkülő világgazdasági környezet hatására újból emelkedő vállalati beruházások alapozzák meg.

Az ezredfordulóra jellemző mértékű kiviteli expanzió a 2005-2006 közötti években sem várható, de az exportvezérelt növekedés fennmaradása, az időszak végére 8-10% közötti áru- és szolgáltatásexport-növekedés reális a magyar gazdaságban.

Az EU csatlakozást követően a beruházási hányad újra emelkedni fog, 2006-ra megközelítheti a Kohéziós Alapból támogatásokban részesülő országokra jellemző 25%-ot. 2005-től már a GDP 1-2%-ának megfelelő nagyságrendű Uniós transzferekkel lehet kalkulálni, így a beruházások növekedésének üteme az időszak végére elérheti a 8-10%-ot. A beruházások finanszírozásában továbbra is fontos szerep jut a külső forrásoknak: a csatlakozást követően egyre jelentősebb EU támogatásoknak, valamint a külföldi működőtőke beáramlásának.

A 2005-2006. években már nincs szükség társadalmi méretű béraránytalanságok csökkentésére, ezért a reálkeresetek a termelékenységet nem meghaladóan fognak nőni. Így a fogyasztás növekedése sem lesz gyorsabb a GDP dinamikájánál, összhangban a felhalmozási hányad emelésének igényével.

A javuló gazdasági körülmények és a foglalkoztatás bővülését célzó intézkedések (pl. a részmunkaidős alkalmazás, valamint a távmunka vállalás feltételeinek könnyítése, ágazati és regionális programok a regionális munkaerő-piaci egyenlőtlenségek csökkentésére, a munkavállalók alkalmazkodóképességének javítását szolgáló felnőttképzési programok), a munkaadók terheinek további mérséklése alapján a következő években a foglalkoztatottak számának lassú növekedése várható.

A 2005-2006-os időszakban fenntarthatónak tűnik a technológiai felzárkózás korábbi üteme, így a munkatermelékenység várhatóan 3-3,5% körüli mértékben javulhat évente. Ez a foglalkoztatás mérsékelt bővülése melletti produktivitás-növekedés ad jó esélyt arra, hogy a magyar gazdaság növekedése az átmeneti lassulás után újra felgyorsuljon.

A 2008-as megcélzott GMU-csatlakozás érdekében a referencia-időszakban - többek között - teljesítenünk kell az inflációs kritériumot. Ez várhatóan 3% alatti mértéket jelent majd. Ezt a célt szolgálja a hatósági áremelések olyan ütemezése, amely lehetővé teszi, hogy 2007 elején már ne legyen szükség újabb emelésére. Ennek következtében az infláció 2005-2006-ban folyamatosan csökkenhet. Az időszakra jellemző lehet, hogy az ipari termékek és a szolgáltatások áralakulása jelentősen eltér egymástól (ún. Balassa-Samuelson hatás), valamint hogy az államilag szabályozott körben az áremelési kényszer - költségvetési okokból is - magasabb lesz, mint a piaci termékek drágulási üteme. Néhány adózási kérdés (pl. az ütemezett dohány jövedéki adó-emelés) is jelentős hatással van az időszakbeli árindexre.

A valószínűleg jelentős mértékű külföldre irányuló jövedelemkiáramlás (főleg profitrepatriálás) ronthatja, az Európai Uniós csatlakozást követően pedig az onnan beáramló jelentős transzfer javíthatja a folyó fizetési mérleg hiányát a 2005-2006 közötti időszakban.

B) A költségvetés-politika középtávú céljai és keretei

1. Általános feltételek

A kormányprogram a középtávú költségvetési kerettörvény kidolgozását és elfogadását hirdette meg. A kerettörvény elfogadására azért van szükség, hogy stabil kiszámítható viszonyok alakuljanak ki az államháztartás vitelét illetően.

Mivel a középtávú költségvetési kerettörvény megalkotására vonatkozóan nincs jogszabályi kötelezettség, ezért a kormányprogramban meghatározott kerettörvény a 2004. évi költségvetési törvény részeként készült el.

A 2004. évi költségvetési törvény hasonló részletezettséggel mutatja be az államháztartás gazdálkodásának helyzetét, mint a korábbi évek költségvetése, a hosszabb távú prognózis pedig a gazdasági folyamatok kiszámíthatóságát, valamint az előirányzatok hatékonyabb egymásra épülését segíti elő.

Ahhoz, hogy Magyarország 2008-ban a Gazdasági és Monetáris Unió (GMU) tagja legyen, 2006-ra teljesítenie kell a maastrichti kritériumokat.

A kritériumok között közvetlenül is megjelenik az államháztartás hiányának mértéke. Az Európai Unió Stabilitási és Növekedési Egyezménye szerint - amely a belépés után már Magyarországra is érvényes lesz - a GDP arányos államháztartási deficit 3%-ot meg nem haladó mértékét gazdasági recesszió idején is biztosítani kell.

Az államháztartási hiánykövetelmény az ESA ’95 módszertan szerint dolgozandó ki, ez biztosítja az EU tagországok államháztartási hiányának összehasonlíthatóságát. A 2003. évi várható hiány a GDP százalékában 4,8% körül alakul. A Kormány által kitűzött, és a következő évekre vonatkozó hiánykövetelmény 2004-ben 3,8%, 2005-ben 2,8%, 2006-ban 2,5%. Ezt tartalmazza az EU-nak átadott Előcsatlakozási Gazdasági Program is.

A jövedelemcentralizáció (a konszolidált bevételek GDP-hez viszonyított aránya) 1,4 százalékponttal meghaladja a 2003. évi előirányzat szintjét, melynek alakulásában a Strukturális Alapokból és a Kohéziós Alapból származó források hatása 0,8 százalékpontot, az EU visszatérítés aránya pedig 0,2 százalékpontot jelent.

Az újraelosztás (a konszolidált kiadások GDP-hez viszonyított aránya) értéke 48,2%-ot tesz ki, ami 0,7 százalékponttal több a 2003. évre tervezettől. Az adósságállomány a GDP 56,2%-át teszi ki. Az újraelosztás növekedésében a Strukturális Alapokból és a Kohéziós Alapból származó források hatása 0,8 százalékpontot jelent, az EU befizetés aránya pedig 0,6 százalékpontot tesz ki.

Az államháztartás konszolidált kiadásainak közgazdasági osztályozása alapján az ESA ’95 módszertana szerint a folyó kiadások aránya a 2003. évi 88%-ról 86,6%-ra csökken a Kormány takarékossági célkitűzései alapján, míg a tőkejellegű kiadások aránya a 2003. évi 11,5%-ról 12,95%-ra növekszik 2004-ben. A tőkejellegű kiadások és támogatások a 2003. évi előirányzathoz képest jelentős mértékben, mintegy 270 milliárd forinttal növekednek, a 2004. évi költségvetési prioritások, így különösen a közúthálózat fejlesztése, illetve a 4-es metró beruházása következtében.

A kormányprogramban meghatározott célkitűzések, illetve fő prioritások 2004-ben a következők:

- az országos közúthálózat fejlesztése, ezen belül is a gyorsforgalmi úthálózat kormányhatározatban meghatározottak szerinti építése,

- az uniós programokhoz szükséges, és kormányzati kötelezettségvállalással lefedett finanszírozási eszközök biztosítása,

- az önkormányzati közszolgáltatások színvonalának javítását elősegítő beruházások és a közigazgatás korszerűsítési reformja elindítása,

- a legrászorultabb rétegek támogatása, ezen belül a nyugdíjemelés, a családi pótlék reálérték tartása, a lakástámogatások növekedése, az ingyenes tankönyvellátás és étkeztetés.

Ahhoz, hogy a fő célkitűzések finanszírozhatók legyenek, a bevételek növelése mellett a kiadási oldalon is bizonyos feladat-átsorolásra van szükség. A kiadási oldal mérséklésének szükségessége nem csak az államháztartás takarékos gazdálkodására való kényszerű kötelezettségből fakad, hanem a makrogazdasági folyamatok is ezt nélkülözhetetlenné teszik.

Középtávon elengedhetetlen, hogy a jövedelem-tulajdonosok között súlypont eltolódások jöjjenek létre az államháztartás kárára úgy, hogy az időszak elején a vállalkozások jövedelempozíciói javuljanak erőteljesebben, majd később a gazdasági növekedés tartóssá válása után a lakosság jövedelempozíciói változhatnak gyorsabb ütemben. A 2004. évi költségvetés a gazdasági növekedést elősegítő prioritásokat helyezi előtérbe az adójogszabályokban megfogalmazott kedvezmények biztosításával.

Összegezve megállapítható, hogy, a 2003. évi várható folyamatok alapján 2004-ben és 2005-ben a hiányt 1-1%-kal, 2006. évben további 0,3%-kal szükséges csökkenteni, azért, hogy a 2008-ban a monetáris unióhoz való csatlakozásunk zökkenőmentesen, valóra válhasson. A jövedelem-tulajdonosok közötti pozícióváltás szükségessége ezen túlmenően azért is létkérdés, hogy a piac szereplői hosszú távon is biztosítva legyenek arról, hogy az állami intervenció semmi módon sem akar „túlterjeszkedni” a nemzetgazdaság különböző szegmenseiben. A különböző a hiányra és az adósságra vonatkozó uniós eljárási szabályok feltételezik, azt a stabilitást, amely egy esetleges hosszabb ideig tartó dekonjunktúra esetén is képes biztosítani a 3% alatti hiányt.

2. Prioritások

A 2004-2006. évi költségvetés-politika kiemelt feladata, hogy a rendelkezésére álló eszközökkel elősegítése az ország versenyképességének javítását. Mindezek biztosítására az alábbi fő területeken érvényesül kiemelt kezelés a 2004. évi költségvetési törvényben.

Az országos közúthálózat fejlesztése

A Kormány 2044/2003. (III. 14.) Korm. határozata egyértelműen kijelöli az országos közúthálózat fejlesztésének, fenntartásának és üzemeltetésének hosszú és középtávú feladatait, valamint ennek finanszírozását. 2004-ben és középtávon a határozatban elfogadott műszaki tartalommal és ütemmel kell építeni az autópályákat, illetve hasonló nagyságrendben újabb gyorsforgalmi utak építésének, és legalább kétszer ennyi újabb gyorsforgalmi útvonal beruházásának előkészítését szükséges megkezdeni.

Az európai uniós tagsággal összefüggő feladatok

Az Európai Unióhoz történő csatlakozással összefüggésben a Kormány legfőbb célja, hogy az Európai Uniótól kapott forrásokat a leghatékonyabban és maximális mértékben ki tudja Magyarország használni. Az uniós források felhasználásának alapfeltétele a megfelelő és hatékonyan működő intézményrendszer kialakításán túl a magyar források megléte, ezért a Kormány elsődleges feladata az uniós programokhoz szükséges, és kormányzati kötelezettségvállalással lefedett finanszírozási eszközök biztosítása.

Az önkormányzati közszolgáltatások színvonalának javítását elősegítő beruházások és a közigazgatás korszerűsítési reformjának elindítása

A helyi önkormányzati körben jut a lakosság a nagy ellátó rendszerek (oktatás, szociális- és egészségügyi ellátás) szolgáltatásainak jelentős részéhez. Indokolt ezek színvonala javítását szolgáló fejlesztéseket pótlólagos támogatással elősegíteni. E mellett az ellátás megszervezésének ésszerűsítése érdekében - a közigazgatás korszerűsítésének folyamatába illeszkedően - a kistérségi társulások megalakulását is ösztönözni kell.

Társadalombiztosítás és szociálpolitika

a) A nyugdíjak a törvény által meghatározott úgynevezett svájci indexálás szerint nőnek, és sor kerül 2004-ben a 13. havi nyugdíj első kétheti részének kifizetésére is.

b) 2004-ben a Kormány garantálja a családi pótlékok reálérték tartását, valamint az egyéb - nyugdíjminimummal azonos, illetve arányos - családi támogatások (anyasági támogatás, GYES, GYET, rendszeres gyermekvédelmi támogatás) vonatkozásában pedig a nyugdíjemeléssel azonos ellátás növekedés valósul meg.

c) A lakástámogatások tartalmazzák a lakásépítési kedvezmény 2004. április 1-jével történő további emelésének, valamint a vonatkozó kormányrendelet legutóbbi módosításának [79/2003. (VI. 6.) Korm. rendelet] hatásait.

d) A meghirdetett jóléti intézkedések felölelik az ingyenes tankönyvellátás, illetve kedvezményes étkeztetés törvényben szabályozott rendszereit.

3. Egyéb kiemelt célok

A vállalkozások gazdálkodási feltételeinek javítása

A vállalkozások feltételeinek javításához elsődleges fontosságú a gazdasági növekedés, a beruházások és az export ütemének növelése. Ezt szolgálja a gazdasági stabilitás, a kiszámítható és az átlátható gazdaságpolitika.

A kormányzat a kis- és középvállalkozások fejlődését támogatva és a vállalkozók biztonságérzetének növelésére átfogó, beruházásösztönző programot hirdet meg. Ennek fő elemei a közterhek csökkentése, az adókedvezmények kiterjesztése, az adminisztrációs terhek mérséklése.

4-es metró beruházása

2004-ben megkezdődik a budapesti 4-es - Budapest Kelenföldi pályaudvar - Bosnyák tér közötti - metróvonal első szakaszának építése. A beruházás 2004-2008 között a Magyar Állam és Budapest Főváros Önkormányzata közös finanszírozásával történik. A finanszírozás pénzügyi ütemezését a Magyar Állam és Budapest Főváros Önkormányzata közötti magánjogi szerződés tartalmazza a 2003. évi LV. törvény rendelkezéseinek megfelelően. Az Áht. 22. §-a alapján a szerződés főbb elemei a következők:

- A beruházás beruházója és a megvalósult beruházás tulajdonosa és üzemeltetője a BKV Rt. lesz bizonyos jól körülhatárolt eseteket kivéve, amikor Budapest Főváros Önkormányzat Főpolgármesteri Hivatala lesz a beruházó.

- A BKV Rt. mindaddig nem tesz közzé a beruházás kivitelezésére irányuló ajánlattételi felhívást, amíg a beruházáshoz szükséges, a vasúthatóság által kiadandó létesítési engedély nem álla a BKV rendelkezésére.

- Az állami támogatás összege a Belügyminisztérium fejezetében lesz előirányozva.

- A teljes finanszírozás a Magyar Államkincstáron keresztül bonyolódik.

- A felek minden kifizetést a finanszírozási aránynak megfelelő hozzájárulással teljesítenek, kivéve, amikor az Állam a korábbi években a Főváros által teljesített kifizetések rá eső arányos részét fizeti meg.

- A beruházást terhelő áfa-nak megfelelő összeget az Állam megelőlegezi a Fővárosnak.

- Az Állam a Főváros Európai Beruházási Banktól való hitelfelvételét garanciavállalással segíti.

- A beruházás elkülönült nyilvántartását a BKV Rt. évente független könyvvizsgálóval megvizsgáltatja, aki a vizsgálat eredményéről nyilatkozatot készít az Állam számára.

- Az állami kontrollpozíció eljárásrendje az Európai Beruházási Bank által alkalmazott gyakorlatnak megfelelően került kialakításra. Ennek lényege, hogy a Főváros megküldi az Állam részére a tenderkiírások tervezetét, a lehetséges jelöltek előminősítését, a jelöltek értékelését és javaslatot a tendergyőztes kiválasztására. Az Állam a megküldött dokumentumok tartalmával szemben kifogással élhet, amennyiben azok a finanszírozási szerződésbe ütköznek. A győztes kiválasztása után a Főváros az aláírt szerződéseket megküldi az Állam részére.

- A Főváros a beruházás megvalósításának ideje alatt minden naptári félévet követő első hónap végéig írásban tájékoztatja az Államot a beruházás műszaki és pénzügyi teljesítéséről.

- A beruházás finanszírozási ütemterve tartalmazza az éves kifizetéseket 1997-2008 között 2002. évi bázisáron.

Bérpolitika

A következő évek elsődleges célkitűzése az elért bérszínvonal reálértékének fenntartása, a fokozatosság elvének érvényesítése.

A bérpolitika meghatározó vetülete a hatékony létszámgazdálkodás is, a minőségi teljesítményre helyezve a hangsúlyt. Ez egyrészt jelenti azt, hogy a meglévő létszámon belül prioritásként kell kezelni az európai uniós csatlakozással összefüggően új feladatokat ellátó szervezeteket, szervezeti egységeket. Másrészt egyéb területeken feladatok, szervezetek, szervezeti egységek felülvizsgálatával, hatékonyabb munkaszervezéssel fokozott létszám-megtakarítást kell elérni a keresetek növelésének megalapozására.

A bruttó illetmények 2004. évi - az inflációval azonos mértékű - 6%-os emeléséről a költségvetési szerveknek, illetve felügyeleti szervüknek kell gondoskodni a megállapított, illetőleg saját forrásból év közben az érvényes szabályok szerint módosítható előirányzataikból. A forrást döntő részben szervezési intézkedések teremthetik meg.

A köztisztviselőknél az illetménybeállási szintekhez igazodóan a 2003. július 1-jei illetményemelés differenciált növekedést eredményezett. Ennek megfelelően a 2004. évben is a személyi juttatási előirányzat és a támogatás eltérő mértékben nő. A keresetnövelést egyrészt a szorzószám-emelés éves szintű érvényesülése, másrészt a hatékonyabb létszámgazdálkodás biztosítja.

A bírák, ügyészek, igazságügyi és ügyészségi alkalmazottak esetében a 2003. évi kétütemű illetményalap-emelés jelentős keresetnövekedés jelent, melynek 2004. évi áthúzódó hatása önmagában megvalósítja az előirányzott keresetnövekedést (mintegy 40%, ami magában foglalja az OIT Hivatala által elfogadott, az illetményalap újabb - 2004. január 1-jei hatályú - emelését).

A közalkalmazottak, a Munka Törvénykönyve hatálya alá tartozók illetménynöveléséhez szükséges forrásról az intézményeknek saját hatáskörű, optimálisabb létszámgazdálkodást elősegítő szervezési intézkedésekkel kell gondoskodniuk.

A fegyveres szervek hivatásos állományú tagjai illetménynöveléséhez döntő részben a központi költségvetés biztosít forrást, azonban e területen is érvényesítendő szempont a helyes létszámarányok kialakítása, a teljesítmény színvonalának emelése.

A Magyar Honvédség hivatásos és szerződéses állományú katonáinak illetményemelését a GDP arányos finanszírozás keretein belül kell - a védelmi felülvizsgálattal kapcsolatos létszámcsökkentéssel összehangoltan - megoldani.

Agrár-, területfejlesztés

A Kormányprogramban meghirdetett céloknak megfelelően, az agrárgazdaság struktúra átalakítása, valamint a vidékfejlesztés továbbra is jelentős feladat.

Az Európai Uniós csatlakozás a legnagyobb változást az agrárgazdaságban fogja okozni. A Csatalakozási Szerződésben rögzített elvek alapján Magyarország is évről-évre növekvő összegű közösségi forrásokhoz jut. Az agrárgazdaság résztvevői a közös agrárpolitikának megfelelő közvetlen, valamint az EU által jóváhagyott középtávú programok megvalósításához nyújtott támogatásokra lesznek jogosultak. A közvetlen termelői- és programokhoz kötött támogatásokat minden ország költségvetéséből sajátosságainak megfelelően kiegészítheti.

A magyar termelők 2004-ben összesen 293 milliárd forint felhasználható támogatáshoz jutnak, melyből az Európai Uniótól érkező források 46%-os arányt képviselnek.

A területfejlesztésben is alapvető prioritás az EU-tagsággal járó kötelezettségek teljesítése és a bővülő lehetőségek maximális kihasználása. A rendelkezésre álló források jelentős hányadát koncentráltan a már folyamatban levő, illetve a megvalósítás szakaszába lépő EU előcsatlakozási eszközökből finanszírozott regionális és határon átnyúló programok, továbbá a Nemzeti Fejlesztési Terv keretében induló Regionális Operatív Program intézkedéseinek hazai társfinanszírozására kell fordítani. 2004-ben ezáltal összességében közel 16 milliárd forint összegű EU-támogatás igénybevételére nyílik lehetőség. Kiemelt figyelmet kap az uniós és hazai források hatékony és szabályszerű felhasználásában feladatokat ellátó központi és decentralizált intézmények szakmai felkészültségének javítása, felelősségének további növelése.

A 2004. év fontos változása a területfejlesztés közvetlen eszközei korábban széttagolt rendszerének integrálása, átláthatóbbá tétele, továbbá - a közigazgatási rendszer korszerűsítési programjának megvalósulásával is összhangban - a régiók döntési hatáskörébe utalt fejlesztési eszközök jelentős bővülése. Nemzeti területfejlesztési céljainknak megfelelően a területi felzárkóztatásban - a tárcák fejlesztési előirányzatainak átcsoportosításával - a leghátrányosabb helyzetű kistérségek fejlesztési programjainak támogatása kap kiemelt hangsúlyt.

C) Magyarország és az Európai Unió költségvetési kapcsolatai a belépéstől 2006-ig

Magyarország Európai Unióhoz történő csatlakozásával az Európai Unióból származó források köre kibővül, a folyamatban lévő előcsatlakozási (PHARE, ISPA, SAPARD) programok mellett Magyarország jogosult lesz az uniós agrártámogatásokból, a Strukturális Alapokból és a Kohéziós Alapból származó források, valamint a belső politika keretében nyújtott források igénybevételére.

Ezen túlmenően Magyarország a 2004-2006-os időszakban az Uniótól visszatérítésben is részesül.

Az Európai Unióhoz való csatlakozással Magyarország vállalta, hogy részt vesz az Unió kiadásainak finanszírozásában, amely azt jelenti, hogy az EU-ból érkező támogatások mellett a csatlakozástól kezdődően Magyarországnak teljesítenie kell az Európai Unió költségvetéséhez való hozzájárulási kötelezettségét.

A kapható források, illetve hozzájárulásunk nagyságát a Csatlakozási Szerződés, illetve az európai uniós jogszabályok határozzák meg.

Az Európai Unió tagállamai számára nincs kötelezően átveendő költségvetési rendszer, struktúra, eljárási rend. A belső tagországi költségvetési rend, a tervezési-elszámolási rendszer a nemzeti szuverenitás keretében marad. Bizonyos költségvetési tervezési, pénzügyi lebonyolítási, ellenőrzési, beszámolási feltételeket azonban biztosítani kell annak érdekében, hogy az Európai Unió felé történő kötelezettségeket teljesíteni lehessen.

1. Az Európai Unió költségvetéséből kapható támogatások

Az állam „nagyságát”, az államháztartás körét meghatározó európai szabvány, az ESA ’95 szerint a kedvezményezetteket közvetlenül megillető támogatásokat nem kell elszámolni a kormányzat számláin - s így nemzeti költségvetési megjelenítésük sem célszerű.

A fentiek alapján a törvényben az Európai Uniótól kapható, a Csatlakozási Szerződés alapján meghatározott támogatások közül azok jelennek meg a magyar költségvetésben, melyek - a hazai forrásokhoz hasonlóan - az állam redisztributív, újraelosztó tevékenységéhez kapcsolódnak. (E támogatásoknál tehát hazai államigazgatási szervek (minisztériumok, költségvetési szervek, interminiszteriális bizottságok) döntenek a támogatások összegéről és a konkrét kedvezményezettekről.)

Az Európai Unió költségvetéséből az alábbi forrásokra jogosult Magyarország:

- 2004 májusa után is tovább folytatódnak, a csatlakozás előtt megkezdett előcsatlakozási (PHARE, ISPA, SAPARD) programok.

Az újonnan megnyíló források közül:

- az Európai Mezőgazdasági Orientációs és Garanciaalapból mezőgazdasági támogatások, ezen belül közvetlen kifizetések, ún. agrárpiaci támogatások és vidékfejlesztési támogatások vehetőek igénybe;

- a Strukturális Alapok - jellemzően pályázati úton - beruházásokat és a humánerőforrás fejlesztését (pl. képzés) támogatják. A Strukturális Alapok felhasználására a támogatandó területek meghatározásával Magyarország Nemzeti Fejlesztési Tervet készített;

- a Kohéziós Alapból - az előcsatlakozási ISPA programhoz hasonlóan - egyedi közlekedési és környezetvédelmi nagyprojektek kerülnek finanszírozásra (pl. vasútrehabilitáció, útépítés, szennyvíztisztító építése);

- a Schengen Alap az Unió leendő külső határaihoz kapcsoldó határfogalom-ellenőrzési és határőrizeti fejlesztéseket támogatja;

- átmeneti támogatás néven az Európai Unió költségvetéséből a PHARE előcsatlakozási alap egyes céljaihoz hasonlóan intézményfejlesztési célokra (pl. szaktanácsadás) vehetünk igénybe támogatásokat;

- az Európai Unióhoz történő csatlakozásról szóló nemzetközi szerződésből eredő egyösszegű pénzforgalmi visszatérítés, amely egyedileg jár az újonnan csatlakozóknak.

A felsorolt források közül az agrárpiaci támogatások és a közvetlen kifizetések kedvezményezettjei közvetlenül az agrárgazdasági termelők; az államnak sem a támogatások összegében, sem azok elosztásában, sem a kedvezményezettek meghatározásában nincs döntési jogköre (kizárólag a jogosultságot, a támogatási feltételek teljesülését vizsgálja). Mindezek alapján az agrárpiaci támogatások és a közvetlen kifizetések nem képezik a nemzeti költségvetési törvény 1. számú mellékletének részét. (Ugyanakkor e források kifizetését a Magyar Államkincstár az uniós szabályok értelmében a gazdák részére megelőlegezi.) Az összes többi forrás megjelenik a költségvetési törvényben.

A 2004. évben jelentős változás áll be a támogatási célelőirányzatok struktúrájában. Az Európai Unió Strukturális Alapjai és a Kohéziós Alap támogatásai 2004-től az ún. Operatív Programok prioritásai, intézkedései szerint kialakított előirányzatokban jelennek meg. Ennek megfelelően a támogatási célprogramok kiadásainak egy része - a hazai társfinanszírozási rész biztosításaként - a 2004-ben induló Operatív Programokba integrálódik be.

A változáshoz igazodik a központi költségvetés mérlegének szerkezete is, mely szintén módosul. A korábbi „támogatási célprogramok kiadásai” sor helyett új sorként jelenik meg a „szakmai fejezeti kezelésű előirányzatok kiadásai” sor, mely - a központi beruházásokat kivéve - valamennyi fejezeti kezelésű előirányzatot magában foglalja.

Változatlanul megmarad a közvetlen kapcsolat a korábbi támogatási célprogramok és a hozzájuk tartozó központosított bevételek között. Azaz az adott központosított bevétel előirányzathoz képesti többlete, illetve az előirányzattól való elmaradása maga után vonja az adott fejezeti kezelésű előirányzat támogatási előirányzatának azonos összegű növelését, illetve csökkentését.

2. Az Európai Unió költségvetéséhez történő hozzájárulás

Az Európai Uniót főként a tagállamok hozzájárulásai finanszírozzák, amelynek nagyságát tanácsi határozat rögzíti.

Magyarország az Európai Unióba történő belépéssel köteles lesz az uniós jogszabályok alapján megállapított hozzájárulás teljesítésére.

Az Európai Unió költségvetését megillető hozzájárulás magában foglalja az áfa alapú, a GNI alapú hozzájárulást, valamint az ún. brit korrekció finanszírozásából fakadó hozzájárulást.

Az áfa alapú hozzájárulás, amely az összhozzájáruláson belül 2004-ben 16%-ot képvisel, a hipotetikus tagországi áfa-bevétel egységes szabályok alapján kialakított harmonizált alapjából tevődik össze.

A GNI alapú hozzájárulás, egyfajta kiegészítő bevételi forrásként funkcionál az EU költségvetési bevételei között. Az a célja, hogy finanszírozza az EU tradicionális saját forrásai és a tagállami áfa alapú hozzájárulások által nem fedezett kiadásokat. Ezen GNI alapú hozzájárulás a magyar összhozzájárulás 76%-át teszi ki.

A fennmaradó 8% a brit korrekció finanszírozásának Magyarországra eső része.

A hozzájáruláshoz kapcsolódó, azonban attól eltérő módon kezelt, ún. tradicionális saját források (vámok, cukor és izoglükóz illetékek) beszedési költségének az Európai Unió által történő visszatérítése a központi költségvetés bevételét képezi.

A tradicionális saját források az Európai Unió költségvetésének saját bevételi forrásai, amelyeket a tagállami hatóságok kötelesek beszedni. A beszedés során felmerülő költségek finanszírozására az Európai Unió a beszedett összeg 25%-át biztosítja.

D) az állami feladatellátás funkcionális bemutatása, változásának jellemzői 2004-2006. években

Az egyes nagy funkcionális aggregátumok ESA ’95 módszertan szerinti arányváltozásai megfelelnek a kormányprogramban meghatározott célok alapján kitűzött prioritásoknak.

a) Az államháztartási szerepvállalásnál az állami működési funkciókon belül az általános közösségi szolgáltatásokra fordított kiadások a 2004-2006. évi időszak folyamán csökkennek, arányuk az összes kiadás tekintetében a 2002. évi 9,4%-ról 2004-re 8%-ra csökken, ami alátámasztja a takarékos állam megvalósításának célkitűzését.

A védelmi előirányzat 2004-2006. évi forrásbővülés a NATO tagságból adódó feladatok ellátását és a hadsereg egészére kiterjedő haderőreform megvalósítására nyújt fedezetet.

A rendvédelemre és közbiztonságra tervezett 2004. évi kiadási összeg az államháztartás konszolidált kiadásainak arányában 4,5%-ban, azaz 442 milliárd forintban várható.

b) A jóléti funkciók aránya az összkiadásokon belül jelentős mértékben, a 2001. és a 2002. évi 56%-ról 2004-re, és azt követően 60% fölé emelkedik. A 2003. évi előirányzathoz képest ez 9,2%-os, több mint 500 milliárd forintos növekedést jelent.

A társadalombiztosítási és jóléti szolgáltatások funkciócsoportnál az előző évhez képest nő az összkiadásokon belül a szociális és jóléti intézményi szolgáltatásokra, valamint az egyéb szociális támogatásokra fordított kiadások összege. A nyugellátások kiadásai a 2003. évi előirányzathoz képest 12,1%-kal, 188 milliárd forinttal nőnek, a családi pótlékok és a gyermekeknek járó juttatások pedig 6,2%-kal, több mint 18 milliárd forinttal emelkednek. A jóléti transzferek és a nyugdíjak terén így továbbra is érvényesül az a kiemelt kormányzati törekvés, hogy ezen juttatások reálértéke megmaradjon, illetve növekedjen. A kormány-programmal összhangban a család társadalmi szerepének erősítésére a családok helyzetének és a gyerekvállalás feltételeinek biztosítására kiemelt hangsúly helyeződik. A táppénzre, anyasági, vagy ideiglenes rokkantsági juttatásokra 46 milliárd forinttal magasabb összeget kíván fordítani a kormányzat.

A társadalombiztosításra és a jóléti szolgáltatásokra fordított összegek az előző évhez viszonyítva 2004- re 12,3%-kal, több mint 344 milliárd forinttal növekednek.

Az oktatásban 2004-re az előző évhez viszonyított 4,3%-os növekedés az oktatáspolitika azon céljának megvalósítását teszi lehetővé, miszerint biztosítani kell a társadalom tagjai számára a folyamatos tudásfejlesztést. Ennek érdekében tovább folytatódik a felsőoktatás reformja mind szerkezeti, mind minőségi értelemben.

Az egészségügy területén az előző évhez viszonyítva több mint 13 milliárd forintos előirányzat-növekedés a háziorvosi és gyermekorvosi szolgálat, valamint a rendelői és fogorvosi, továbbá az egyéb egészségügyi ellátás területén figyelhető meg.

A Kormány programjának fontos eleme az elkövetkező évek során az állami lakáskiadások stabil szinten való tartása. A koncepció alapján a támogatások segítséget nyújtanak az új lakások építéséhez, vásárlásához, továbbá a kormány stratégiai céljai között szerepel a bérlakás-állomány növelése, valamint a már meglévő lakások korszerűsítése, felújítása. A lakásvásárlási és felújítási adókedvezmények tekintetében a Kormány kiemelt feladatának tekinti a rászorultsági elv biztosítását.

A szórakoztató, kulturális, és vallási tevékenységek és szolgáltatások funkciókra fordított kiadások az előző évekhez viszonyítva 5,4%-kal, mintegy 15 milliárd forinttal emelkednek.

c) A gazdasági funkciók a modern piacgazdasági állam megteremtődésével természetesen beálltak a nemzetközileg is megfelelő arányok szintjére. E funkción belül egyrészt meghatározó a közlekedési és távközlési tevékenységek körébe tartozó azon kormányzati törekvés, miszerint az EU csatlakozás feltételrendszerének megvalósíthatósága céljából szükséges a gyorsforgalmi úthálózat fejlesztésére többletforrások biztosítása. 2004-től elkezdődik a budapesti 4-es metró beruházása. E funkciócsoport kiadásai az előző évhez viszonyítva kiemelkedő mértékben több mint 20%-kal nő.

d) Az államadósság finanszírozásának piaci alapokra helyezésével természetesen továbbra is jelentős hányadot képvisel a kiadások között az adósságszolgálati kamatteher. Az államadósság finanszírozásának korszerűsödése hozzájárult ahhoz, hogy kiegyensúlyozottabbá vált az adósságszolgálati kamatteher évek közötti megoszlása. Az adósságszolgálati kamatkiadások az összkiadásokhoz viszonyítva a 2003. évi 8,3%-os szintről 2004-re 7,7%-ra csökkennek. Előreláthatólag az elkövetkező években érvényesül az a tendencia, hogy a hozamok csökkenése ellensúlyozni tudja a nominális adósságállomány növekedését, ami összességében maga után vonja a kamatkiadások csökkenő ütemét.

E) a hiány finanszírozása és a központi költségvetés adósságkezelésének középtávú koncepciója

A folyó költségvetési hiányt és a költségvetési tartozások esedékes visszafizetéseit fedező új forint- és deviza-kibocsátásokat a pénzügyminiszter által elfogadott egységes adósságkezelési stratégia határozza meg. Az adósságkezelés feladata az, hogy a költségvetés finanszírozási szükségletét hosszú távon minimális költséggel, elfogadható kockázatok vállalása mellett, egységes szemléletben finanszírozza.

A 2004. évben, illetve a 2006-ig terjedő időszakra, az adósságkezelés a következő alapelveket kívánja alkalmazni:

- A központi költségvetés devizában fennálló adósságának kezelése során az alapvető cél az adott évben lejáró devizaadósság devizában történő megújítása. A 2004. évi deviza-kibocsátási igényt csökkenti az, hogy 2003-ban a költségvetés elő kívánja törleszteni a 2004 januárjában lejáró egyik devizaadósság elemet. Ugyanakkor 2004-ben is jelentős összegű fejlesztési célú devizahitel felvétele várható, amely 100 milliárd forint nagyságrendű külföldi finanszírozási forrás bevonását jelent a Kormány által jóváhagyott fejlesztési, beruházási programok megvalósításához. Elsősorban az Európai Beruházási Banktól (EBB) és az Európa Tanács Fejlesztési Bankjától (CEB) várhatóak hitellehívások.

- A központi kormányzat adott évi nettó finanszírozási igényét, valamint a lejáró forint-adósságot alapvetően forintkibocsátásokból finanszírozza az adósságkezelő.

- Cél a piaci forintadósság átlagos hátralévő futamidejének növelése, elsősorban a forint államkötvények súlyának növelésével az összes értékesítésen belül. Ez többek között azért indokolt, mert a piaci forintadósság átlagos hátralévő futamideje viszonylag rövid, amely magas éves megújítási szükségletet eredményez.

A hiány finanszírozása döntően forint államkötvény-kibocsátásokkal történik, a rövid futamidejű államadósság-állomány lényegében nem változik. A piaci adósság futamidejének növelése, az adósság finanszírozási biztonságának növelése érdekében a kötvény-kibocsátásokon belül csökken a legnagyobb arányt képviselő, 3 éves futamidejű, fix kamatozású kötvények tervezett részaránya, ezáltal a hosszabb futamidejű kötvények részaránya emelkedni fog 2003-hoz képest. A stratégiába illeszkedő kibocsátási politikának köszönhetően a piaci forintadósság átlagos hátralévő futamideje 2004 végére kismértékben nő.

A diszkont-kincstárjegyeket az adósságkezelés alapvetően csak likviditáskezelési célból kívánja alkalmazni, a hiány finanszírozására nem, így a tervek szerint az éves nettó értékesítés gyakorlatilag stagnál.

A lakossági állampapírok esetében is az állomány szinten maradásával számol a finanszírozási terv. A lakosság biztos és stabil keresletet, alternatív finanszírozási csatornát jelent.

- A központi költségvetés devizaadóssága - részben fedezeti műveletek révén - továbbra is 100% euróban áll fenn.

- Az adósságkezelés az optimális kibocsátási sorozatnagyság elérésére törekszik. Jelen piaci helyzetben a devizapiacon legalább 1 milliárd euró sorozatnagyság elérése a cél, mivel ez az az összeg amely biztosítja a szükséges likviditást, keresettséget, elősegítve a kötvények értékesítését. A forint állampapír-piacon egyes államkötvények már elérik a 300-450 milliárd forintos sorozatnagyságot.

A költségvetési törvényben szereplő államadóssággal kapcsolatos előirányzatok a fenti elvek szerint készült finanszírozási tervre épülnek.

II. A KÖZPONTI KÖLTSÉGVETÉS 2004. ÉVI ELŐIRÁNYZATAI

1. Bevételi előirányzatok, adó- és járulékpolitikai célkitűzések

A 2004. évre vonatkozó adó- és járulékpolitikai intézkedések többsége közvetlenül levezethető a Kormányprogramból, a gazdaságpolitika súlyponti kérdéseiből, valamint az Európai Unióhoz történő csatlakozás követelményeiből.

Az adó- és járulékszabályozás változása olyan jövedelempolitikát szolgál, amely megalapozza a jólét gyarapodását, valamint biztosítja az államháztartási hiány csökkentéséhez szükséges bevételi forrásokat, és egyben hozzájárul - például a társasági adóra, a helyi iparűzési adóra vonatkozó módosítások révén - a versenyképesség javításához. A leszakadó régiók felzárkóztatását is szolgálja a fejlesztési adókedvezmény feltételeinek módosítása. A javasolt változtatások elfogadása esetén mérséklődnek a forgalmi adózásban fennálló túlzott különbségek, továbbá korszerűbbé válnak a helyi adózás törvényi keretszabályai.

A 2004. évre vonatkozó módosítások biztosítják, hogy igazságosabbá váljon a lakástámogatás rendszere, valamint - a nyugdíjas magánszemélyeknek önkormányzattal kötött tartási, életjáradéki vagy öröklési szerződésből származó bevétele adómentesítése révén - az önkormányzatokat arra ösztönzik, hogy az időskorúakkal eltartási szerződést kössenek. Az intézkedések lehetővé teszik, hogy az egészségpénztárak is részt vehessenek az egészségügyi szolgáltatások nyújtásában. Az állam adópolitikai eszközökkel is ösztönzi a prevenciós, hosszú távú megtakarítást.

A kormányprogramban feladatként előírt adóadminisztrációs kötelezettségek egyszerűsítésének megvalósításaként szerepelnek a módosítások között a személyi jövedelemadó adóhatóság által történő megállapításának szabályai, amelyek a jelenleg önadózó magánszemélyek nagy részét mentesítenék az adóbevallási kötelezettség alól. Csaknem teljes körűen megszűnik a gépjárműadó bevallási kötelezettség, az önkormányzati adóhatóságok a jövőben a közúti nyilvántartás adatai alapján vetik majd ki az adót.

Az adó- és járulékrendszer tekintetében a közösségi szabályozás átvételének legfontosabb lépései már a korábbi törvénymódosítások révén megtörténtek, a 2004. évi változtatások elsősorban az azóta elfogadott közösségi joganyaggal való összhang megteremtését, a még hátralévő harmonizációs lépések megtételét és a csatlakozással összefüggésben felmerülő technikai kérdések megoldását szolgálják.

A személyi jövedelemadó esetében a legfontosabb cél a további adócsökkentéseket megalapozó gazdasági feltételrendszer kialakítása, amely egyben lehetőséget teremt az államháztartás egyensúlyi helyzetéhez szükséges bevételek biztosítására is. Az ismertetett célok érdekében hatályba lép a 2004. évre már meghirdetett adótábla. Növekszik az adójóváírás összege: 18%, havi 9000 Ft lesz, amit évi 1,35 millió forintig teljes egészében, 1,35-1,95 millió forint között pedig fokozatosan csökkenő mértékben vehetnek igénybe a bérjövedelemmel rendelkezők. Megszűnik a nyugdíjjárulék és magánnyugdíj pénztári tagdíj adókedvezménye, de az adómértékek csökkentése és a sávszélesítés hatására ennek ellenére a munkavállalók minden kereseti kategóriájában csökken az adóelvonás mértéke.

A módosítások hozzájárulnak az egyszerűbb, átláthatóbb adózási környezet kialakításához, ennek érdekében egyes adókedvezmények (például a befektetési adóhitel) megszűnnek, illetőleg átalakulnak.

A különböző típusú jövedelmek adóterhelésének közelítését szolgálja a külön adózó jövedelmek (például ingatlan átruházásából származó jövedelem, osztalék, tőzsdén kívüli ügyletek árfolyamnyeresége) adómértékének 25%-ra történő felemelése.

Az adóelkerülés lehetőségeinek szűkítése érdekében - néhány kivétellel (például reprezentáció, üzleti ajándék, cégautó magáncélú használata) - 2004-től megszűnne a természetbeni juttatás intézménye (azaz a nem pénzben juttatott bevétel minden esetben a pénzbeli bevétellel esne egy tekintet alá).

A társasági adó és az osztalékadó tekintetében a változtatások döntően a versenyképesség javítását, valamint az Európai Unióhoz történő csatlakozással összefüggő jogharmonizációs kötelezettségek teljesítését szolgálják.

A versenyképesség javítása érdekében 2004-től a társasági adó kulcsa 18% helyett 16%-ra mérséklődik. Újabb jelentős kedvezmények lépnek életbe a beruházások, fejlesztések ösztönzésére. A versenyképesség javításának eszköze lehet a fejlesztési adókedvezmény feltételeinek - a környező országokban kialakult gyakorlatot figyelembe vevő - enyhítése. A fejlesztési adókedvezmény szabályai úgy módosulnak, hogy az adókedvezmény értékhatára 10 milliárd forintról 3 milliárd forintra csökken, a hátrányos térségekben 3 milliárd forintról 1 milliárd forintra. A létszámnövelési feltétel 500 főről 100-ra csökken (hátrányos térségben 100 főről 50 főre), a szélessávú Internet-eléréshez, illetve környezetvédelmi beruházásokhoz hasonlóan az élelmiszer-higiéniai beruházásoknál is már 100 millió forint elegendő a jogszerzéshez, továbbá az adókedvezményt az eddigi 5 év helyett 10 évig lehet igénybe venni. 2004-től a középvállalkozások is igénybe vehetik az új beruházásokhoz korábban csak a mikro- és kisvállalkozásoknak biztosított adóalap kedvezményt. A kisvállalkozások beruházási hiteleihez kapcsolódó - a kamat 40%-át érintő - adókedvezmény felső határa 5 millió forintról 6 millió forintra emelkedik.

Lehetőség lesz az elhatárolt veszteség („negatív adóalap”) korlátlan idejű leírására, valamint - az irányadó közösségi irányelvre is tekintettel - megszűnik a külföldi szervezetek részére fizetett kamat és jogdíj forrásadója.

Az egyszerűsített vállalkozói adó esetében a változtatások célja ezen adózási mód választásának ösztönzése, amelynek legfontosabb eszköze a választásra vonatkozó bevételi határ emelése 15 millió forintról 25 millió forintra, valamint a szabályozás további egyszerűsítése, a gyakorlatban felmerült legfontosabb értelmezési problémák kiküszöbölése és a közösségi szabályozás összhangjának megteremtése. Az adónemet érintő legfontosabb egyszerűsítés, hogy az evaalanynak nem kell az adóalanyiság választásának szándékát megismételnie, ha megfelel a törvényben foglalt feltételeknek. A gyakorlati jogalkalmazás során elsősorban az adóhatósági becsléssel összefüggésben jelentkeztek értelmezési problémák, amelyekre a módosítás egyértelmű megoldást tartalmaz. A különös rendelkezések kiegészítéseként rendezik az egyszerűsített vállalkozói adóról szóló törvény hatálya alá tartozó adóalanyok szakképzési hozzájárulással összefüggő fizetési kötelezettségére vonatkozó szabályokat.

2004. január 1-jével bevezetésre kerül az energiaadóról szóló, valamint a környezetterhelési díjakról szóló törvény. A két törvény egy átfogó rendszer, az ökoadó rendszer részei. Az energiaadó célja az externális környezeti károk energiaárakba történő környezetvédelmi szempontú beépítése, és ezáltal a gazdasági szereplők energiatakarékosságra történő kényszerítése. A környezet terheléséért fizetendő díj a kibocsátott szennyezőanyag mértékéhez kapcsolódó kötelezettség levegő- és vízterhelési díjként.

Az általános forgalmi adó esetében az adóváltozások két szakaszban valósulnak meg. A 2004. január 1-jétől hatálybalépő módosítások lényegében csak azokat a változásokat tartalmazzák, amelyek a 2004. évi költségvetés megalapozásához szükségesek, például a költségvetési szervek adóalanyiságának megszűnését, valamint a költségvetési támogatásokra jutó általános forgalmi adó levonásának tiltását. 2004. május 1-jétől az Európai Unióhoz történő csatlakozás követelményeihez igazodóan újrakodifikált törvény lép érvénybe.

A jövedéki adóra vonatkozó szabályozás is alapvetően az uniós jogharmonizációval összefüggően változik 2004. május 1-jétől. A magyar jövedéki szabályozás a kezdetektől az uniós alapokra épült, ezért a módosítások a jogközelítés befejezését szolgálják. A változtatások nagyobb részét azok az adózási, eljárási szabályok jelentik, amelyek révén a határok lebontását követően is biztosítható, hogy az adó a jövedéki termékek egységes belső piacon megvalósuló kereskedelme esetén beszedhető maradjon. A 2004. január 1-jétől hatálybalépő módosítások a 2004. évi költségvetés megalapozásához szükséges adómérték módosításokat tartalmazzák.

A helyi adók körében az iparűzési adóra vonatkozó alapvető szabályok nem változnának, a versenyképesség javítása érdekében a befektetett pénzügyi eszközök utáni kamatoknak és a kapott kamatoknak, kamatjellegű bevételeknek csak egy része (fele) képezné az adóalap részét.

A gépjárműadó esetén az adó mértéke belföldi bejegyzésű gépjárművek esetén 1000 forint / 100 kilogrammról 1200 forint / 100 kilogrammra emelkedik. Uniós taggá válásunkkal összefüggésben a Magyarországon közlekedő külföldi tehergépjárművek után a gépjárműadót tételes összegben, illetékbélyeggel kell megfizetni. Az adó mértéke függ a belföldre belépő külföldi tehergépjármű össztömegétől és úticéljától (magyarországi rendeltetésű, vagy tranzit fuvar).

Az illetékekre vonatkozó módosítás megalapozza az arányos közteherviselés elvének fokozottabb érvényesítését, amelynek során az ingyenes vagyonszerzések esetén tovább erősödik a sávosan progresszív elvonás.

Folytatódik az adózás rendjéről szóló törvény korszerűsítése, ennek érdekében új egységes szerkezetbe foglalt törvényként megtörténik az adóigazgatási eljárás újraszabályozása, az eljárás egységességének érdekében az ellenőrzésnek az adóigazgatási eljárás részeként történő nevesítése. Ennek következtében az adóigazgatási eljárás a jövőben három szakaszra tagolódik: az ellenőrzésre, a hatósági (határozathozatali) eljárásra és az adóvégrehajtásra. Ennek megfelelően alakul át a törvény fejezeti tagolása, nevesítve a kérelemre és a hivatalból induló hatósági eljárásokat, teljes körűen szabályozva a jogorvoslati rendet.

A járulékszabályozásban 2004. évtől elsősorban az európai uniós normákhoz közelítő járulékszerkezet, járulékfizetői kör, ellátási jogosultságok megállapítására irányulnak, szem előtt tartva a stabilitást és kiszámíthatóságot és az adminisztrációs kötelezettségek teljesítésének lehetőség szerinti egyszerűsítését. A munkáltató és a munkavállaló közötti járulékfizetési arány javítása, az Egészségbiztosítási Alap finanszírozásának stabilabbá tétele érdekében 2004-től 1 százalékponttal nő az egyéni egészségbiztosítási járulék.

Az államháztartás főbb adó- és járulékbevételeinek levezetése

A főbb adóbevételek 2004. évi tervezett alakulását adónemenként a következő táblázat és szöveges összeállítás mutatja be.

 

 

 

 milliárd forint

 

 2003. évi előirányzat

 2003. évi várható

 2004. évi terv

 Személyi jövedelemadó (Áht. szinten)

 1375,9

 1345,9

 1502

 Társasági adó (gazdálkodó szervezetek és pénzintézetek együtt)

 416,3

 439,0

 464,7

 Egyszerűsített vállalkozói adó

 16,0

 33,0

 54,5

 Általános forgalmi adó

 1587,0

 1670,0

 1893,3

 Fogyasztási / regisztrációs adó

 49,0

 55,9

 61,8

 Jövedéki adó

 591

 593

 661

Személyi jövedelemadó

A személyi jövedelemadóból 2003-ban várható pénzforgalmi szemléletű adóbevétel államháztartási szinten 1345,9 milliárd forint, amely 30 milliárd forinttal marad el az idei évre rögzített előirányzattól. A 2004. évre vonatkozó tervezés azzal számol, hogy a nemzetgazdasági szintű bér- és keresettömeg a jövő évben 8%-kal emelkedik. Az összevont adóalap 2003. évhez viszonyított növekedése 10%, amelyben szerepet játszik, hogy a természetbeni juttatások jelentős része a 2004. évtől az összevont adóalap részeként adózik.

Amennyiben a 2004. évi szabályozás megegyezne a 2003. évben hatályos rendelkezésekkel, az államháztartás pénzforgalmi személyi jövedelemadó-bevétele 1536 milliárd forint lenne. A 2004. évi szabályváltozások 34 milliárd forintos bevételcsökkentő hatását figyelembe véve, az államháztartás pénzforgalmi szemléletű személyi jövedelemadó-bevétele a 2004. évben 1502 milliárd forint lehet, amely 11,6%-os növekedést jelent a 2003. évi várható bevételhez képest. A 2004. évre vonatkozó kalkuláció az adóbeszedés hatékonyságának javulása címén a személyi jövedelemadónál 4 milliárd forint többletbevétellel számol.

Az adóbevétel tervezésénél figyelembe vett változások hatását a következő táblázat szemlélteti:

 Személyi jövedelemadó

 Adóbevételi változás 2004-ben (milliárd forint)

 Módosítások hatása összesen

 - 34,0

 Ebből:

 

 1. Adótábla módosítása

 - 187,2 

 2. Nyugdíjjárulék (ideértve a kötelező jellegű magán-nyugdíjpénztári tagdíjat is) utáni adóengedmény megszüntetése

 88,0

 3. A befektetési adóhitel megszüntetése és a fennálló adóhitel-állomány visszafizetésének előírása

 14,2

 4. A lakáscélú hiteltörlesztés utáni adókedvezmény feltételeinek módosítása

 26,0

 5. Az elkülönülten adózó jövedelmeknél a 20%-os adómérték 25%-ra emelése

 14,5 

 6. A cégautóadó 100%-os emelése

 13,6 

 7. Az egyszerűsített vállalkozói adó módosítása miatti személyi jövedelemadó-bevételkiesés

 - 3,1 

Társasági adó

A központi költségvetés 2003. évben várható pénzforgalmi szemléletű társasági adóbevétele (gazdálkodó szervezetek és pénzintézetek együtt) 439 milliárd forint, amely 22,7 milliárd forinttal több, mint a 2003. évi előirányzat.

A 2004. évre vonatkozó bevételi tervszám arra épül, hogy a társasági adóalanyok által kimutatott adózás előtti nyereség 2004-ben 13,4%-kal bővül, amelyben már számításba lett véve, hogy a társasági adókulcs csökkentése javítja az adózási fegyelmet, s a vállalkozások több jövedelmet mutatnak ki (ha nem csökkenne az adómérték, a vállalkozások nyeresége csak 10,9%-kal nőne). A társasági adóban 2004-re tervezett szabályváltozások összességében 56,5 (az adókulcs-csökkentés adózási fegyelemre gyakorolt hatását is figyelembe véve 31,3) milliárd forintnyi költségvetési bevételkiesést jelentenek, míg a jövő évre tervezett pénzforgalmi szemléletű társasági adóbevétel a 2003. évi várhatóhoz képest 5,8%-kal nőhet és 464,7 milliárd forint lehet. A 2004. évre vonatkozó számítás az adóbeszedés hatékonyságának javulása címén a társasági adónál 2 milliárd forint többletbevétellel számol.

 Társasági adó

 Adóbevételi változás 2004-ben (milliárd forint)

 Módosítások hatása összesen

 - 56,5

 Ebből:

 

 1. A társasági adókulcs 18%-ról 16%-ra csökkentése*

 - 45,3

 2. Fejlesztési adókedvezmény módosítása

 - 8,9

 3. "Off-shore" vállalkozások társasági adókulcsának emelése

 7,2

 4. Külföldi szervezetek adókötelezettségének megszüntetése

 - 2,3

 5. A beruházási adóalap-kedvezmény feltételeinek módosítása

 - 0,7

 6. A kis- és középvállalkozások beruházási hitelei utáni adókedvezmény módosítása

 0,5

 7. A csökkent munkaképességű munkavállalók foglalkoztatása és a szakmunkástanulók képzése utáni adóalap-kedvezmény bővítése

 - 0,2

 8. Külföldi részvételű gazdasági társaságok adókedvezményének megszűnése

 10,0

 9. Osztalékadó harmonizálása (anya-leányvállalati irányelv)

 - 14,5

 10. Az egyszerűsített vállalkozói adó módosítása miatti társasági adóbevétel-kiesés

 - 2,3

* A társasági adókulcs csökkentése statikusan számolva 45,3 milliárd forintnyi költségvetési bevételkiesést jelent, amelyből 25,2 milliárd forint az adózási fegyelem javulása miatt visszafolyik a költségvetésbe.

Egyszerűsített vállalkozói adó

A 2003. év augusztusáig a központi költségvetésnek 19,9 milliárd forint bevétele származott az egyszerűsített vállalkozói adóból (evából), amely 3,9 milliárd forinttal, illetőleg 24,1%-kal meghaladja a 16 milliárd forintos pénzforgalmi előirányzatot. A kedvező teljesülés alapján az evából az idei évben 33 milliárd forint bevétel jelentkezhet.

Amennyiben az evára vonatkozó szabályozás a 2004. évben nem változna, a költségvetés érintett adónemből származó bevétele a jövő évben 44,6 milliárd forint lenne, amely 35,2%-os növekedést jelent a 2003. évi várható értékhez (a kiemelkedő emelkedés oka, hogy az adózók 2003-ban még csak három, míg 2004-ben már négy alkalommal fizethetnek a költségvetésnek). Az evát érintő rendelkezések 2004. évi változtatása hatására a központi költségvetés bevétele 9,9 milliárd forinttal növekedhet, amelyet számításba vevő jövő évi pénzforgalmi tervszám 54,5 milliárd forint lehet (a 2003. évi várhatóhoz képesti növekedés kb. 65%).

 Egyszerűsített vállalkozói adó

 Adóbevételi változás 2004-ben (milliárd forint)

 Módosítások hatása összesen

 9,9

 Ebből:

 

 1. Bevételi értékhatár 25 millió forintra emelése

 9,5

 2. Adóalanyi kör kiterjesztése (pénzügyi tevékenységet folytatók, szerencsejáték)

 0,4

Általános forgalmi adó

Az általános forgalmi adórendszer 2004. évi előirányzatát a makropálya változása, az uniós jogharmonizációval összefüggő módosítások, az államháztartás egyensúlyi pozíciójának javítását célzó intézkedések determinálják. A 2003. évi várható eredményszemléletű áfa-bevétel 1635 milliárd forint. A makrogazdasági pálya változásából adódóan 147,9 milliárd forint áfa bevételi növekmény várható 2004. évben.

A közösségi áfa szabályozással összhangban lévő hazai adószabályozás kialakítása érdekében a nulla százalékos áfa kulcs megszűnik, és helyébe az EU jogszabály (6. direktíva) szerint meghatározott minimum adómérték, 5%-os áfa kulcs lép (gyógyszerek, tankönyvek). Az uniós irányelvnek megfelelőn végre kell hajtani egyes termék, illetve szolgáltatások átsorolását az egyes áfa kulcsok között, valamint a normál, illetve a kedvezményes kulcsból a tárgyi adómentes körbe és fordítva (fogtechnikusok, CD-ROM, emberi szervek és vérkészítmények értékesítése stb.). Az irányelv az államháztartási szervezeteket és egyéb közjogi funkciót ellátó intézményeket nem tekinti adóalanynak, amennyiben közjogi funkciót látnak el, egyéb tevékenységük azonban adóztatandó, ezért a közigazgatási szervek áfa-alanyisága e tevékenységek tekintetében megszűnik. Az uniós elvárásokkal összhangban az előcsatlakozási alapokból (PHARE, ISPA, SAPARD stb.) finanszírozott beszerzések is adóznak.

EU-s jogharmonizáció költségvetési kihatása:

- „O”%-os áfa-kulcs 5%-ra nő: 31 milliárd forint

- EU- s átsorolások: -1 milliárd forint (ebből fogtechnikusok, CD-ROM, emberi szervek és vérkészítmények stb. -6 milliárd forint, építési telkek +5 milliárd forint).

- Költségvetési szervek áfa alanyiságának megszüntetése:-2,5 milliárd forint

- Adóvisszaigénylés és -levonás EU jogharmonizációja: -5 milliárd forint.

- Előcsatlakozási alapokból folyósított összegek sajátos kezelésének megszüntetése: +4,1 milliárd forint.

Együttes kihatás összesen: +26,6 milliárd forint.

Az alanyi adómentesség határának felemelése címén adóbevétel kieséssel nem került figyelembe vételre. Feltételeztük, hogy az adóalanyok befizetésének kiesését az adóbeszedés költségeinek csökkenése ellensúlyozza.

Az államháztartás egyensúlyi helyzetét, valamint a versenyképességet javító intézkedések körébe tartozik az adómértékek változtatása. A könyvek 12%-os áfa kulcsának 5%-ra történő mérséklése a kultúra mindenki számára történő hozzáférésének esélyeit javítja. A 12%-os kedvezményes kulcs 15%-ra nő, valamint a háztartási energia - a gáz, a szilárd tüzelőanyagok és a távfűtés kivételével - a 25%-os normál kulcsba sorolódik át. Az átsorolások harmonizációs kötelezettséget nem sértenek. Az uniós irányelv lehetővé teszi, hogy az állami támogatásokat az áfa levonási jog érvényesítésekor, mint levonásra nem jogosító részt vegyék figyelembe. A költségvetési támogatásokra jutó áfa levonásának tilalma a jövőben igénybe vehető támogatások reálértékét az áfa mértékével csökkenti. A módosítás csak az új beruházásokra terjed ki, a már folyamatban lévő beruházásokat nem érinti. Az adóbeszedés hatékonyságának javulása szintén a költségvetési egyenleget javítja.

A kormányzati intézkedések államháztartási egyenleget érintő hatásai a következőkben foglalhatók össze:

- Könyvek 12%-os áfa-kulcsa 5%-ra csökken: -3 milliárd forint.

- 12%-os kedvezményes áfa kulcs 15%-ra nő: +96 milliárd forint.

- Villamos energia átsorolása a kedvezményes kulcsból a normál kulcsba (15% feletti kihatás): 32,0 milliárd forint.

- Beruházási támogatásra jutó áfa levonásának tiltása (metró és útépítés nélkül): 28,8 milliárd forint.

- Adóbeszedés hatékonyságának javulása: 40 milliárd forint.

Együttes költségvetési kihatás: 193,8 milliárd forint.

A makrogazdasági pálya változása (147,9 milliárd forint) és az intézkedések (26,6+193,8=220,4 milliárd forint) összesen 368,3 milliárd forint adóbevételi többletet eredményeznek eredményszemléletben. A csatlakozás évében egy havi EU-s import utáni befizetés - mintegy 110 milliárd forintos nagyságrendben - már nem jelentkezik a vámhatóságnál fizetési kötelezettségként. Ez esetben 2004. május 1-jétől az elszámolás ugyanis a belföldi forgalomhoz hasonlóvá válik. Mindezt figyelembe véve a pénzforgalmi bevételek 223,3 milliárd forinttal nőnek 2004. évben 2003. évhez viszonyítva.

Fogyasztási adó/ regisztrációs adó

A fogyasztási adórendszer szabályozásában a jövő évben lényeges változások következnek be. A módosítás oka, hogy a fogyasztási adót az Európai Unión belüli szabad forgalomban nem lehet biztonságosan beszedni, mivel egyrészt megszűnik az EU-n belül a határellenőrzés, másrészt ez az adónem nem minden uniós országban működik. A fogyasztási adó a gépjármű értékesítés esetében regisztrációs adóvá alakul át. A regisztrációs adó megfizetése a személygépkocsi forgalomba helyezéséhez kapcsolódik, az adó mértéke a korábbi százalékos kulcsokkal ellentétben - az alulszámlázások elkerülése érdekében- tételes lesz.

A 2004. évi előirányzat - a makrogazdasági feltételeknek, valamint az előző évek tapasztalatainak megfelelően - a személygépkocsi árak átlagosnál alacsonyabb inflációjával, az idei elővásárlások miatt az értékesítések mérsékeltebb növekedésével, valamint a választéknak a magasabb árfekvésű termékek irányába való eltolódásával számol, főként a személygépkocsik fogyasztási adója esetében. 2004. május 1-jétől megszűnik a kávé fogyasztási adója, így még az év első négy hónapjában 800 millió forint adóbevétellel lehet kalkulálni. A regisztrációs adó fogyasztási adónál hatékonyabb működéséből 7 milliárd forint többletbevétel adódik 2004. évben.

Jövedéki adó

A jövedéki adóbevételek tervezése termékkörönként, az előző év tényszámai, a tárgyévi (az előirányzathoz képest pontosított) várható bevétel, továbbá a forgalomváltozás várható tendenciái és a makropálya fogyasztásra visszaható hatásainak figyelembe vételével történt.

A motorbenzin esetében a 2003. évi várhatónál az előző év kedvező forgalmi adatai lettek számításba véve, amelyek a csak 2002. július 1-jétől belépő, féléves kihatású adóemelés miatt 2002-ben éves szinten 2,3%-os forgalomnövekedést mutattak. Ez a magasabb forgalmi volumen szerepel a 2003. évi várható bevétel pontosításában. A 2004 évi előirányzatnál a változatlan adómérték és a GDP növekedés együtthatásaként 2004-re 2,9%-os forgalomnövekedéssel lehet számolni. A gázolaj esetében az ez évi eddigi tényleges forgalmi adatok alapján 1,8%-os forgalomnövekedés prognosztizálható. 2004-re 1,7%-os forgalomnövekedés képezte a számítás alapját a bevételi előirányzat kialakításánál.

Az alkoholtermékek (tömény szesz, sör, vermut stb.) esetében 2003. évre a változatlan adómértékek miatt és az ez évi tendenciákat figyelembe véve a várható bevétel 3-4%-os növekedése prognosztizálható. Erről a bázisról indulva 2004-re a 15%-os adóemelés mellett a forgalom 0,5%-os csökkenése jelezhető.

A dohánytermékeknél 2003-ban az előző évi adóemelés áthúzódó hatása és az ez évi adóemelés együttes hatásaként a forgalom 2%-os csökkenése lett figyelembe véve a várható számításánál. 2004-ben a cigaretta 35%-os adóemelésének - valamint a kis súllyal szereplő finomra vágott dohánytermékek 121%-os adóemelésének következtében - további 10%-os forgalomcsökkenést tartalmaz a dohánygyártmányok adóbevételi előirányzata.

Társadalombiztosítási járulék és egészségügyi hozzájárulás

A társadalombiztosítási alrendszer bevételeinek döntő hányadát képező járulékbevételek és hozzájárulások alakulását a következő táblázat mutatja:

 

 

 

 milliárd forint

 Megnevezés

 2003. évi előirányzat

 2003. évi várható

 2004. évi előirányzat

 Munkáltatói járulékbevételek ebből: Nyugdíjbiztosítási Alap Egészségbiztosítási Alap

 1 558,8 973,0 585,8

 1 556,8 971,3 585,5

 1 698,3 1 059,9 638,4

 Biztosítotti ebből: nyugdíjjárulék, egészségbiztosítási járulék

 363,8 221,8 142,0

 384,4 238,9 145,5

 436,6 227,7 208,9

 Egészségügyi hozzájárulás

 175,5

 174,5

 177,4

A járulékbevételek és hozzájárulások 2004. évi előirányzatainak meghatározásakor a kiindulópontot a 2003. évi várható teljesítési adatok képezték. Ezek becsléséhez a 2003. év első nyolc hónapjára vonatkozó előzetes adatok álltak rendelkezésre, valamint figyelembe lettek véve a kérdéses bevételek éven belüli eloszlásának már több éve megfigyelhető tartós és vélelmezhetően 2003-ban is érvényesülő tendenciái is. A tervezés azzal számolt, hogy 2004-ben a munkáltatók által fizetendő járulék mértéke továbbra is 29%, melyből 18% a Nyugdíjbiztosítási Alapot, 11% az Egészség-biztosítási Alapot illet meg.

A biztosítotti egészségbiztosítási járulék mértéke egy százalékponttal változik, 3%-ról 4%-ra nő. A biztosítotti nyugdíjjárulék továbbra is 8,5%, a magán-nyugdíjpénztári tagok által a társadalombiztosítási nyugdíjrendszerbe fizetendő járulékmérték 1,5%-ról 0,5%-ra mérséklődik.

A tételes egészségügyi hozzájárulás havi nagysága változatlanul 3 450 Ft/fő.

A járulék-bevételi előirányzatok alakulását jelentősen befolyásolja a járulékalapot képező jövedelmek döntő részét képező nemzetgazdasági szintű bruttó keresettömeg növekedése, melynek prognosztizált mértéke a költségvetés hátterét képező makrogazdasági pálya szerint 8%. Az előirányzatok meghatározása az is feltételezte, hogy a járulékbeszedési tevékenység hatékonysága - az ezen a területen meghozandó további intézkedések eredményeképpen - jelentősen javul.

Az egészségügyi hozzájárulás előirányzatának mérsékelt növekedését a foglalkoztatottak létszámának változatlansága és a behajtási hányad feltételezett javulása magyarázza.

1.1. Gazdálkodó szervezetek befizetések

A központi költségvetés 2004-re tervezett nemzetgazdasági szintű pénzforgalmi társasági adóbevétele 464,7 milliárd forint, amely az előző évi előirányzathoz képest mintegy 10%-os növekedést jelent. A tervezett összegben már szerepel az adótörvényben lévő módosítások (pl. az általános adókulcs 16%-ra való csökkentése, a fejlesztési adókedvezmény feltételeinek enyhítése, az off-shore vállalkozásokra vonatkozó társasági adómérték emelése) összességében bevételcsökkentő hatása. A GDP-arányos társasági adóbevétel 2004-ben a 2003. évi aránnyal azonos, 2,3% lesz.

Az egyszerűsített vállalkozói adó (eva) címén 2004-re több mint duplájára nő a 2003. évihez képest az előirányzott adóbevétel, melynek összege 54,5 milliárd forintot tesz ki. Ebben a dinamikus növekedésben az első év tervszámainak túlteljesítése mellett jelentős tényező az is, hogy az adótörvény tervezett módosításának elfogadása esetén bővülhet az eva hatálya alá tartozó adózók száma.

Az ökoadó rendszerben 2004. január 1-jével energiaadó és környezetterhelési díj bevezetésére kerül sor, melyek révén a központi költségvetés 25 milliárd forint bevételt prognosztizál. Az energiaadó az Európai Unió energia adózásáról szóló új irányelvére épülve a földgázra és a villamos energiára kerülne bevezetésre, a szénre nem. A környezet terheléséért fizetendő díj a kibocsátott szennyezőanyag mértékéhez kapcsolódó olyan kötelezettség, amelyet annak kell fizetni, aki a környezet terhelésével járó anyagot vagy energiát bocsát a környezetbe. 2004-től ez a kötelezettség levegő- és vízterhelési díjként érvényesül.

A bányajáradék befizetés a közelmúltban hozott kormányzati intézkedések hatására 2004-ben - az előző évi előirányzatot 3 milliárd forinttal meghaladóan - 19 milliárd forintra növekszik. A magasabb bányajáradék bevétel döntően a földgáz után fizetendő járadékból keletkezik, a földgázellátásról szóló törvény ugyanis módosította a bányajáradék fizetés szabályait. A bányajáradék fizetés alapja 2004-től az import árbázison számított viszonteladói díj. A mélyművelésű szén kivételével - amelynél a törvény megszüntette a bányajáradék fizetési kötelezettséget - a szilárd ásványi nyersanyagok bányajáradék befizetése növekedik.

A vám és import befizetésekre jelentős hatása van az Európai Unióhoz való csatlakozásnak. A központi költségvetésnek 2004. évre 43 milliárd forint összegű forrása prognosztizálható vámjellegű bevételek címén. A csatlakozást megelőzően még a jelenlegi szabályok szerint kerül befizetésre a magyar költségvetésbe a vám. A vámbiztosíték címén keletkező befizetések egyenlege azonban már nem képezi a költségvetés bevételét. A csatlakozást követően a közösségi egységes vámtarifa szerinti vámtételeket és vámkedvezményeket kell alkalmazni a harmadik országokból származó termékbehozatal fizetési kötelezettségének meghatározásakor. A vámjogi szabályokat az EU Vámkódexe határozza meg, amely a nemzeti hatáskörbe adott jogszabályokkal egészül ki. Ezek együttesen biztosítják majd az EU közös költségvetésébe befizetendő vámok egységes beszedésének szabályait. Az egységes tarifák alapján kialakuló vámok 75%-a az EU közös költségvetésének forrását, 25%-a a költségvetés forrását képezik. A vámok az ipari termékek körében mérséklődhetnek, az agrártermékeknél emelkedhetnek, ez azonban csak a harmadik országok forgalmát érintik, mert 2003. folyamán a szabadkereskedelmi megállapodások keretében a vámok már lényegében megszűntek. A bevételek alakulására mindezeken túlmenően azonban a piaci folyamatok előre nem számszerűsíthető változásai is hatással lehetnek.

A központi költségvetés szerencsejátékok szervezéséből származó játékadó bevételének tervezett összege 2004. évre 64 milliárd forint, amely az előző évi előirányzathoz képest egyharmaddal magasabb, tekintettel a 2004. január 1-jétől érvényesülő új adómértékekre.

Az egyéb befizetések 2004. évi előirányzata 21 milliárd forint, amelynek jelentős részét az állami adóhatóság által beszedett bírságok, pótlékok teszik ki, ezt növeli még az adóalanyok által befizetett önellenőrzési pótlék, illetve a vámhatóság által beszedett szankciók összege is. Az adóhatósági szankciók tekintetében olyan szigorítást nem tartalmaz a jövő évre tervezett törvénymódosítás, amely a bírság-pótlék összegek nagyságrendjét érdemben befolyásolná. Ezen a bevételi soron jelenhetnek meg még az év folyamán a piacrajutási támogatásokkal kapcsolatban a költségvetésbe fizetendő összegek is minimális, mintegy 10 millió forintos nagyságrendben.

A korábbi támogatási célelőirányzatok bevételei (adó- és adójellegű bevételek, korábban visszterhesen nyújtott támogatások visszatérülése) 2004-ben is a központi költségvetés központosított bevételeit képezik, az érintett fejezet adott fejezeti kezelésű előirányzatánál történő azonos összegű támogatás előirányzása mellett. Ezen központosított bevételek a központi költségvetés mérlegében az „egyéb központosított bevételek” soron jelennek meg mintegy 95 milliárd forintos összegben. Az egyéb központosított bevételek összegének a 2003. évi előirányzathoz viszonyított jelentős többlete elsősorban a lakossági földgáz árkompenzáció pénzügyi forrását biztosító energiagazdálkodási célelőirányzathoz kapcsolódó befizetéssel magyarázható. A befizetés 2004. évre tervezett 35 milliárd forintos összegét a MOL Rt. által a földgázellátásról szóló 2003. évi XLII. törvény 50. § (3) bekezdése alapján átutalt többletbányajáradék teszi ki.

1.2. Fogyasztáshoz kapcsolt adók

A központi költségvetés 2004. évre tervezett általános forgalmi adó bevétele 1893,3 milliárd forint, amely az előző évi előirányzathoz képest mintegy 19%-os növekedést jelent. Az adóbevételek tervszámait a makrogazdasági folyamatok várható alakulása, az uniós jogharmonizációs kötelezettség teljesítéséből és az államháztartás jövedelempozíciójának javulásából adódó áfa szabályozásbeli változások determinálják. Az uniós jogharmonizáció következtében néhány termék az áfa-kulcsok között átsorolásra kerül, többek között a gyógyszer, tankönyv. Az energiahordozó termékek közül a gáz, a szilárd tüzelőanyagok és a távfűtés áfa-ja a 15%-os kulcsban kerül megállapításra. A gazdasági növekedés élénkülése, a reálkereseteknek a teljesítményekkel jobban összhangban álló növekedése, az infláció enyhén gyorsuló ütemű emelkedése a fogyasztás, a kiskereskedelmi forgalom várhatóan - 2003. évhez képest - lassúbb bővülését feltételezik. Az uniós jogharmonizációval összefüggő átsorolások és a szabályozás változásai ugyanakkor - az adóbeszedés hatékonyságának javulásával együtt - az áfa-bevételek jelentős növekedését eredményezik.

A költségvetésnek fogyasztási, illetve regisztrációs adóból 2004. év folyamán 61,8 milliárd forint összegű bevétele adódik. A csatlakozás időpontjától, 2004. május 1-jétől megszűnik fogyasztási adó. A kávé termékcsoportra így véglegesen eltűnik az ilyen típusú adóztatási forma, a személygépkocsi fogyasztási adója viszont ettől az időponttól regisztrációs adóvá alakul át.

A jövedéki adó tekintetében a 2004. évi költségvetési bevétel - mintegy 12%-os növekedéssel számolva - 661 milliárd forintra prognosztizálható. A jövedéki adótörvényt a 2004. évi csatlakozásra tekintettel az egységes belső piac szabályaival való összhang érdekében szükséges átalakítani. Olyan változtatások szerepelnek a módosításban, amelyek az új feltételek közt is lehetővé teszik az adó beszedését. A jövedéki adók emelése az EU előírásokon túlmenően nem a szokásos valorizációs elven alapul. Az adóemelések arra tekintettel történnek, hogy a gazdaság egészére ható, a versenyképességet rontó intézkedés helyett elsősorban az élvezeti cikkek adóterhe növekedjen.

1.3. A lakosság befizetései

A személyi jövedelemadó 2004-re előirányzott államháztartási szintű bevétele 1502,2 milliárd forint, amelyből a központi költségvetés bevétele 1038,1 milliárd forint, míg a helyi önkormányzatoknak átengedett bevétel 463,9 milliárd forint. A személyi jövedelemadó szabályainak tervezett módosításai (az adótáblánál megvalósuló adócsökkentés, az adókedvezmények szűkítése stb.) mellett a nemzetgazdasági szintű átlagos adóterhelés 2004-ben 21%-os arányú.

A 2004. évi központi költségvetési illeték-bevételi előirányzat 85,9 milliárd forintos összegben alapozható meg, amely összességében az előző évi előirányzatot 15%-os mértékkel lépi túl. Az illeték törvény 2004. évre tervezett módosítása következtében az ingyenes szerzéshez kapcsolódó illeték mérték változás szerény illetékbevétel többletet jelent. A visszterhes vagyonszerzési illetéknél az ingatlanok (ezen belül a lakások) árának stagnálása ellenére a lakáshitelezés, így a lakásforgalom kiemelkedő növekedése következtében a 2003. évi kiugró bevételi szint tartásával lehet számolni. A gépjárműszerzés illetékének a jelenlegi 13 Ft/cm3-ről 15 Ft/cm3-re történő emelése következtében ezen a területen is nő az illetékbevétel.

Az egyéb lakossági bevételek a bérfőzési szeszadóból és a lakossági vám befizetésekből származó bevételeket tartalmazza, amelynek összege az uniós csatlakozásra tekintettel csaknem felére csökken az előző évi előirányzathoz képest. Ezek együttes összege 2004. évre 3,9 milliárd forint.

1.4. A költségvetési szervek és szakmai fejezeti kezelésű előirányzatok

A költségvetési fejezetek 2004. évi tervezett saját bevétele 688,1 milliárd forint, ami 149,1 milliárd forinttal, mintegy 28%-kal haladja meg a 2003. évi eredeti előirányzatot. A jelentős növekedést az EU-ból származó transzfer magyarázza. A bevételek a kiadások 22%-át fedezik, figyelembe véve a bevételek tervezésére, átcsoportosítására vonatkozó szabályokat.

1.4.1. Központi költségvetési szervek bevételei

A bevételeken belül a központi költségvetési szerveké 473,7 milliárd forint, ami 10,6%-kal haladja meg a 2003. évi eredeti előirányzatot. E bevételek önmagában meghatározó hányada (mintegy 40%) a térítésköteles alapfeladatok ellátásával, az alaptevékenységgel összefüggő szolgáltatások nyújtásával kapcsolatban keletkezik. A többcsatornás finanszírozás révén itt jelenik meg a társadalombiztosítás pénzügyi alapjaiból és a Munkaerő-piaci Alapból származó bevétel is (mintegy 25%). A többi államháztartáson belülről és kívülről származó forrás. Az intézmények felé fokozott elvárásként fogalmazódik meg a bevételek reális tervezése, ezen belül az egyes köz- és egyéb szolgáltatások, bérbeadások árainak, díjainak emelése a költségek és emelkedésük indokolt szintjéig, továbbá a költségvetési szabályozásváltozás hatásának megjelenítése (a korábban saját bevételként kezelt belső támogatás-átcsoportosítások kiemelése a bevételek közül). A 2004. évben a saját bevételi többletek előirányzat-módosítási kötelezettsége a költségvetési szervek hatáskörébe kerül.

1.4.2. Szakmai fejezeti kezelésű előirányzatok bevételei

A szakmai fejezeti kezelésű előirányzatok bevételei két részből tevődnek össze: egyrészt a saját bevételekből, másrészt az Európai Unió költségvetéséből származó támogatásokból.

Az Európai Unió által nyújtott támogatások mind a bevételi, mind a kiadási oldalon megjelennek a szakmai fejezeti kezelésű előirányzatok között. (Részleteiben lásd a 2.6. Szakmai fejezeti kezelésű előirányzatok kiadásai címszó alatt.)

1.4.3. Központi beruházások bevételei

A központi beruházások finanszírozásához a költségvetési támogatás mellett egyéb forrás is kapcsolódhat. Ilyen forrásnak minősül az intézményi vagy más alrendszeri átcsoportosítás, fejezeti saját forrás, előzőévről keletkezett fejezeti maradvány is, azonban ezek a források jórészt csak évközben állnak rendelkezésre, amelyek ezért előre nem tervezhetők.

Központi beruházások között olyan projektek is szerepelhetnek, amelyek finanszírozásához EU támogatás is kapcsolódhat. A hazai társfinanszírozási rész támogatásként jelenik meg.

1.5. Befizetés az államháztartás alrendszereiből

1.5.1. A központi költségvetési szervek befizetése

A központi költségvetési szervek befizetési kötelezettségeinek 2004. évi tervezett összege 21,8 milliárd forint, melynek teljesülése a következő jogcímeken jelentkezik:

a) a költségvetési törvényben meghatározott bevételekre - az állami feladatok ellátása során létrehozott áru és készlet-értékesítésnek, az alaptevékenység körében végzett szolgáltatásoknak az ellenértékére és az intézmények egyéb sajátos bevételeire a kincstári vagyon utáni részesedés címén előírt, az előző évekkel megegyező arányú - 5%-os befizetése;

b) egyes bevételi előirányzatok pontosabb tervezésének elérése céljából előírt, az eredeti előirányzatot meghaladó többletbevételek 50%-ának befizetése;

c) a központi költségvetési szervek vállalkozási tevékenységének nyereségéből befizetendő - a társasági adó általános mértékével megegyező - 16%, valamint az előirányzat-maradványt terhelő és a központi költségvetési szerv vagyonkezelésében lévő ingatlanok értékesítéséből származó várható bevételnek a központi költségvetés központosított bevételét képező hányada;

d) a cégbejegyzések közzétételének költségtérítése.

1.5.2. Elkülönített állami pénzalapok befizetése

2004-ben a Munkaerő-piaci Alapnak van befizetési kötelezettsége. Az Alap hozzájárul a munkanélküli járadékból kikerülő aktív korúak rendszeres szociális segélyezéséhez, a közcélú munkavégzés kiadásaihoz, az önkormányzatok igazgatási tevékenységéhez kapcsolódó többletfeladatokhoz, valamint a megváltozott munkaképességű személyek foglalkoztatásának támogatásához.

1.5.3. A helyi önkormányzatok befizetései

A helyi önkormányzatok befizetéseiből 2004. évben 6 milliárd forint bevétel várható a központi költségvetésben. E befizetések a helyi önkormányzatok előző évi zárszámadásával, illetve a zárszámadási törvényben az Állami Számvevőszék megállapításaival kapcsolatban rögzített - a normatív állami hozzájárulások és támogatások tervezésével, valamint a központosított, s a címzett és céltámogatások elszámolásával összefüggésben -, jogtalanul igényelt és felhasznált támogatások visszafizetéséből származnak. Itt szerepel a helyi önkormányzatok és költségvetési szerveik vállalkozási tevékenységéből származó eredmény elszámolása során keletkezett befizetési kötelezettségeiből származó bevétel is, figyelemmel az alaptevékenység ellátásához felhasznált részre.

1.6. Állami, kincstári vagyonnal kapcsolatos befizetések

Az állami, kincstári vagyonnal kapcsolatos 37,3 milliárd forint összegű tervezett befizetések az osztalék- és a koncessziós díjbevételeket foglalják magukba.

Az állam vállalkozói, illetve kincstári vagyonának hasznosítási bevételeiből az Állami Privatizációs és Vagyonkezelő Rt. (ÁPV Rt.) és a Kincstári Vagyoni Igazgatóság teljesít befizetést (18,8 milliárd forint) a központi költségvetésbe. Az ÁPV Rt. befizetési kötelezettsége a társaság által beszedett osztalék mértékéhez igazodik. A bevételi előirányzat (18,5 milliárd forint) az ÁPV Rt. jelenleg tervezett osztalék-bevételére épül, a törvényi rendelkezés szerint azonban, amennyiben az ÁPV Rt. ennél több osztalékot von el a hozzárendelt vagyonba tartozó társaságoktól, a többletet is be kell fizetnie a központi költségvetésbe.

A vagyonnal kapcsolatos bevételek között szerepelnek a költségvetés koncessziós bevételei is. A szerencsejáték koncesszióhoz kapcsolódó 1,9 milliárd forint várható bevétel négy játékkaszinó befizetéseiből tevődik össze.

A távközlési koncesszióból származó 16,6 milliárd forint összegű befizetéseket alapvetően a harmadik generációs mobil rádiótelefon-rendszer (UMTS) koncessziójának értékesítése (15,8 milliárd forint) határozza meg. A fennmaradó 0,8 milliárd forint a frekvenciasávok átadásával összefüggő egyszeri koncessziós díjakból, valamint a mobil szolgáltatók éves díjbefizetéseiből várható.

1.7. MNB befizetése

2004-ben a Magyar Nemzeti Bank (MNB) az 1999., a 2000. és a 2001. évi eredményének átlagaként képződő osztalékot (17 844 millió forint) köteles befizetni, amelyre a 2003. évi várhatóan jelentős eredmény megfelelő alapot adna. Ugyanakkor a magas eredmény mögött az idén beáramlott tőke kivonulásakor realizált árfolyameredmény áll. Az EU-szabályok szerint csak a kamategyenlegből és a nettó banküzemi eredményből származó osztalékot lehet folyó költségvetési bevételként elszámolni, az árfolyameredményből fizetettet nem. Az előbbi két tétel egyenlege pedig várhatóan negatív lesz 2003-ban, így az MNB osztalékfizetése nagy valószínűséggel nem fogja javítani az államháztartási hiányt (sem az ESA ’95 szerintit, sem a pénzforgalmit), csak annak finanszírozásában juthat szerephez.

Az EU érvényes költségvetési statisztikai útmutatásai szerint a költségvetés folyó bevételeként nem, csak finanszírozási tételként számolható el a jegybank kamatjellegű eredménye. Ennek megfelelően módosul az államháztartásról szóló 1992. XXXVIII. törvény a 8/A. § 3. e) pontja.

1.8. Egyéb bevételek

A központi költségvetés egyéb bevételeinek több mint egyharmada az állami kezességvállalások visszatérüléséből származik. A fennmaradó részt többek között az egyéb vegyes bevételek körébe tartozó önkormányzatok által jogtalanul igénybevett támogatások miatti kamattérítések, felszámolásokból származó bevételek és kezességvállalási díjak teszik ki.

1.9. Adósságszolgálattal kapcsolatos bevételek

1.9.1. A költségvetés követeléseivel kapcsolatos bevételek

A központi költségvetés követeléseiből származó bevételek 2004-ben várhatóan 82 milliárd forintot tesznek ki, mely 18,5 milliárd forint tőke- és 63,5 milliárd forint kamatbevételt jelent.

1.9.2. Tőkebevételek

A tőkebevételek a Magyar Állam külföldre és belföldre nyújtott hiteleinek visszafizetését foglalják magukban. 2004-ben az állam tőkeköveteléseivel kapcsolatosan 18,5 milliárd forint a tervezett bevétel, amelyből 14,7 milliárd forint a külföldi követelések és közel 3,8 milliárd forint a belföldi adósokkal szembeni követelések várható visszatérülése.

A külföldi devizakövetelések a következő években fokozatosan csökkennek. A 14,7 milliárd forint várható bevételből - érvényes államközi adósságrendezési megállapodásnak köszönhetően - mintegy 13,4 milliárd Oroszországtól várható 2004-ben. Az orosz adósság törlesztésének tervezett bevételei áruszállítások ellenértékéből származnak.

A többi viszonylatnál a tervezett, összesen 1,3 milliárd forint bevétel a folyamatban lévő tárgyalások eredményén, illetve korábbi tapasztalatokon alapul. Törökország és Laosz esetében az adósságtörlesztés folyamatos. Mindkét törlesztés 2005 végéig befejeződik.

Belföldi devizaköveteléseken a nemzetközi pénzügyi intézmények és külföldi bankok - Világbank (IBRD), Európai Beruházási Bank (EBB), a japán Tengerentúli Gazdasági Együttműködési Alap (OECF) - által nyújtott és belföldön felhasznált devizahitelek kedvezményezettjeinek tartozását értjük, akik várhatóan 2,1 milliárd forintot térítenek vissza 2004-ben a központi költségvetésnek.

A belföldi forintkövetelésekkel kapcsolatos, közel 1,7 milliárd forint 2004-es bevétel nagyrészt az állami alapjuttatás tőke-visszatérüléseiből származik.

1.9.3. A központi költségvetés kamatbevételei

Az adóssággal kapcsolatos kamatbevételek 2004-ben 63,5 milliárd forintot tesznek ki. E bevételek alapvetően a devizahitelek, valamint a forintkövetelések után a központi költségvetésbe befolyó kamatokat, továbbá az aukciós felhalmozott kamatokat foglalják magukba.

2004-ben a devizahitelekre 1,6 milliárd forint kamatot fizetnek, mely összeg a világbanki és EBB hitelek adósainak kamatfizetéseit, valamint a költségvetés devizaszámlájának kamatát tartalmazza.

A forintkövetelések tervezett kamatbevételeinek (61,9 milliárd forint) meghatározói a Kincstári Egységes Számla (KESZ) forintállománya után kapott bevétel, valamint a piaci államkötvények többszöri kibocsátásakor jelentkező felhalmozott kamat elszámolása.

Az MNB-nél elhelyezett KESZ után járó kamatbevétel nagyságát alapvetően a forint-számla állománya és a jegybanki alapkamat mértéke befolyásolja. A 2004-re tervezett 20,3 milliárd forintnyi bevétel mértéke kissé alacsonyabb a korábbi évekre jellemzőnél az alapkamat tervezett fokozatos mérséklődése következtében.

A kamatbevételek nagyobb része (40,2 milliárd forint) a felhalmozott kamatok elszámolásából származik, melynek összege a piaci államkötvények kibocsátásának mértékétől függ.

Az alárendelt kölcsöntőke-kötvények, illetve az állami kölcsön után járó kamatok bevétele 1,4 milliárd forintot jelenthet.

1.10. Visszatérítés az Európai Uniótól

A központi költségvetés európai uniós kapcsolatokból származó bevételeit az Európai Unióhoz történő csatlakozásról szóló nemzetközi szerződésből eredő egyösszegű pénzforgalmi visszatérítés alkotja. Ezen a címen 2004. évben összesen 43,9 milliárd forint bevétel várható a központi költségvetésben.

2. Kiadási előirányzatok

2.1. Egyedi és normatív támogatások

Gazdálkodó szervezetek támogatása - a közszolgálati műsorszolgáltatás nélkül - 2004-ban 105,7 milliárd forinttal, 5,5%-kal magasabb az előző évi előirányzatnál. A támogatások továbbra is elsősorban az iparban és a közlekedésben (vasút) jelennek meg.

Normatív termelési támogatás 40,86 milliárd forintos előirányzata a megváltozott munkaképességűek foglalkoztatásának elősegítését szolgálja. A támogatás mintegy 40 ezer megváltozott munkaképességű dolgozó foglalkoztatását teszi lehetővé. Ezen belül az integrált foglalkoztatásban résztvevők számának és arányának érdemi emelkedésével lehet számolni. 2004-ben a megváltozott munkaképességű dolgozók foglakoztatásának szabályai módosításra kell, hogy kerüljenek, amelynek célja a tényleges foglalkoztatási rehabilitáció előmozdítása.

Az egyedi termelési támogatás keretében

- kerül sor a bányászati ágazat támogatására 2,3 milliárd forintos mértékben. A szénbányászat szerkezetátalakítása körében folytatódik a gazdaságtalan szénbányák bezárása. A költségvetés a bányavagyon-hasznosító részvénytársaságok kötelezettségeinek vagyonértékesítésből nem fedezhető hányadát fedezi;

- fennmarad a közlekedési ágazatban a vasúti személyszállítás támogatása. A vasút (MÁV Rt., GySEV) együttes támogatása, amely a személyszállítási ellátás bevételeihez, valamint az egyéb a Kormány által biztosított kedvezményes utazások költségtérítéséhez járul hozzá 58,8 milliárd forint, amelyből a GySEV támogatására számításba vett összeg 1,2 milliárd forint;

- továbbra is támogatásra kerül, mintegy 60 millió forinttal a mezőgazdasági önkéntes biztosító egyesületek létrehozása és működtetése. Az előirányzatból - külön rendeletben meghatározott mértékben és formában - alaptőke juttatáshoz illetve egyéb támogatáshoz juthatnak a mezőgazdasági biztosító egyesületek;

- az előző évit meghaladó mértékben, 3,25 milliárd forintos előirányzattal működik az Eximbank Rt. kamatkiegyenlítési rendszere, mint a vállalkozások hitelezését segítő kamattámogatási eszköz;

- a felszámolás alatt lévő vállalkozások vagyonának megvásárlását elősegítő kamattámogatás 2003. január 1-jétől megszűnt, azonban az 5 éves futamidejű hitelekhez adott kamattámogatás folyósítása a 2002. december 31-ig megkötött szerződések alapján folyamatos kötelezettség. A 2004. évi előirányzat ennek megfelelően 80 millió forint. A támogatás azokat a kis- és középvállalkozásokat illeti meg, amelyek felszámolás alá került cégek eszközeit - továbbhasznosítás céljából - a rendelet feltételeinek megfelelő hitellel vásárolták meg.

Az egyéb vállalati támogatások között a mecseki bányászatban foglalkoztatottak kereset-kiegészítésén, baleseti járadékainak és egyéb kártérítési kötelezettségeinek átvállalásán kívül az úgynevezett már megszűnt, de még járó támogatások igénybevételének forrása szerepel.

2.2. Közszolgálati műsorszolgáltatás támogatása

A közszolgálati műsorszolgáltatás támogatása 2004-ben közel 5,5 milliárd forinttal alacsonyabb az előző évi előirányzatnál. Ennek oka a közszolgálati média részvénytársaságok 7,2 milliárd forint összegű 2003. évi egyszeri alaptőke emelésének előirányzata, melyet a 2004. évi költségvetési törvény már nem tartalmaz. Ezt figyelmen kívül hagyva a 2003. évben rendelkezésre álló forrásokhoz képest 2004-ben összességében 1,6 milliárd forinttal nő a Magyar Rádió - a művészeti együtteseinek támogatását is beleértve -, a Magyar Televízió, a Duna Televízió, illetve a Magyar Távirati Iroda támogatása, valamint az üzembentartási díj 2004. évre esedékes összegének megfizetésére szánt összeg.

2.3. A fogyasztói árkiegészítés

A fogyasztói árkiegészítés 2004. évi előirányzata az előző évit mintegy 10%-kal meghaladóan 114 milliárd forintot tesz ki, amely a GDP 0,56%-a. A számításoknál a makrogazdasági feltételek mellett figyelembe vételre kerültek az államháztartás pozíciójának javítását célzó szabályozásbeli változások. A helyi tömegközlekedésben a fix összegű támogatás bevezetése az átláthatóságot és a normativitást erősíti. A kedvezményezettek körének kiterjesztése az uniós kötelezettségeinkkel összhangban történik. A szabályozásbeli módosításoktól a költségvetési előirányzat tervezhetőségének és betarthatóságának javulása várható.

2.4. Lakástámogatások

A lakáspolitika a nemzetgazdaság kiemelkedően fontos részterülete, amely társadalompolitikai és gazdaságpolitikai célokat egyaránt szolgál. A megfelelő lakáskörülmények nem csak a társadalom tagjainak életminőségét határozzák meg, de a lakásépítések, felújítások új munkahelyek létrejöttét is elősegítik.

A 2004. évben elindul a 15 éves Nemzeti Lakásprogram megvalósítása. Ennek stratégiai célja, hogy hazánkban európai színvonalú, megfizethető lakáskínálat legyen, a lakhatás javításával javuljon az életminőség és igazságos, arányos és fenntartható lakástámogatási rendszer működjön.

E célok eléréséhez szükséges a lakás-mobilitás és a bérlakás-állomány növelése, fiatalok és a szociálisan rászorulók, a gyermekes illetve gyermeket vállaló családok lakáshoz jutásának elősegítése, az ezzel kapcsolatos költségek mérséklése, piaci alapú hitelgarancia rendszer bevezetése, a lakáshitel-adósok felhalmozódott hátralékának csökkentése, a romatelepek, szegénytelepek állapotának javítása.

Folytatódik a lakáscélú - kiegészítő- és jelzáloglevéllel finanszírozott - hitelek kamattámogatása. A lakástámogatások ilyen célú előirányzatai a Pénzügyminisztérium fejezetben kerülnek megtervezésre. A nemzeti lakásprogram megvalósítása azonban a jelenleginél nagyobb források felhasználását tenné szükségessé azért, hogy a 15 évre szóló célkitűzések már az első évben az eredeti elgondolásoknak megfelelően megvalósulhassanak. Ezen célok megvalósulása nem csak a lakásra váró fiatalok, a szociálisan rászorulók, a gyermeket vállaló családok érdeke, hanem a lakásépítés nemzetgazdasági szempontból figyelembe veendő gazdaságélénkítő hatása miatt össznemzetgazdasági érdek.

Ezek mellett a gyermekek után járó lakásépítési kedvezmény összege 2004. április 1-jétől tovább emelkedik. A lakásépítési kedvezmény teljes összegét új lakás építésére, új lakás vásárlására, fele összegét pedig lakás bővítésére, legalább két gyermek esetén tetőtér beépítésére, három vagy több eltartott gyermek esetén használt lakás vásárlására is igénybe lehet venni. A kedvezmény összegének megemelése az első lakás megszerzése során szükséges saját erő pótlásában nyújt segítséget.

A bérlakás-állomány növelését úgy lehet hatékonyabbá tenni, ha a bérlakások létesítésében a magántőke is szerepet vállal. Ehhez illeszkedően a szociálisan rászorult családok lakbértámogatásában részesítése is szükséges a helyi önkormányzatokon keresztül. A 2004. évben tovább folytatódik a bérlakásépítés, és az energiatakarékosság pályázati úton történő támogatása és elindul a lakbér támogatás új rendszere.

A 2004. évben az építési, ingatlanvásárlási hitelállomány tovább bővül és év végére várhatóan meg fogja haladni a 1500 milliárd forintot. Ebből a támogatott lakáshitelek állománya 2004. év végére - együttesen - előre láthatóan el fogja érni a 1140 milliárd forintot.

E folyamatok eredményeként a megkezdett lakásépítések száma a 2004. évben várhatóan közelíti az 50 000-et. A befejezett építések száma - mivel az építési időt hozzáadva mintegy két év múltán éri el a megkezdettekét - várhatóan 40 000 lesz.

A települési önkormányzatok által lakáshoz jutás céljára fordítható normatív költségvetési hozzájárulás összege emelkedik. Így e hozzájárulásból - kiegészítve azt saját forrásaikkal - helyi rendeletük szabályai alapján nyújthatnak támogatást az arra rászorultak részére lakhatásuk elősegítése céljából.

Mindezeken túl lakhatási célt szolgál a vásárláshoz nyújtott - átalakuló -jövedelemadó, valamint illetékkedvezmény, továbbá a fegyveres testületek lakástámogatása, a martinsalakból épült lakások helyreállítására fordított támogatás, a kötvénytörlesztés (volt lakásalap) és kamatának terhei.

2.5. Családi támogatások, szociális juttatások

A gyermekes családok támogatásának prioritására való tekintettel 2004-ben a családi pótlék reálérték-megőrzésével számolunk, az egyéb - a nyugdíjminimummal azonos, illetve arányos - családi támogatások (anyasági támogatás, GYES, GYET, rendszeres gyermekvédelmi támogatás) vonatkozásában pedig a nyugdíjemeléssel azonos ellátás-növekedés valósul meg. A keresetarányos gyermeknevelést segítő ellátások (TES, GYED, a kisgyermekes apákat megillető többletszabadság idejére járó távolléti díj) emelkedése - a jogosultsági feltételekből adódóan - az idei keresetnövekedéssel arányosan nő.

A családi pótlékra fordított kiadások emelkedésében, 11 milliárd forintot meghaladó nagyságrendjében a reálérték-megőrzésen kívül megjelenik a közoktatásban tanulók családi pótlékra jogosító korhatárának további emelése, amely 2004. szeptember elsejétől immár 23 év lesz. További kedvező változás, hogy a magasabb összegű családi pótlékra jogosult tartósan beteg, fogyatékos gyermekek 2004. január 1-jét követően akkor sem vesztik el az ellátásra való jogosultságukat, ha a 18. életévüket betöltik, és fogyatékossági támogatásra nem jogosultak.

A GYES-en és GYET-en lévő szülők részmunkaidős foglalkoztatása szempontjából kedvező intézkedés, hogy a GYES, GYET mellett munkát vállaló személyek után a foglalkoztatónak 2004-től nem kell megfizetnie a 3450 Ft/fő/hó összegű tételes egészségügyi hozzájárulást.

A nyugdíjszerű szociális ellátások emelése a nyugdíjak emelésével egyezően történik. Ebben a körben az ellátások emelésén jelentősen túlmutató kiadásnövekedést jelent a fogyatékossági támogatás valamint a politikai rehabilitációval összefüggő ellátások vonatkozásban a 2003. évi évközi kiterjesztő jellegű intézkedések továbbgyűrűző hatása.

A közgyógyellátásra fordított kiadások tervezett, 11%-ot meghaladó növekedése várhatóan megfelelően tudja kompenzálni a legrászorultabbak körében a gyógyszerkiadások családokra, egyénekre nehezedő terhét.

Az államháztartás gyermek- és ifjúsági célú kiadásainak összefoglalása

„Gyermek-költségvetés”

Az általános indoklás mellékletében található összeállításban először kerülnek bemutatásra a 2004. évi költségvetésben megjelenő gyermek- és ifjúsági célú kiadások, kedvezmények a 0-18 éves korcsoportra. Az összeállítás a jelenlegi ágazati-funkcionális tervezés jellemzőinek korlátaiból adódóan ennek a feladatnak nem tud eleget tenni a teljesség igényével, hiszen az elemzés középpontjába állított korcsoporttal kapcsolatos kiadások több előirányzat esetén nem választhatók egyértelműen le a többi feladattól. Így a mellékelt táblázat a főbb tendenciák bemutatására vállalkozhat.

Az elemzés egyértelműen igazolja azt - bizonyos pontatlanságok, és vitatható módszertani közelítés ellenére is -, hogy a gyermek- és ifjúsági célú kiadások jelentős részarányt jelentenek a költségvetésben, a kiadási főösszeg mintegy 19%-át teszik ki. A gyermek- és ifjúsági célú kiadások összességében 9,5%-kal emelkednek, ami a 2004. évi várható növekedés mértékét figyelembe véve azt jelenti, hogy ebben a körben átlagosan mintegy 4 százalékpont reálérték-növekedés történik. Problémát jelenthet azonban, hogy a források szétaprózottan, sok szereplő között megosztva, esetenként koordinálatlanul kerülnek felhasználásra. Az együttlátás igényének megjelenése várhatóan azzal az eredménnyel is jár, hogy az azonos, hasonló feladatokat ellátó intézmények tudni fognak egymásról, s keresni fogják az együttműködés lehetőségét, ami megsokszorozhatja a rendelkezésre álló források felhasználásának hatékonyságát.

Az összesítő táblázatból kiderül, hogy 2004-ben a jelentősebb kiadási tételek között legnagyobb dinamikával a gyermekek, tanulók étkeztetéséhez és tankönyvvásárlásához való költségvetési hozzájárulás nő. Ezekhez a feladatokhoz 2004-ben - 2003-hoz viszonyítva - mintegy 10 milliárd forinttal több támogatást nyújt a költségvetés. A növekedés a kedvezményes és ingyenes étkeztetésben, illetve tankönyvellátásban részesülők körének fokozatos bővítéséből következik. Az étkeztetés 7 milliárd forinttal növekvő támogatása lehetőséget nyújt a rendszeres gyermekvédelmi támogatásban részesülő gyermekek, a három és több gyermekes családban élő, valamint a tartósan beteg, fogyatékos gyermekek 50%-os díjkedvezményének biztosításához, mintegy 400 ezer rászorult gyermek étkeztetésének évi 30 ezer forinttal történő támogatásához, továbbá 2003. szeptemberétől az előző rászorultsági körökbe tartozó mintegy 100 ezer óvodás számára a teljes ingyenes étkeztetés megvalósításához. Az étkeztetési támogatás biztosításával a rászorulók körében családonként 2500-5000 forint / hó megtakarítás érhető el.

A tankönyvellátás vonatkozásában 2003. szeptemberétől az étkeztetésnél is bővebb rászorultsági körben - a három és több gyermekes családban élő, a tartósan beteg, fogyatékos, vagy egyedülálló szülő által nevelt 1-13 évfolyamon tanulók és szakképzésben részesülők, továbbá a rendszeres gyermekvédelmi támogatásban részesülő 1-4 évfolyamon tanulók, 2004. szeptemberétől pedig a rendszeres gyermekvédelmi támogatásban részesülő 5-8 évfolyamosok kapnak ingyenesen tankönyvet. A tankönyvtámogatás az érintett, mintegy 750 ezer családban 6000-12000 forint megtakarítást eredményez évente.

A lakásépítési kedvezmény emelésének második üteme 2004. év folyamán kerül megvalósításra. Ennek során az egy gyermekes családokat megillető kedvezmény 500 ezer forintról 800 ezerre, a kétgyermekes családokat megillető 1,6 millió forintról 2 millió forintra, a három, illetve több gyermekes családokat megillető kedvezmény pedig 3,2 millióra, illetve 4 millió forintra emelkedik. A kiadásnövekedés - 2003-hoz viszonyítva - meghaladja a 20%-ot.

Jelentős eredmény, hogy az 1998 óta stagnáló családi pótlék 2002. szeptemberében lényegesen emelésre került. Az emelés mértéke a 13. havi családi pótlékkal együtt 30%-ot tett ki, s 2004-ben ennek a megemelt családi pótléknak reálérték tartása valósul meg. A többi, a nyugdíjminimummal azonos, vagy arányos családi támogatás a nyugdíjak januári emelésével azonosan változik, a jelenlegi számítások szerint 6,3%-kal. Jelentős a rendszeres gyermekvédelmi támogatás emelkedése is, ami a 2003. évi 4600 forintról 5100 forintra nő. Ezt a legrászorultabb, mintegy 750 ezer gyermek kapja. A gyermekek nevelését segítő pénzbeli ellátások növelése - 2003-hoz képest - együttesen mintegy 36 milliárd forint többlettámogatást jelent.

Figyelemre méltó az a sok új kezdeményezés, program is, amely részben a Kormány kezdeményezésére, részben a felelős minisztériumok ösztönzésére történnek. Ezek a jó kezdeményezések remélhetően lendületet adnak a hátrányos helyzetű gyermekek felzárkóztatásához, esélyeiknek növeléséhez. Idetartoznak a Gyermek, Ifjúsági és Sportminisztérium által kezdeményezett új programok, az iskolák, szabadidő létesítmények felújítási programja, a sulinethálózat fejlesztése, a számítógépes vizsga- és középfokú nyelvvizsga díjának megtérítése, a rászoruló gyermekek üdültetési programja.

2.6. Költségvetési szervek és fejezeti kezelésű előirányzatok

A 2002. évi XLVI. törvény módosította a bíróságok szervezetéről és igazgatásáról szóló törvényt, illetve a Magyar Köztársaság ügyészségéről szóló törvény egyes rendelkezéseit. Új elemként került meghatározásra, hogy e két szervezet önállóan készíti el költségvetését és ezt a költségvetési javaslatot a Kormány a központi költségvetési törvényjavaslat részeként előterjeszti az Országgyűlésnek. A 2004. évi költségvetési törvény Bíróságokra és Ügyészségekre vonatkozó fejezete ennek a törvényi kötelezettségnek tesz eleget. A benyújtott törvényjavaslat tehát a VI. Bíróságok, illetve a VIII. Magyar Köztársaság Ügyészsége fejezetekre vonatkozóan nem a Kormány, hanem az Országos Igazságszolgáltatási Tanács, illetve a legfőbb ügyész által benyújtott költségvetéseket tartalmazza.

Az általános indokolás melléklete a Kormány által javasolt változatot tartalmazza. A két elgondolás között mintegy 8 milliárd forint a különbség, amelynek fő összetevői a következők. A bíróságok informatikai fejlesztésükre a Kormány javaslatánál 815 millió forinttal többet kívánnak felhasználni, a személyi juttatási előirányzatuk is közel 2 milliárd forinttal meghaladja a Kormány által javasolt mértéket. A fennmaradó különbség legnagyobb részét az igazságszolgáltatás beruházásainál meglévő több mint 2,5 milliárd forint okozza. Az ügyészségnél a személyi juttatás és járulékainak többlete közel 800 millió forint, míg a felhalmozási kiadásokra mintegy 600 millió forinttal többet kívánnak felhasználni. Nem vitatva néhány előirányzat indokoltságát, fel kell hívni a figyelmet arra, hogy a Kormány javaslata az általános takarékossági intézkedésekkel van összhangban, az elfogadott törvényeknek megfelelő bérfejlesztéseket biztosítja és kormányzati beruházási oldalról is a legszükségesebb, a bíróságok működését elősegítő fejlesztéseket tartalmazza.

A központi költségvetési fejezetek intézményi címeken és fejezeti kezelésű előirányzatként tervezett költségvetésének 2004. évi kiadási főösszege 3141,1 milliárd forint (a növekmény az előző évihez képest 19,5%), amiből a költségvetési szervek működésére 1765,9 milliárd forint (6,1%), a szakmai fejezeti kezelésű előirányzatokra 1299,8 milliárd forint (46,7%), a központi beruházásokra 75,4 milliárd forint (-4,0%) került megtervezésre.

A költségvetési szervek támogatással fedezett kiadásainak növekménye 55,9 milliárd forint, a szakmai fejezeti kezelésű előirányzatok főösszege 310,2 milliárd forinttal haladja meg a 2003. évi eredeti előirányzatot, míg a központi beruházásokra szánt összeg csökken, a kiadások változásának üteméhez hasonlóan.

A fejezetenkénti költségvetési javaslat kidolgozására az Előcsatlakozási Gazdaságpolitikai Programban vázolt fiskális sarokszámok (kiemelten a költségvetési hiánymutató csökkentése), a kormányzati prioritások, valamint a tárcák önállóságának érvényesítése mellett került sor. A tervezés során figyelembe vett alapelvek a következők voltak:

- Az adófizetők, a gazdaság szereplői által elvárt takarékos állam, a ”többet kevesebből” elv érvényesítése egyrészt a központi szervek működési kiadásainak visszafogásával, másrészt a közszolgáltatások gazdaságos, hatékony és eredményes módon történő ellátását kitűző célok és mutatók megfogalmazásával és a nyilvánosság által történő nyomon követés és számon kérhetőség biztosításával valósuljon meg.

- A közpénzek elosztása, felhasználása reális és végrehajtható költségvetésben megjelenő tervezést, az eddigieknél átláthatóbb, ellenőrzöttebb és hatékonyabb felhasználást biztosítva történjék.

- A fejezet felügyeletét ellátó szerveknek a megállapított fejezetszintű keretszámok jogcímek, előirányzatok szerinti elosztásakor olyan rangsorolást és korrekciókat kellett végezniük, amelynek alapján biztosítható az intézmény- és feladatrendszer működőképessége, elláthatósága, a Kormányprogramban meghatározott célkitűzések teljesítése, figyelemmel a törvény véglegezése során a társadalmi érdekegyeztetés és a parlamenti vita keretében várhatóan megfogalmazódó valós, indokolt szempontokra, érdekekre.

- Az előirányzatok meghatározásánál valamennyi fejezetnél elsőbbséget élvez az EU csatlakozás feladatainak teljesítéséhez szükséges, valamint a Nemzeti Fejlesztési Tervben szereplő programok hazai társfinanszírozáshoz szükséges pénzügyi feltételek biztosítása.

- A fejezeti főösszegek felosztásakor el kellett kerülni olyan feszültségek keletkezését, amelyeket a 2004. év költségvetésének végrehajtásakor év közben kellene megoldani, továbbá nem indukálhatók a további évek költségvetését irracionálisan determináló feladatok.

- A vezetői szemlélet és felelősség erősítése (egyszersmind a bürokrácia csökkentése) az intézményi előirányzatok átcsoportosításának rugalmasabbá tételével, s ezzel párhuzamosan a teljesítmények elszámoltathatóságának növelése.

A következőkben mérlegsoronként, illetve államháztartási funkciónként összevontan bemutatott intézményi és fejezeti kezelésű előirányzatok részletes tartalmát, s az azokkal összefüggő feladatok alakulását a fejezeti indoklások tartalmazzák.

2.6.1. Központi költségvetési szervek kiadásai

Az általános közösségi szolgáltatásokat ellátó költségvetési szervek kiadásai összességében - figyelemmel a takarékos, ugyanakkor hatékony közigazgatással szembeni elvárásokra - lényegében növekednek. Az EU tagságból eredő kötelezettségek, így az Európai Parlament tagjai megválasztásának, az Ukrajnával és Szerbia Montenegrót érintően bevezetett vízumkötelezettség technikai és humánerőforrás fejlesztésének, valamint az EU Állandó Képviselet megnyitása és működtetésének költségei viszont többletként jelentkeznek.

Az ország védelmét ellátó szervezetek, intézmények kiadási többlete részben hazánk NATO tagságából adódó feladatok - béketeremtés, békefenntartás, NATO integrált légvédelmi rendszer kiépítése, azonnali reagálású erők felállítása stb. - ellátását szolgálja. Emellett rendelkezésre állnak a laktanyák rekonstrukciójának folytatásához, a szövetség felé vállalt haderő fejlesztési programok megvalósításához, az országmozgósítási, gazdasági felkészítési feladatok ellátásához, valamint az állomány illetményének szintentartásához szükséges előirányzatok.

A rendvédelem és közbiztonság területén belül kiemelten nő az igazságszolgáltatási intézmények kiadása, ami a bírói és ügyészi illetményalap 2003. évi két ütemben megvalósuló 50%-os emelésének áthúzódó hatását, valamint a „nép ügyvédje” program (vagyis a szociálisan rászorulók számára létrehozott jogi segítségnyújtó hálózat kiépítése) megkezdését teszi lehetővé.

A Polgári Nemzetbiztonsági Szolgálatok előirányzatai a megnövekedett külső kockázatok (nemzetközi terrorizmus, bűnözés, migráció) megelőzéséhez és kivédéséhez emelkednek, a felderítés, hírszerzés eredményességét, szervezeti feltételeit javítják, lehetővé teszik a szükséges feltételek fejlesztését.

A közbiztonság javítását szolgálja a rendőrségnél a közterületi jelenlét és reagálóképesség kiterjesztése, a mobilitás és akcióképesség feltételeinek javítása, a szakközépiskolákban végző hallgatók alkalmazása, továbbá a határőrségnél megvalósuló létszámfejlesztés. Folytatódik a 2002-ben indult SEVESO II. program: a katasztrófák (balesetek) megelőzése, a riasztás, katasztrófa esetén a kármentesítés, a helyreállítás és ezek koordinálása (2004. évi ütem 2,3 milliárd forint).

A büntetés-végrehajtási intézetek, fegyházak és börtönök rekonstrukciója tovább folytatódik, és sor kerül a Szabolcs-Szatmár-Bereg Megyei Büntetés-végrehajtási Intézet férőhely-bővítésére.

Az oktatási tevékenységek és szolgáltatások ellátása anyagi hátterének döntő részét - a hallgatói létszám emelkedése miatt igen jelentős összeggel - az állami felsőoktatási intézmények alapvetően normatív támogatása adja (képzés, fenntartás, hallgatói támogatások, oktatói ösztöndíjak). A hallgatók lakhatási lehetőségeinek javítását szolgálja - a normatíva több mint 50%-os emelésének köszönhetően - a diákotthoni és lakhatási támogatás mintegy 2,0 milliárd forintos többlete. Az OM felügyelete alá tartozó felsőoktatási intézmények kiadási lehetőségeit több mint 1,0 milliárd forinttal növeli a saját bevételeik 5%-ának befizetése alóli mentesítés, mely szabályváltozás ösztönzőleg hat a bevételek növelésére is.

Az egészségügyi, szociális és jóléti intézményi szolgáltatásokra fordított - jórészt az OEP által finanszírozott - kiadásokon belül növekmény elsősorban a MÁV egészségügyi alapellátó és a gyógyító-megelőző ellátás országos intézményeinél, valamint Bevándorlási és Állampolgársági Hivatalnál jelentkezik.

A kulturális szolgáltatásokat nyújtó intézmények körében az Európa Tervnek megfelelően 2004. május 1-jétől ingyenesen látogathatóak az állami múzeumok. Az így kieső bevételek pótlására, továbbá a Kulturális Örökségvédelmi Hivatal regionális irodáinak kiépítésére, valamint a külföldi kulturális intézetek és a nemzetközi programok bővülésére (Brüsszeli Intézet, kulturális évad Nagy-Britanniában) többletfedezetet biztosít a fejezet költségvetése. 2004-ben kerül átadásra a Millenniumi Városközpont - Nemzeti Színház mellett épülő - Kulturális Tömbje.

A mező-, erdő-, hal- és vadgazdálkodást segítő költségvetési szervek tevékenységei között továbbra is kiemelt feladat az uniós csatlakozással összefüggő intézményrendszer kialakítása, fejlesztése és hatékony működtetése. Ezen belül is prioritást élvez 2004-ben az állat- és növény-egészségügyi határállomások kiépítésének befejezése, a kifizető ügynökségi feladatokhoz kapcsolódó intézményi és információs rendszer-fejlesztések (Mezőgazdasági és Vidékfejlesztési Hivatal, Integrált Irányítási és Ellenőrzési Rendszer).

A közlekedési és távközlési, valamint egyéb gazdasági tevékenységek és szolgáltatások felügyeletét ellátó hatóságok döntően díjakkal fedezett kiadásai a tervezett infláció mértékével növekednek, biztosítva az EU belső piacához igazodó hatósági munka feltételeit.

A környezetvédelmi feladatokat ellátó központi költségvetési szervek 2004. évi kiadása kis mértékben növekszik.

2.6.2. Szakmai fejezeti kezelésű előirányzatok kiadásai

A szakmai fejezeti kezelésű előirányzatok keretében a következő évben mintegy 1300 milliárd forint kerül felhasználásra. Ebből 165 milliárd forintot az Európai Unió költségvetése biztosít.

A csatlakozásra való felkészülést szolgáló Phare programokból újabb források már nem vehetők igénybe, azonban folytatódik a már korában megkezdett programok végrehajtása. A tervezett PHARE források összege 26,9 milliárd forint, melyhez 15,2 milliárd forint központi költségvetési finanszírozás társul. Emellett új elemként jelennek meg a még szükséges intézményfejlesztések megvalósítását szolgáló, a Phare programokhoz hasonló finanszírozású, úgynevezett átmeneti támogatás forrásai. E támogatások konkrét céljainak meghatározása 2003. szeptember végén indult, ezért e források a törvényben még nem jelentek meg.

Tovább folytatódik egy másik előcsatlakozási eszköz, a mezőgazdaság modernizációját és a vidékfejlesztést elősegítő SAPARD korábban megkezdett programjainak végrehajtása. A tervezett összeg 18,8 milliárd forint, melyből az EU- s forrás 14,2 milliárd forintot tesz ki.

A harmadik előcsatlakozási eszköz, a környezetvédelem és az infrastruktúra fejlesztéséhez fűződő ISPA program taggá válásunk után beolvad a Kohéziós Alapba, melynek forrásait ugyanezekre a célokra lehet felhasználni. A már folyamatban lévő ISPA projektek mellett újabb projektek megvalósítása kezdődik meg a Kohéziós Alap támogatásainak felhasználásával. Erre a jogcímre 2004-re betervezett ISPA és Kohéziós Alap EU forrása 33,2 milliárd forint, amelyhez a költségvetés közel 19 milliárd forint központi költségvetési forrást biztosít.

2004-től Magyarország jogosult lesz a Strukturális Alapok támogatásainak igénybevételére is. Ezen támogatások nagy részét a Magyarország fejlesztési prioritásait tartalmazó Nemzeti Fejlesztési Terv alapján elfogadott Közösségi Támogatási Keretben (KTK) meghatározott célokra lehet elkölteni. E források a Nemzeti Fejlesztési Terv, illetve a Közösségi Támogatási Keret öt operatív programjában vannak meghatározva. Ezen Operatív Programok a

- Humánerőforrás-fejlesztési Operatív Program,

- Gazdasági Versenyképesség Operatív Program,

- Környezetvédelem és Infrastruktúra Operatív Program,

- Agrár- és Vidékfejlesztési Operatív Program,

- Regionális Operatív Program.

Az egyes Operatív Programok céljai az alábbiak:

A Humánerőforrás-fejlesztési Operatív Program:

- a foglalkoztatási szint emelése,

- a munkaerő versenyképességének javítása a munkaerő-piaci igényeknek megfelelő képzettség és tudásszint biztosításával,

- a társadalmi beilleszkedés elősegítése,

- a romák esélyegyenlőségének általános érvényesítése,

- az információs társadalomhoz szükséges készségek és az innovációs képességek fejlesztése, tudásbázis kialakítása,

- hatékony, progresszív egészségügyi ellátás kialakítása.

A Gazdasági Versenyképesség Operatív Program:

- a termelőszektor modernizációja,

- az üzleti környezet fejlesztése,

- az információs gazdaság kiépülésének, az innováció és a technológia fejlődésének elősegítése,

- a környezetminőség javítása, fenntartható erőforrás gazdálkodás,

- a kiegyensúlyozott területi fejlődés elősegítése.

A Környezetvédelem és Infrastruktúra Operatív Program:

- a települési környezetvédelem erősítése, a környezetbiztonság növelése,

- a természetvédelem erősítése, az energiagazdálkodás környezetbarát fejlesztése,

- területi hiányok megszüntetése az egészségügyben,

- a közlekedési infrastruktúra fejlesztése,

- távközlési infrastruktúra országos kiterjesztése, a digitális szakadék csökkentése,

- a kiegyensúlyozott területi fejlődés elősegítése.

Az Agrár- és Vidékfejlesztési Operatív Program:

- a mezőgazdasági termelés és élelmiszer-feldolgozás versenyképességének javítása,

- a mezőgazdaság környezetbarát fejlesztése, a földhasználat racionalizálása,

- a vidék felzárkóztatásának elősegítése.

A Regionális Operatív Program:

- egyes térségek gazdasági potenciáljának erősítése,

- vonzó települési környezet kialakítása, az életkörülmények javítása,

- megújulásra képes helyi társadalom megteremtése.

Ezen Operatív Programok megvalósítására tervezett források összege 83,5 milliárd forint, ebből a központi költségvetési forrás 20,8 milliárd forint.

A Strukturális Alapok támogatásainak másik része az Európai Unió céljait megvalósító, úgynevezett Közösségi Kezdeményezések, melyek közül a 2004-2006-os időszakban kettő (Interreg, Equal) forrásai érhetőek el számunkra. A 2004. évre betervezett összeg 3,1 milliárd forint.

A schengeni határok megerősítését szolgáló Schengeni Alapból 2004. évre betervezett összeg EU-forrásból 13,9 milliárd forint, melyhez 2,2 milliárd forint hazai finanszírozás társul.

Az Európai Mezőgazdasági Orientációs és Garanciaalap Garancia Részlegéből a Nemzeti Vidékfejlesztési Terv keretében tervezett források összege 17,1 milliárd forint. Ezen összeghez tervezett központi költségvetési finanszírozás 3,4 milliárd forint.

A következőkben kerül bemutatásra a szakmai fejezeti kezelésű előirányzatok funkciónkénti megoszlása.

Az általános közösségi szolgáltatások növekményét elsősorban a Nemzeti Fejlesztési Terv, illetve a Közösségi Támogatási Keret megvalósítását elősegítő pályázati program, valamint az uniós költségvetésből érkező - a VPOP feladatait szolgáló - Schengeni Alap indokolja.

E funkción belül a törvényhozó és végrehajtó szerveknél az országos kisebbségi önkormányzatok 2004-ben is akkora támogatási összeggel gazdálkodhatnak, mint az előző évben, s - a kisebbségi törvény módosítása következtében - az oktatási-nevelési feladatokat ellátó intézmények fenntartójaként kisebbségi kiegészítő támogatásra lesznek jogosultak.

A külügyi feladatoknál mintegy 0,7 milliárd forint a NATO tagságunkból adódó egyes feladatok forrásnövekménye, a Brüsszeli EU Állandó Képviselet épületének megvásárlására 0,6 milliárd forint új forrás áll rendelkezésre.

Az alapkutatás funkció kiadási lehetőségének csökkenésében alapvető szerepet játszik az EU-FP 6 Keretprogram - uniós csatlakozásunkkal - megszűnő 2,1 milliárd forintos előirányzata. Az MTA szerény növekménye elsősorban a fiatal kutatók alkalmazásának keretét (100 fős bővítés) növeli.

A műszaki fejlesztés célelőirányzaton a tavalyi évnél magasabb, 9,3 milliárd forint a rendelkezésre álló forrás. Az innováció finanszírozási lehetőségeinek bővülését eredményezheti az Országgyűlés előtt lévő törvénytervezet, mely egy jelentős alapkutatási előirányzatnak (NKFP) és a műszaki fejlesztés egészét kitevő Műszaki fejlesztési célelőirányzatnak Kutatási és Technológiai Innovációs Alapként való összevonását, és járulékbevételek révén forrásai növelését kezdeményezi.

Az egyéb általános közösségi szolgáltatásoknál kiemelendő a határon túl élő magyarok támogatását szolgáló előirányzat növekedése. A kedvezménytörvény 2003. évi módosítása következtében 2004-ben az egy gyermekes családok is részesülhetnek a nevelési-oktatatási, valamint a tanszersegélyekből, amelynek forrásaként 1,7 milliárd forintra nő az erre szolgáló keret. Létrejön továbbá a Délvidéki és Kárpátaljai Alap.

A védelmi kiadásokon belül 20,0 milliárd forint került elkülönítésre a védelmi felülvizsgálat célkitűzéseinek - az önkéntes haderőre történő áttérés elősegítése, az új biztonsági kihívásoknak megfelelni képes haderőstruktúra kialakítása, technikai és technológiai fejlesztések stb. - megvalósítására.

Az igazságszolgáltatási reform keretében új feladatok finanszírozására nyílik mód 2004-ben. Két új ítélőtábla és fellebbviteli főügyészség (Debrecen és Győr) kerül 140 fővel felállításra, 0,7 milliárd forintos forrás fedezi a jogi segítségnyújtásról szóló törvény végrehajtásának kiadási szükségletét, a társadalmi bűnmegelőzés nemzeti stratégiájának megvalósítására 450 millió forint a tervezett támogatás.

A rend- és közbiztonságnál kiemelten támogatott cél a schengeni követelményeknek megfelelő határforgalom-ellenőrzési és határőrizeti rendszer kialakítása, amely uniós források (PHARE, Schengen Alap) bevonásával (ehhez a hazai forrás 5,6 milliárd forint) valósul meg.

Az oktatási tevékenységek és szolgáltatások mint funkció kiadási lehetőségeinek növekménye 2004-ben jelentős mértékben (mintegy 64%-kal), 124,3 milliárd forintra nőtt.

Az alap- és középfokú oktatás - amely elsősorban önkormányzati feladat - támogatásán belül az oktatási feladatot ellátó nem állami humánszolgáltatók központi előirányzata 2004-ben - a tényadatokat és a létszámemelkedést figyelembe véve - több mint kétszeresére, 65,2 milliárd forintra emelkedik. Emellett az NFT operatív programjainak megvalósítása további 5,6 milliárd forint uniós és hazai többletforrás bevonását teszi lehetővé az általános iskolák infrastruktúrája, illetve a szakképzés fejlesztésére.

A felsőoktatás központilag kezelt forrásainak többletét részben a nem állami felsőoktatási intézményeknél a létszám és a lakhatási normatíva emelkedéséből adódó támogatásnövekmény, részben a felsőoktatási célú alapítványi támogatások indokolják.

Az egyéb oktatás funkcióba sorolt szokásos központi finanszírozású közoktatási feladatok végrehajtásán túl 2004-ben folytatódnak a speciális közoktatási és szakképzési programok (pl. SULINET). Itt jelennek meg a 14,5 milliárd forintot kitevő kutatás-fejlesztési és egyéb oktatási célú uniós források, valamint a felnőttképzés normatív támogatásának mintegy 3,0 milliárdos előirányzata.

Az egészségügyön belül kiemelendő az egészségügyi infrastruktúra fejlesztésére fordítható 6,2 milliárd forintos előirányzat.

A társadalombiztosítási és jóléti szolgáltatások funkcióján belül 2004-ben kiemelhető a hátrányos helyzetű rétegek esélyegyenlőségének javítását és a civil szervezetek támogatását szolgáló programok indítása. Az új programokra - így a Köztársasági Esélyegyenlőségi Programra és a Nemzeti Civil Alapprogramra - 11,4 milliárd forint többletforrás áll rendelkezésre. A szociális humánszolgáltatást ellátó nem állami intézmények normatív támogatásának előirányzatai jelentősen emelkednek, amelynek oka elsősorban az ellátottak létszámának dinamikus növekedése. A lakossági gázárak kompenzációját szolgálja az Energiagazdálkodási célelőirányzat 34,8 milliárd forint előirányzata.

A lakásügyek, települési és közösségi tevékenységek és szolgáltatások keretében folytatódik az Állami Támogatású Bérlakás Program 7,0 milliárd forint támogatással. Az energiafelhasználási hatékonyság javítására 1,6 milliárd forint többletforrás fordítható.

A szórakoztató, kulturális és vallási tevékenységek és szolgáltatások funkciójában a sport és szabadidős célokra mintegy 5,5 milliárd forint forrásnövekmény áll rendelkezésre. E többletforrásból számos, a korábbi években elkezdődött program folytatásán túl új programok indítására is mód nyílik. A gyermek- és ifjúsági táboroztatási és turisztikai feladatokra több mint 1,0 milliárd, a 2006-os Úszó Európa-bajnoksághoz kapcsolódó létesítményfejlesztéshez 1,8 milliárd, a suli tej programra 0,8 milliárd forint fordítható.

A kulturális területen belül 2004-ben a Magyar Mozgókép Közalapítvány támogatási előirányzata 5,5 milliárd forintra nő, amely megteremti a mozgóképről szóló - várhatóan 2004-ben hatályba lépő - törvény végrehajtásának az évi fedezetét. A Millenniumi Városközpont Kulturális Tömb 2004. évi átadásához igazodóan az állami kezességvállalás mellett történt üzletrész vételár- és bérleti díjfizetési kötelezettség esedékessé váló első részleteként 7,9 milliárd forint kerül előirányzásra. A Terror Háza Múzeum működéséhez több mint 0,3 milliárd forint a támogatási előirányzat. A kulturális tárca tulajdonában lévő közhasznú társaságok és a Nemzeti Színház Rt. tevékenységeire 6,5 milliárd forint támogatás szolgál.

Az egyházi alapintézmények működéséhez - figyelemmel az állampolgárok 1%-os személyi jövedelemadó rendelkezéseire - 10,2 milliárd forinttal járul hozzá a költségvetés, amely összeget továbbra is (az előző évről megőrzött) 850,0 millió forintos korrekciós támogatás egészíti ki. Az átadásra nem került ingatlanok kiváltására szolgáló járadék címén 7,4 milliárd forint áll az egyházak rendelkezésre. A hittanoktatás támogatására 3,6 milliárd, a vidéki egyházi szolgálatot teljesítők juttatására 1,5 milliárd forint fordítható.

A mező-, erdő-, hal- és vadgazdálkodás funkciójának részletes elemzését önálló alfejezet tartalmazza.

A közlekedési és távközlési tevékenységek és szolgáltatások funkciójánál a jelentősen megnövekedett előirányzatokban tükröződik a Kormányprogram egyik fő célkitűzése, az országos közúthálózat-fejlesztés, -fenntartás és -üzemeltetés hosszú- és középtávú feladata.

A felzárkóztatási infrastrukturális fejlesztési alapprogram keretében valósulnak meg a gyorsforgalmi úthálózat 207,0 milliárd forintos fejlesztései, a 4. számú, Hajdúszoboszlót elkerülő útszakasz építése (1,7 milliárd forint), valamint az országos vasúthálózat fejlesztése és pályarehabilitációja (10,6 milliárd forint). Az új gyorsforgalmi utak építésének előkészítési feladataira 10,0 milliárd forint használható fel. Az EU támogatási alapokból megvalósuló programok keretében tervezett útfejlesztések társfinanszírozására 32,2 milliárd forint, az útfenntartás és -fejlesztés feladataihoz 88,2 milliárd forint áll rendelkezésre.

A távközlésen belül kormányzati informatikára 1,7 milliárd forinttal, mintegy 45,0%-kal több forrás kerül biztosításra 2004-ben, figyelemmel a közigazgatás modernizációs feladataira.

Az egyéb gazdasági tevékenységek és szolgáltatások funkciónál megjelenő Terület- és régiófejlesztési célelőirányzat az ország elmaradott térségeinek felzárkóztatásával kapcsolatos nemzeti területfejlesztési célok megvalósítását szolgálja. Az eredeti támogatási előirányzat 13,8 milliárd forint, amelyet a leghátrányosabb kistérségek fejlesztése érdekében - tárcaelőirányzatokból és a Munkaerő-piaci Alapból átcsoportosítással - további 9,5 milliárd forint egészít ki. Az összességében 23,3 milliárd forint támogatás alapvetően decentralizáltan, a regionális fejlesztési tanácsok döntési körében kerül felhasználásra. A gazdaság élénkítését szolgáló feladatok megvalósítását a beruházás-ösztönzési (17,6 milliárd forint), a kis- és középvállalkozói (12,9 milliárd forint), valamint a turisztikai (14,2 milliárd forint) célelőirányzatok biztosítják. Kiemelkedő feladatot jelent továbbá az egységes munkaügyi nyilvántartási rendszer kialakítása, illetve a közmunka programok szervezése, támogatása.

A környezetvédelemnél új tételként jelenik meg 3,8 milliárd forint összegben a Környezetvédelmi és Infrastruktúra Operatív Program környezetvédelmi és vízügyi előirányzat, mely az önkormányzati környezetvédelmi fejlesztésekre, elsősorban szennyvíz- és hulladék-beruházások finanszírozására szolgál.

Agrár- és vidékfejlesztési támogatások

Az Európai Uniós csatlakozás a legnagyobb változást minden bizonnyal a mezőgazdálkodásban fogja okozni. Az agrárpolitika, ezen belül a támogatáspolitika a Közösséghez tartozó országokban azonos, amelyhez a csatlakozási egyezményben rögzített elvek alapján Magyarország is kapcsolódik és ennek következtében évről-évre növekvő összegű Közösségi forrásokhoz fog jutni. Az agrárgazdaság résztvevői a közös agrárpolitikának megfelelő közvetlen támogatásokra jogosultak, valamint az EU által jóváhagyott középtávú programok alapján tudnak hazai és európai forrásokból származó fejlesztési célú segítséghez jutni. A közvetlen termelői és a programokhoz kötött támogatásokat hazánk is költségvetéséből sajátosságainak megfelelően kiegészítheti. Ezek a források a Nemzeti támogatások csoportban találhatók.

A magyar termelőknek a központi költségvetés összesen 156,9 milliárd forintot biztosít, amelyet az Európai Unióból érkező források 136,2 milliárd forinttal egészítenek ki. Együttesen tehát 2004 évben 293 milliárd forint használható fel agrárcélokra. A Nemzeti Vidékfejlesztési Terv (NFT) több éves (EU által jóváhagyott) programjaiból 2004. évre 21,4 milliárd forint folyósítható, amelyből 17,1 milliárd forint az EU által finanszírozott. Az Agrár - és Vidékfejlesztési Operatív Program (AVOP), amely a MEH fejezetben került megtervezésre, ugyancsak EU-s irányelvek alapján középtávon határozza meg a fejlesztési célokat. A következő költségvetési évben felhasználható összeg 14,6 milliárd forint, amelyből az EU 10,6 milliárd forint forrást biztosít. Még 2004-ben is felhasználható lesz továbbá a SAPARD előcsatlakozási alap 18,8 milliárd forintos összeggel, a már ismert (döntően fejlesztési) célokra.

Az agrártermelés folyó, jövedelemkiegészítő támogatásai teljesen átalakulnak. Az Európai Uniótól származó közvetlen termelői támogatás a csatlakozási szerződés szerint 25%-os aránnyal indul és évente 5, majd 10% ponttal növekszik. Ez a csatlakozás évében az EU jogszabályai alapján gazdasági évre számítva 76,3 milliárd forintot jelent. Az EU-ból származó közvetlen támogatásokat nemzeti forrásból évenként 30%-kal, azaz 91,3 milliárd forinttal egészíthetjük ki. A 2004. évi költségvetési támogatások, kiadási előirányzatok az EU közvetlen támogatásainak kiegészítésén kívül, a 2004-et megelőző évek jogszabályai szerint vállalt kötelezettségek folyósítására és a csak nemzeti támogatásból finanszírozott célok finanszírozására is fedezetet biztosítanak. Az agrártermelés folyó, jövedelemkiegészítő támogatásait növeli még az EU által közvetlenül térített, közel 18 milliárd forint agrárpiaci támogatások összege.

A fenti támogatások együttesen mintegy 36 milliárd forinttal haladják meg az agrárfejlesztésről szóló 1997 évi CXIV. törvény szerinti GDP arányos (257 milliárd forintos) összeget.

Az agrár- és vidékfejlesztési támogatások 2004. évre tervezett összegét a következő táblázat mutatja be:

 Az agrár- és vidékfejlesztési támogatások tervezett összege 2004. évre

 millió forint 

 Cím

 al- cím

 jc.- cs

 jog- cím

 Előirányzat neve

 Központi

 Európai Unió

 Együtt

 

 

 

 

  

 ktg.vetésből

 alapjaiból

  

 

 

 

 

 FVM fejezeti költségvetés

  

  

  

 10

 4

 

 

 Fejezeti kezelésű szakmai előirányzatok

  

  

  

 10

 4

 5

 1-7

 Nemzeti Vidékfejlesztési Terv (NVT)

 3 267,4

 16 493,2

 19 760,6

 10

 4

 5

 8

 Technikai segítségnyújtás

 156,6

 626,6

 783,2

 10

 4

 5

 9

 Céltartalék

 856,0

  

 856,0

 10

 5

 

 

 Nemzeti támogatások

  

  

 

 10

 5

 1

 1

 Erdészeti feladatok

 6 350,0

  

 6 350,0

 10

 5

 1

 2

 Termőföldvédelem támogatása

 750,0

  

 750,0

 10

 5

 1

 3

 Állattenyésztés támogatása

 1 080,0

  

 1 080,0

 10

 5

 1

 4

 Halgazdálkodás támogatása

 300,0

  

 300,0

 10

 5

 1

 5

 Vadgazdálkodás támogatása

 460,0

  

 460,0

 10

 5

 2

 1

 Fejlesztési típusú támogatások

 25 500,0

  

 25 500,0

 10

 5

 2

 2

 Folyó kiadások és jövedelemtámogatások

 105 500,0

  

 105 500,0

 10

 5

 2

 3

 Agrárgazdasági kezesség beváltás

 3 203,4

  

 3 203,4

 10

 6

 

 

 Állatkártalanítás és állati hulladék megsemmisítése

 858,6

  

 858,6

 10

 12

 1

 

 SAPARD intézkedések

 4 577,0

 14 180,0

 18 757,0

 10

 12

 2

 

 Technikai segítségnyújtás

 20,0

 60,0

 80,0

 

 

 

 

 FVM fejezeti összesen

 152 879,0

 31 359,8

 184 238,8

 

 

 

 

 MEH fejezeti költségvetés

 

 

 

 8

 3

 2

 

 Agrár-és Vidékfejlesztési Operatív Program (AVOP)

 3 624,9

 9 905,6

 13 530,5

 8

 3

 2

 4

 AVOP technikai segítségnyújtás

 223,1 

 669,4

 892,5

 8

 3

 2

 5

 AVOP céltartalék

 137,0

  

 137,0

 8

 3

 2

 

 MEH fejezeti (AVOP) összesen

 3 985,0

 10 575,0

 14 560,0

 FVM és MEH fejezeti összesen

 156 864,0

 41 934,8

 198 798,8

 

 

 

 

 Magyar Államkincstár által meghitelezésre kerülő EU által közvetlenül térített támogatások

  

  

  

 

 

 

 

 Piaci támogatások

  

 17 906,0

 17 906,0

 

 

 

 

 Mg-i termelők közvetlen támogatása (25,0%)

  

 76 321,5

 76 321,5

  

 Mindösszesen

 156 864,0

 136 162,3

 293 026,3

2.6.3. Központi beruházások költségvetési fedezete

A központi beruházások 2004. évi előirányzatainak kialakításánál - a hatékony felhasználás követelményeit kielégítve - elsősorban a szakmailag megalapozott, az európai felzárkózást biztosító, a gazdaságpolitikával összhangban álló, a gazdasági növekedést, a versenyképesség, tőkevonzó képesség javítását, a gazdaság dinamizálását elősegítő ágazati fejlesztési, beruházási javaslatok a meghatározók. Egyes területeken - figyelembe véve a rendelkezésre álló pénzügyi kereteket - a beruházási determinációk felülvizsgálata, átütemezése szükséges.

A központi beruházások mérleg szerinti kiadási előirányzatából az alábbi fejlesztési programok valósulnak meg vagy folytatódnak:

- az általános közösségi szolgáltatások területén az államháztartás informatikai rendszereinek fejlesztései és az elhelyezési beruházások,

- a védelem, rendvédelem és közbiztonság területén az infrastruktúra-fejlesztések és a technikai korszerűsítési programok. Jelentős pénzügyi ütemmel megkezdődik a Honvéd Kórház befejező beruházása, és az ítélőtáblák felállításával kapcsolatos épület és technikai fejlesztések,

- az oktatási tevékenységek és szolgáltatások területén a felsőoktatás fővárosi és vidéki fejlesztései, szerényebb mértékben indulnak új beruházások mind az állami, mind az egyházi felsőoktatásban,

- az egészségügyben a korábban megkezdett kórház-rekonstrukciók és orvosi diagnosztikai eszközpark-korszerűsítések,

- a szórakoztató, kulturális és vallási tevékenységek és szolgáltatások területén a múzeum- és műemlék-rekonstrukciók a kulturális tevékenységek új beruházásai, így pl. a Budavári Nagyboldogasszony-templom több éves rekonstrukciója,

- a bányászat területén a Mecseki uránércbánya bezárásának programja, meghatározott ütemben ahhoz, hogy 2005-ben a beruházás befejezhető legyen,

- a közlekedés területén a kombinált fuvarozás fejlesztése, a logisztikai központok európai színvonalú kialakítása, a kikötők és ezzel együtt a rév- és kompközlekedés programjának megvalósítása az elsődleges cél,

- a Duna, Tisza és mellékfolyóik árvízvédelmi beruházásai, illetve az egyéb vízkárelhárítási, a vízrendezési és az egészséges ivóvíz hosszú távú biztosítását célzó beruházások, az árvízvédelmi és vízügyi beruházások területén meghatározó ütemmel elkezdődik a Vásárhelyi terv megvalósítása,

- a környezetvédelem területén a hatósági intézmények központi beruházásai mellett a nagyvárosi szennyvízkezelési beruházások.

2.7. Az államháztartás alrendszereinek támogatása

2.7.1. Elkülönített állami pénzalapok támogatása

2004-ben két alap részesül költségvetési támogatásban összességében 3,4 milliárd forint összegben: a Központi Nukleáris Pénzügyi Alap támogatása 3,3 milliárd forint az atomenergiáról szóló1996. évi CXVI. törvény 64. § (2) bekezdése alapján. A támogatás összegét az alapkezelő a Magyar Államkincstárral egyeztette (A támogatás összege a törvényben meghatározott tényezők változásának következtében változhat, így az előirányzat-módosítási kötelezettség nélkül is eltérhet a tervezettől). Továbbá a 2003. évi LVIII. törvény alapján létrehozott Wesselényi Miklós Ár- és Belvízvédelmi Kártalanítási Alap részesül támogatásban 0,1 milliárd forint összegben.

2.7.2. Garancia és hozzájárulás a társadalombiztosítás pénzügyi alapjainak kiadásaihoz

Az államháztartás társadalombiztosítási alrendszerének bevételei között jelentős szerepet játszanak - a garancia és hozzájárulás címen - a központi költségvetésből származó költségvetési támogatások. A központi költségvetés 2004-ben az alábbi jogcímeken nyújt támogatást a Nyugdíjbiztosítási Alapnak:

- a magánnyugdíj-pénztárakba átlépők miatti járulékkiesés pótlására,

- a GYES-ben, GYED-ben, és GYET-ben részesülők után a nyugdíjbiztosítási járulék megtérítésére,

- a Nyugdíjbiztosítási Alap költségvetési egyensúlyának fenntartásához szükséges pénzeszköz átadásra.

2.7.3. Helyi önkormányzatok támogatása

A helyi önkormányzatok 2004. évi finanszírozását az alábbi tényezők határolják be:

- az önkormányzati közszolgáltatások színvonalának javítását szolgáló beruházások,

- a közigazgatási korszerűsítésének elindítása,

- az Európai Uniós fejlesztési források hatékony felhasználása,

- esélykiegyenlítés folytatása a nagy ellátórendszerekben, így a közoktatásban, a szociális ellátásban,

- az államháztartás egyensúlyi követelményei,

- a közszféra bér- és létszámkorrekciója.

2004-ben a helyi önkormányzatok 2510 milliárd forint tárgyévi bevétellel gazdálkodhatnak, amely 5,2%-kal haladja meg a 2003. évi országgyűlési előirányzatot. Ezen belül a központi költségvetési kapcsolatokból (állami támogatások és hozzájárulások valamint az átengedett személyi jövedelemadó együtt) 1220 milliárd forint származik, 7,9%-kal több mint 2003-ban. Ha az EU-ból származó forrásokat is figyelembe vesszük, a támogatások további 21 milliárd forinttal bővülhetnek.

A legfőbb prioritásból eredően az önkormányzati fejlesztések erőteljesen fokozódnak, a hazai támogatásuk 57%-kal nő. A fővárosi 4-es metró építéséhez a központi költségvetés a kiadások közel 4/5-e mértékéig járul hozzá. E nélkül is a támogatásnövekmény mintegy 37%. Jelentősen megemelkedik a címzett és céltámogatások előirányzata. Új - 9,4 milliárd forint összegű - előirányzat szolgál a helyi önkormányzatok EU-s pályázataihoz szükséges önerő biztosítására. Ezen felül 0,6 milliárd forint projekt-előkészítés céljait szolgálja a X. MEH fejezetben. Így 10 milliárd forint az ezen célra felhasználható összeg.

A nyugdíjrendszerre épülő önkormányzati szociális ellátások (rendszeres szociális segély, időskorúak járadéka, rendszeres gyermekvédelmi támogatás stb.) továbbra is az ún. svájci indexálás alapján növekednek.

Az önkormányzati szociális gondoskodás bővítése keretében lépcsőzetes bevezetéssel kialakításra kerülnek a házi gondozói körzetek, támogatást kapnak az önkormányzatok jelzőrendszeres figyelőszolgálat kialakítására és működtetésére, valamint az otthont nyújtó ellátásban a koruk illetve egészségi állapotuk miatt ún. különleges gondozást igénylő gyermekek ellátásának biztosítására.

A közoktatás jövő évi feladatainak középpontjában a hátrányos helyzetű családokban élő gyermekek, tanulók érvényesülési esélyeinek a növelése áll.

Folytatódik a 2003. január 1-jétől bevezetett, rendszeres gyermekvédelmi támogatásban részesülő, a három vagy többgyermekes családokban élő, a tartósan beteg vagy fogyatékos óvodás gyermekek és tanulók 50%-os és ugyanezen körben a kollégiumi, externátusi ellátásban részesülő tanulók 30%-os kedvezményes étkeztetése. A rendszeres gyermekvédelmi támogatásban részesülő óvodás gyermekek 2004-ben már egész évben ingyenesen étkeznek.

A 2003. szeptember 1-jétől - a tartósan beteg vagy fogyatékos, a három vagy többgyermekes családokban élő, az egyedülálló szülő által nevelt tanulókra a közoktatás minden iskolafokozatán, továbbá a rendszeres gyermekvédelmi támogatásban részesülő 1-4. évfolyamra járó tanulókra - bevezetett ingyenes tankönyvellátás folytatódik és 2004. szeptember 1-jétől kiterjesztésre kerül a rendszeres gyermekvédelmi támogatásban részesülő 5-8. évfolyamra járó tanulókra is.

Az általános forgalmi adó nulla kulcsának eltörléséből eredő, önkormányzati szociális intézményekben jelentkező gyógyszerkiadás-többlet kompenzálásra kerül. Az ÁFA visszaigénylés lehetőségének szűkülése nem érinti az olyan önkormányzati beruházásokat, amelyek nettó módon történő támogatásáról 2003. december 31-ét megelőzően született döntés.

Az államháztartás egészéhez hasonlóan a helyi önkormányzati szférában is cél az átlagkeresetek reálértékének megőrzése, itt is a szolgáltatásszervezés ésszerűsítésével.

A dologi kiadások emelésére csak a helyi bevételi lehetőségekből teremthető forrás.

Ezen alrendszernél is érvényesülnie kell a megtakarítást eredményező hatékony gazdálkodásnak. A kiadások (s így a támogatások) mintegy 10 milliárd forint összegű (bázis)csökkentését indokolja egyes területeken, pl. a közoktatási, szociális intézményekben az ellátottak számának visszaesése.

A központi költségvetési kapcsolatokból származó források növekménye - a 2003 évi országgyűlési előirányzathoz képest - feladatonként:

  milliárd forint

 - Diplomás minimálbér 2003. január 1-jétől, a köztisztviselői béremelés 2003. július 1-jétől történő emelésének 

  

 = 2003. évi hatása

 4,0

 = 2004. évi hatása

 1,2

 - Polgármesterek béremelése 2004. január 1-jétől

 7,4

 - Önkormányzati tűzoltók 2003. július 1-jei illetménykiegészítése 2004. évi hatásának kiegészítése 

 1,0

 - A helyi önkormányzatok bérkiadásaihoz kapcsolódó 2003. évi kiegészítő támogatás többlet beépítése

 4,0

 - Társadalom- és szociálpolitikai juttatások 6,3%-os emelése 

 9,9

 - Szociális törvényből adódó többletfeladatok

 3,2

 - Munkaerő-piaci Alaptól átcsoportosítás a közcélú munka bővülése miatt

 2,1

 - Gyógyszerek áfa-kulcsa növekedésének ellentételezése a szociális intézményekben

 0,4

 - Kedvezményes étkeztetés továbbvitele a közoktatásban

 6,5

 - Ingyenes tankönyvellátás továbbvitele

 5,0

 - OM fejezettől átcsoportosítás érettségiztetésre és szakmai fejlesztési feladatra

 2,3

 - Közoktatási törvény determinációi

 1,7

 - ECDL számítógép-kezelői vizsga és nyelvvizsga díjának visszatérítése

 0,5

 - NKÖM fejezettől átcsoportosítás ingyenes múzeumi belépők kompenzálására és új színházak támogatására

 0,4

 - Címzett és céltámogatási előirányzat növelése

 7,7

 - Az önkormányzatok EU-s fejlesztési pályázatainak saját forrás kiegészítése

 9,4

 - Kistérségi fejlesztések és kistérségi társulások ösztönzése

 9,5

 - Budapesti 4-es metró beruházás

 15,8

 - 2003. évi adóerőképesség beszámítása miatti visszatérítés

 5,9

 - Szolgáltatásszervezés ésszerűsítésének elősegítését szolgáló támogatás emelése

 1,0

 - Megtakarítás

 - 10,0

 Összesen:

 88,9

A 2003. évre az önkormányzati forrásszabályozás alapvetően változatlan marad. A 2002. évivel azonos lesz a személyi jövedelemadó-átengedés 40%-os mértéke, valamint a lakhelyen maradó és a normatívan elosztott rész aránya. (10%-30%)

Az iparűzési adóalap - kapott kamatok és kamatjellegű bevételek egy részének - szűkítéséből eredő bevételkiesést ellentételezi a belföldi gépjárművek után fizetendő adótétel 20%-kal történő emelésből származó többletbevétel.

A jövedelemkülönbség mérséklési támogatásnál figyelembe veendő iparűzési adóerőképesség számítása új, az önkormányzatok számára áttekinthetőbb alapokra kerül. A közvetett, társasági adóbevallásból nyert adatok helyébe az önkormányzatokhoz bevallott adóalapok kerülnek. A mutatószám felmérés során iparűzési adóerőképességük alakulásáról az önkormányzatok nyilatkoznak. Minden önkormányzat számára lehetővé válik - az évközi folyamatokat is tükröző - év végi elszámolás. Itt - eltérés esetén - 2004-re még nem indokolt érvényesíteni az általános szankciókat.

Az önhibájukon kívül hátrányos helyzetben lévő helyi önkormányzatok kiegészítő támogatása változatlanul azt a célt szolgálja, hogy e körben is biztosított legyen az önkormányzati alapfeladatok ellátásához szükséges forrás. Az igénylés feltételeiben apróbb, az önkormányzatok eligazodását tovább segítő elmozdulások következnek be.

A szakmai követelmény- és feladatrendszer, valamint a források összhangjának megteremtése érdekében a közoktatási, a szociális, valamint a gyermekvédelmi törvényben módosítások szükségesek. Az utóbbiaknál egyes 2004-re előírt új jogintézmények 2005-ben valósulhatnak meg.

A koncentráltabb - ezáltal szakmai és gazdasági szempontból egyaránt hatékonyabb - önkormányzati feladatellátás céljából előtérbe kerül a közigazgatás korszerűsítése. Ennek keretében a jövőben kiemelt szerepet kapnak a kistérségek mind a közszolgáltatás működtetésében, mind annak fejlesztésében.

2.8. Társadalmi önszerveződések támogatása

A társadalmi szervezetek központi támogatása a nemzeti és etnikai kisebbségi szervezeteknek az Országgyűlés Emberi jogi, kisebbségi és vallásügyi bizottsága által pályázati elven felosztandó előirányzatát, a párttörvénynek megfelelően a 2002. évi választási eredmények alapján 7 párt támogatását, valamint a pártok működését segítő tudományos, ismeretterjesztő, kutatási, oktatási tevékenységet végző alapítványok 1,0 milliárd forintos előirányzatát tartalmazza.

2.9. Nemzetközi pénzügyi kapcsolatok kiadásai

A nemzetközi elszámolásokkal kapcsolatos kiadások 2004-ben jelentősen nőnek és 7,9 milliárd forintot tesznek ki. Valamennyi kiadás a nemzetközi pénzügyi szervezetekben vállalt korábbi, illetve új tagságunkból fakadó kötelezettségekből ered.

7,7 milliárd forintot tesznek ki alaptőke-hozzájárulásaink és tagdíjaink, amelyből az OECD statisztikai módszertan alapján 1,3 milliárd forint elszámolható a nemzetközi multilaterális fejlesztési együttműködési (segélynyújtási) feladatok finanszírozásában való részvételként.

Európai Uniós tagságunkkal egyidejűleg az EU bankjának, az Európai Beruházási Banknak (EBB) is részvényesei leszünk. A nemzetközi elszámolásokkal kapcsolatos befizetések legnagyobb tételét (82%) 2004-től kezdődően e kiadások jelentik. Az alaptőke- és tartalék-befizetéseket a csatlakozási szerződés és a legutóbbi banki értesítések szerint hat év alatt kell teljesíteni. 2004-ben ezek a kiadások 1,8 milliárd forint tőkebefizetést és 4,7 milliárd forint tartalékalapi hozzájárulást (összesen 6,5 milliárd forintot) jelentenek.

2.10. A költségvetés adósságával kapcsolatos folyó kiadások

A központi költségvetés adóssága után 2004-ben összesen 761,8 milliárd forint kiadás merül fel. Ebből 753 milliárd forint a kamat és 8,8 milliárd forint az egyéb költség.

Kamatkiadások

A 753 milliárd forint összegű kamatkiadáson belül 630,6 milliárd a forintban fennálló, valamint 122,5 milliárd forint a devizában fennálló adósság kamatterhe.

A devizaadósság kamatterhe a devizahitelek és devizakötvények utáni kamatfizetést tartalmazza. A devizahitelek kamata 54,8 milliárd forint, melyből a legnagyobb súlyt továbbra is az MNB-vel szembeni, 1997-ben az adósságcsere keretében keletkezett devizaadósság és a hozzá kapcsolódó fedezeti műveletek után fizetendő kamatok képviselik. E kiadások 2004-től várhatóan jelentősen csökkennek a 2003. évi esedékes és rendkívüli törlesztések révén. A nemzetközi pénzügyi szervezetektől felvett devizahitelek után fizetendő kamatok is tovább csökkennek 2004-ben, melynek oka a világbanki hitelek egy részének 2003. évi előtörlesztése. Az EBB-től tervezett 2003. és 2004. évi nagy összegű hitel-lehívások, illetve a 2003. évi szindikált hitel felvétele miatt a devizahitelek állománya ugyan emelkedik, de ennek növekvő terheit az említett világbanki előtörlesztés hatása ellensúlyozza.

A devizakötvények kamatkiadása növekszik, mivel 2003-tól az adósságkezelő visszatért ahhoz a stratégiához, hogy deviza-kibocsátásokkal újítja meg a lejáró devizaadósságot.

A devizaadósság utáni összes kamatkiadás csökken 2004-ben, melynek okai a következők:

- az MNB felé lejáró devizahiteleket kedvezőbb kamatozású devizakötvénnyel finanszírozza az adósságkezelő,

- a 2003-ban felvett, kedvezőbb kamatozású szindikált hitelt kedvezőtlen kamatozású hitelelemek előtörlesztésére fordította az adósságkezelő.

A költségvetés forintban fennálló adóssága után fizetendő kamatok összege 630,6 milliárd forint lesz 2004-ben, magába foglalva a hitelek, államkötvények és kincstárjegyek kamatkiadásait.

A forint-kamatkiadásokat meghatározó, államkötvények után fizetendő kamatok (469,3 milliárd forint) a 2003-ban várható kiadásokhoz képest kis mértékben növekednek az állampapír-állomány nominális növekedése miatt. Az államkötvényeken belül azonban ellenkező irányú a változás a piaci, illetve a nem piaci kötvények kamatkiadásának alakulásában. A költségvetés finanszírozási és adósságmegújítási szükségletét az elmúlt években kizárólag a hiányt finanszírozó, piaci értékesítésű államkötvények biztosították, így állományuk és arányuk a teljes kötvényállományon belül évről évre emelkedett és emelkedik. Ennek következtében 2004-ben a piaci értékesítésű, hiányt finanszírozó kötvények után kifizetendő kamatok jelentősen meghaladják majd a jelenlegi szintet.

Az egyéb, nem piaci kötvények nem vesznek részt a finanszírozásban, így állományuk a törlesztések és visszavásárlások révén folyamatosan csökken.

A kincstárjegyek után kifizetendő kamat (159,4 milliárd forint) a várhatóan stagnáló átlagállomány és a csökkenő hozamok eredményeként kismértékben csökken 2004-ben.

A költségvetés forinthitelei közül több hitelelem 2003. év végi előtörlesztésével számol az adósságkezelő, így a forinthitelek kamatai 2004-ben várhatóan több mint 20 milliárd forinttal visszaesnek a korábbi évekhez képest.

A finanszírozási szükséglet meghatározásakor a pénzforgalmi, vagyis az adott évben ténylegesen kifizetett kamatokat kell figyelembe venni. Az EU-ban használatos módszertan azonban a kamatkiadások eredményszemléletű vizsgálatát helyezi előtérbe, vagyis mindazokat az adott időszakot (költségvetési évet) érintő kamatráfordításokat és -bevételeket is be kell mutatni, amelyek kifizetése az előző vagy a következő évben történik. A két típusú elszámolás eltérő kamatkiadásokat és -bevételeket eredményez.

A devizakötvények esetében, míg az új kibocsátásokból nem származik pénzforgalmi kamatkiadás 2004-ben, eredményszemléletben ez jelentős összeget tesz ki. Az adósságcsere keretében keletkezett devizaadósság eredményszemléletű kamatráfordítása a pénzforgalmihoz hasonlóan, de a 2004-ről előrehozott törlesztések következtében kisebb mértékben csökken 2003-ról 2004-re. A devizában fennálló adósság eredményszemléletű kamatkiadása így közel 11 milliárd forinttal magasabb lesz a pénzforgalmi elszámolásnál.

Az eredményszemléletű forint-kamatkiadások nagyságrendje (615 milliárd forint) nem növekszik 2004-ben. Ezen belül azonban a hiányt finanszírozó forint-államkötvény állomány emelkedése következtében nő a 2003. év végi forint-államadósság, ezáltal az államkötvények 2004. évi eredményszemléletű forint-kamatráfordítása is. A kincstárjegyek kamat-terheinek mérséklődése, valamint a forint-hitelek 2003. évi várható előtörlesztése miatti kiadás-csökkenés ellensúlyozza az államkötvények miatti említett növekedést, illetve a prognosztizált hozamcsökkenés az eredményszemléletű kamatkiadások alakulásában - jelen esetben csökkenésében - hamarabb érezteti hatását, mint a pénzforgalomban.

2004-ben a központi kormányzat adóssága után eredményszemléletben az ez évihez hasonló mértékű (748 milliárd forint) kamatkiadás várható.

Nem kamatjellegű kiadások

A nem kamatjellegű kiadások a költségvetés jutalékfizetéseit, az állampapírok lakossági értékesítésének, illetve az állami követelések kezelésének költségeit tartalmazzák.

A devizában felmerülő jutalékköltségek 2004-ben csökkennek az ez évihez képest, mivel a 2003. év végére tervezett előtörlesztések költsége az idei kiadásokat terheli.

A forint jutalékok és költségek legjelentősebb tételét (több mint 90%-át) a lakossági papírok értékesítése után kifizetendő forgalmi jutalékok teszik ki. Ezen állampapírok állománya a tervek szerint stagnál, így a jutalékok nagysága is a 2003-as várható összeg körül alakul.

Az állampapírok értékesítését támogató kommunikációs kiadások nagyságrendje 2004-re az ez évben várható kerethez igazodik. Ezen összegre az előírt kötelező hirdetmények közzétételén és a hazai és nemzetközi megjelenéseken túl elsősorban az alternatív finanszírozási forrást jelentő lakossági papírok keresletének megtartása és növelése érdekében van szükség. A tervezett devizakötvény-kibocsátás miatt 2004-ben szükség van a belföldi mellett a nemzetközi kommunikációra is.

2.11. Tartalékok

2.11.1. Általános tartalék

Az általános tartalék az előre nem tervezhető, nem valószínűsíthető kiadásokra illetve az előirányzott, de elháríthatatlan ok miatt elmaradó bevételek pótlására szolgál. Az előirányzat kismértékben meghaladja az államháztartási törvényben meghatározott kiadási főösszeghez viszonyított 0,5%-ot.

2.11.2. Céltartalékok

Ez az összeg a központi költségvetési szerveknél- ide nem értve a társadalombiztosítási költségvetési szerveket - foglalkoztatott köztisztviselők, közalkalmazottak, valamint a Vám- és Pénzügyőrségnél foglalkoztatottak létszámcsökkentésével, továbbá a főtisztviselők illetményével összefüggő kifizetések teljes vagy részbeni fedezetére szolgál.

2.11.3. Rendkívüli beruházási tartalék

Rendkívüli beruházási tartalék előre nem tervezhető, váratlan események, illetve helyzetek - pl.: életveszély elhárítás, kulturális, sport, szociális, hitéleti vagyon megőrzése, épített és természetes környezeti kárelhárítás - miatt bekövetkező beruházási finanszírozási nehézségek esetében a halaszthatatlanul szükséges források biztosítására használható fel. Törvényi felhatalmazás alapján az előirányzat felhasználásáról a pénzügyminiszter dönt.

Az előirányzatból átcsoportosítást a központi költségvetési fejezetek felügyeletét ellátó szervek vezetői illetve az állami feladatokat is ellátó intézmények kezdeményezhetnek a pénzügyminiszternél. A kezdeményezésnek minden esetben tartalmaznia kell a támogatást alátámasztó szakmai indokokat is. A felhasználás részletes szabályait a 7/2003. (III. 13.) PM rendelet tartalmazza.

2.12. Kormányzati rendkívüli és egyéb kiadások

A központi költségvetés egyéb kiadásai között 2004-ben új soron jelenik meg az ügyfélnek visszajáró vámbiztosíték. A korábbi vám és importbefizetések bevételeként elszámolt vámbiztosíték számla év végi egyenlege az EU csatlakozást követően nem számolható el bevételként, az csak letéti számlán szerepelhet. Így a 2004. évet megelőző időszakot érintő, de ügyfélnek visszajáró pénzbeli kifizetésekre forrást kell képezni, melynek összege 1,5 milliárd forint.

Az egyéb kiadásokból finanszírozható továbbá a K-600 hírrendszer működtetése, a magán- és jogi személyek kártérítése, a felszámolásokkal és szanálásokkal kapcsolatos kiadások, a helyi önkormányzatok állami támogatásának elszámolásából eredő fizetési kötelezettség, az 1% SZJA közcélú felhasználása, a bányajáradék-tartozás hitelezői nyilvántartásba vételének regisztrációs díja, az Eximbank, MEHIB és MFB Rt. behajtási jutaléka, valamint az egyéb vegyes kiadások.

A kormányzati rendkívüli kiadások 2004. évi előirányzata az 1992. évi XXXII. törvény alapján az életüktől és szabadságuktól politikai okokból megfosztottaknak fizetendő, illetve az 1947-es párizsi békeszerződésből eredő kárpótlás-kifizetésekre, továbbá az egyházi ingatlanok visszaadásából származó állami fizetési kötelezettségek rendezésére nyújt fedezetet.

2.13. Állam által vállalt kezesség érvényesítése

Az állam által vállalt kezesség és viszontgarancia érvényesítése jogcímen 7,5 milliárd forint a 2004. évi kiadási előirányzat, a következő feltételezések alapján.

Az egyedi kezességgel biztosított kötelezettségek zömét az adósok teljesíteni fogják, csak néhány tételnél kerülhet sor a kezesség érvényesítésére.

A jogszabályon alapuló agrárkezességekkel kapcsolatos beváltás fedezetére az FVM fejezet tartalmaz előirányzatot.

A nemzetközi hitelfelvételekhez, az MFB Rt. ügyleteihez és a Diákhitel Központ Rt. fizetési kötelezettségeihez kapcsolódó kezességek beváltására nem kerül sor.

Az Eximbank Rt. jelenleg portfoliójában lévő garanciák közül elvileg nem várható nagyobb mértékű beváltás. A cég privatizációjának lezárásáig ugyanakkor bizonytalan a Dunaferr csoport részére nyújtott nagy értékű költségvetési hátterű hitelfedezeti garancia sorsa.

A Mehib Rt. esetében a délkelet-európai program 2003. évi megkezdésére és a szomszédos illetve FÁK országokba, valamint a Dél-Amerikába irányuló forgalom fokozatos növekedésére alapozva, a tervezett szerződésállomány alapján határoztuk meg a növekvő kárfizetési előirányzatot.

A Hitelgarancia Rt-nél a vállalható készfizető kezesség állományának szinten tartására szerepel a törvényben, ezáltal a lehívható viszontgarancia összege sem fog a számítások szerint, emelkedni.

Az Agrár-Vállalkozási Hitelgarancia Alapítvány növekvő kezességvállalásaiból adódóan emelkedhet a beváltások száma és összege.

2.14. Adósságátvállalás

A Rendezvénycsarnok Ingatlanfejlesztő és -kezelő Rt. (a továbbiakban: Rendezvénycsarnok Rt.) 2001-ben és 2002-ben 71,05 millió euró és 13 650 millió forint összegű hitelt vett fel - állami kezességvállalással - a Budapest Sportaréna felépítéséhez. Az előző Kormány elképzelése szerint a hitelek törlesztésének forrását a központi költségvetés a GYISM fejezeten keresztül biztosította volna a társaságnak. E konstrukció alapján a Rendezvénycsarnok Rt. hitele az ESA ’95 statisztikai számbavétel szerint a kormányzati szektor adóssága részének tekintendő.

A költségvetési transzparencia helyreállítása, illetve a hatékonyabb adósságkezelés érdekében már 2002-ben - az év végi „adósságátvállalási csomag” részeként - felmerült a hitel átvállalásának lehetősége. 2002-ben azonban nem történt meg az átvállalás, mivel a Rendezvénycsarnok Rt-ben részesedése volt a Bouygues Batiment francia cégnek, és így az átvállalással egy magáncéget is mentesített volna az Állam annak hitelterhei alól. A 2003. év folyamán a Rendezvénycsarnok Rt. 100%-os állami tulajdonba került, így az eredetileg 2002 végére tervezett hitelátvállalás akadályai megszűntek.

2004-től a 2003. év végén fennálló 65,1 millió euró és 12 512,5 millió forint (2003. június 30-i árfolyamon számítva együttesen 29 848,6 millió forint) összegű hitelt vállalja át a központi költségvetés. Az átvállalás az államháztartási törvény szerint kiadásnak minősül, de a kormányzati szektor hiányát nem érinti.

2.15. Befizetés az Európai Unióba

A központi költségvetés kiadását képezik az Európai Unió közös költségvetéséhez történő, a közösségi jogszabályok alapján meghatározott hozzájárulás, melynek összege 2004. évben 122 milliárd forint, amely az alábbi tételekből tevődik össze:

- áfa alapú hozzájárulás: 19,6 milliárd forint,

- GNI alapú hozzájárulás: 92,2 milliárd forint,

- brit korrekció finanszírozásából fakadó hozzájárulás: 10,2 milliárd forint.

III. A központi költségvetés adósságának 2004. évi alakulása

A központi költségvetés 2004. évre tervezett adósságának alakulását, illetve az ezt befolyásoló esedékes törlesztési kiadásokat, valamint a forrásbevonások közül a fejlesztési célú hitelfelvételeket az általános indokolás mellékletei tartalmazzák.

A központi költségvetés adóssága 2004. év végére várhatóan 11 490,2 milliárd forintot, a GDP arányában 56,2%-ot ér el. Az adósságállományon belül 75-25% a forint-devizaadósság aránya. A devizaadósság (2914,4 milliárd forint) több mint 10%-kal növekszik a 2003. év végére várható állományhoz viszonyítva, melynek oka az eddigieknél erőteljesebben növekvő devizakötvény-kibocsátás. A devizahitelek állománya összességében csökken, ugyanakkor szerkezete az Európai Beruházási Banktól származó, kedvezőbb kondíciójú hitelek javára rendeződik át.

A forintban fennálló költségvetési adósság (8575,8 milliárd forint) növekedése viszont nem éri el a 10%-ot. A forint-hitelek állomány-növekedését a Budapest Sportaréna hitelének tervezett átvállalása okozza. Az állampapírokon belül a hosszabb futamidejű adósság-elemekkel történő finanszírozás előtérbe kerülését jelzi az államkötvények állományának közel 20%-os növekedése, illetve a kincstárjegyek hasonló nagyságrendű csökkenése.

IV. Az elkülönített állami pénzalapok gazdálkodása a 2004. évben

Az elkülönített állami pénzalapok tervezésének alapját képezik, az államháztartásról szóló törvény és az egyes alapokat szabályozó törvények, valamint az azok végrehajtásáról szóló rendeletek. 2004-ban az alapok összevont egyenleg 18,9 milliárd forint: a Munkaerő-piaci Alap és a Wesselényi Miklós Ár- és Belvízvédelmi Kártalanítási Alap nullszaldós, a Központi Nukleáris Pénzügyi Alap többlete pedig 18,9 milliárd forint. Az elkülönített állami pénzalapok tervezésénél az alábbiak érvényesülnek:

1. A 2004. évi bevételek alakulása

A Munkaerő-piaci Alap járulék-bevételinek mértéke az előző évihez képest változatlan marad: a munkaadói járulék mértéke 3%, a munkavállalói járulék mértéke pedig 1% Az egyéb bevételi soron került megtervezésre a foglalkoztatási alaprész decentralizált keretéből visszterhesen nyújtott kölcsönökből, meghatározott esetekben a támogatások visszaköveteléséből keletkező visszafizetésekből, bírságokból, kamatokból származó bevétel. Ezen kívül szakképzési egyéb bevétellel is számol az alapkezelő. A rehabilitációs hozzájárulás fizetésének kötelezettsége kiterjed valamennyi jogi személyre, jogi személyiséggel rendelkező gazdasági társaságra, illetve magánszemélyre és annak jogi személyiséggel nem rendelkező társaságára, a mértéke 2004-ben pedig 132 300 Ft/fő/év. A szakképzési hozzájárulási kötelezettség teljesítésének formáját a hozzájárulásra kötelezettek választhatják. Így figyelembe kellett venni a korábbi évek bevételi trendjének alakulását és a hozzájárulásra kötelezettek által kifizetésre kerülő várható, 2004. évi bértömeg alakulását. A kötelezettség mértéke ennek a bértömegnek az 1,5%-a. Az alapkezelő továbbra is számol a visszterhes támogatások törlesztéséből és a bérgarancia támogatás törlesztéséből visszaáramló bevételekkel is.

A Központi Nukleáris Pénzügyi Alap bevételeinek döntő része a Paksi Atomerőmű Rt. befizetéséből ered, amelyet havonta egyenlő részletekben köteles átutalni. A Paksi Atomerőmű Rt. befizetési kötelezettségének összegét a Magyar Energia Hivatal egyetértésével állapították meg. Az atomenergiáról szóló törvény 64 § (2) bekezdése értelmében az Alap központi költségvetési támogatásban részesül. Ennek az összegét az alapkezelő a Magyar Államkincstárral egyeztetve tervezte meg. (A támogatás összege a törvényben meghatározott tényezők változásának következtében változhat, így az előirányzat-módosítási kötelezettség nélkül is eltérhet a tervezettől.) Az Alap további bevétele az elhelyezési díjból származik, ugyanis a radioaktív hulladékok eseti elhelyezésekor az engedélyesnek az érvényes díjtételek szerint megállapított díjat kell fizetni.

A Wesselényi Miklós Ár- és Belvízvédelmi Kártalanítási Alap az ár- és belvízkárok megtérítésében való önkéntes részvételre ösztönöz. Az Alapba a Magyar Köztársaság területén a veszélyeztetett területeken lakóingatlan tulajdonnal rendelkező természetes személyek szerződés alapján befizetést teljesíthetnek, ezután jogosulttá válnak a káresemények utáni kártalanításra. Az Alap 2004. évi bevétele a szerződés alapján történő rendszeres befizetésből és a költségvetési támogatásból származik.

2. A 2004. évi kiadások alakulása

A Munkaerő-piaci Alap kiadásai közül az aktív foglalkoztatási eszközökön belül elkülönül a foglalkoztatási és képzési, valamint a közmunkavégzés támogatása. A foglalkoztatási alaprész az EU Humánerrőforrás-fejlesztési Operatív Program társfinanszírozására forrást ad át. A szakképzési kifizetések kiadási jogcímei között a szakképzés-fejlesztése szerepel a legnagyobb súllyal, amely a szakképző intézmények beruházási célú támogatásainak kiadásait tartalmazza. A képzési alaprész is ad át forrást az EU társfinanszírozásra. A Munkaerő-piaci Alap kiadásaiban jelentős tétel a munkanélküli ellátások kiadásai. Munkanélküli járadékban havonta átlagosan 105 ezer fő részesül, az átlagos havi munkanélküli járadék összege a terv szerint 37 670 Ft/fő/hó. A 2003. július 1-jét követően bevezetett álláskeresést ösztönző juttatást jövőre - becslések szerint - 43 ezer fő veszi igénybe, havi átlagos létszámuk 20 ezer főre becsülhető. A jövedelempótló támogatásnak az Alapban tervezett előirányzata az ilyen célra kifizetett támogatás 75%-ának megtérítését jelenti az önkormányzatok részére. A bérgarancia kifizetések jogcímről az Alap az államháztartáson kívülre juttat működési célú kölcsönt. A rehabilitációs célú kifizetések a munkahelyteremtő támogatást szolgálják, valamint a megváltozott munkaképességű személyek foglalkoztatásának támogatásához az Alap továbbra is hozzájárul, úgy hogy költségvetési befizetést teljesít. Az Alap pénzeszközöket ad át az alapkezelőnek és az Állami Foglalkoztatási Szolgálatnak (ÁFSZ) működési és felhalmozási célra, valamint az Országos Munkabiztonsági és Munkaügyi Főfelügyelőségnek (OMMF) a munkaügyi ellenőrzés feladatai ellátásához, továbbá a társadalombiztosítás pénzügyi alapjainak a korengedményes nyugdíjak 2003. évi kifizetéséből adódó folyó hiány megtérítésére. Az ÁFSZ fejlesztési programja tovább folytatódik és a központosított keretének előirányzata is biztosított. Munkaerő-piaci Alap a munkanélküli járadékból kikerülő aktív korúak rendszeres szociális segélyezésére, a közcélú munkavégzés kiadásaira és az önkormányzatok igazgatási tevékenységéhez kapcsolódó többletfeladatokra 2004-ben is teljesít költségvetési befizetést.

A Központi Nukleáris Pénzügyi Alap felhalmozási kiadásai a kis- és közepes aktivitású hulladék-tároló létesítésének előkészítésére, a püspökszilágyi Radioaktív Hulladék Feldolgozó és Tároló (RHFT) beruházásaira, a nagy aktivitású hulladék-tároló létesítésének előkészítésére, a kiégett fűtőelemek átmeneti tárolójának bővítésére és felújítására, valamint a Paksi Atomerőmű leszerelésének előkészítésére fordíthatók. A működési célú kiadások előirányzatai az Alap működtetési költségeit, az érintett települések lakosságának rendszeres tájékoztatása céljából az önkormányzatok - szerződésen alapuló - támogatását, a kiégett kazetták átmeneti tárolójának, valamint Radioaktív Hulladékokat Kezelő Közhasznú Társaság (RHK Kht) és püspökszilágyi hulladéktároló működtetésének költségeit tartalmazzák. Az Alap kiadását terheli az atomenergiáról szóló 1996. évi CXVI. törvény 19/A. § (2) bekezdésének b) pontja alapján a kiégett fűtőelemek átmeneti tárolójának hatósági felügyeletéért - a tárolt fűtőelemek számától függő - díjfizetés.

A Wesselényi Miklós Ár- és Belvízvédelmi Kártalanítási Alap kiadása tartalmazza az Alapkezelő kiadásait.

V. A társadalombiztosítás pénzügyi alapjainak gazdálkodása 2004. évben

Az államháztartás társadalombiztosítási alrendszerének gazdálkodását a hátteret képező makrogazdasági pálya néhány a fontosabb előirányzatokat közvetlenül befolyásoló paramétere, a különböző ellátások mértékét, és a jogosultsági feltételeket megszabó jogszabályi előírások, valamint az alrendszer belső összefüggései determinálják.

A 2004-re feltételezett makrogazdasági pálya a bruttó keresettömeg és a bruttó átlagkereset esetében egyaránt 8,0%, a nettó átlagkeresetek esetében 6,8% növekedéssel számol, míg a fogyasztói árak tervezett növekedése 5,8%. A foglalkoztatottak száma az előző évi szinten marad.

A bevételek alakulását közvetlenül meghatározó járulékmértékek a következők. A munkáltatói járulék továbbra is a járulékalapot képező jövedelem 29%-a, ebből 18% a Nyugdíjbiztosítási Alapot, 11% az Egészségbiztosítási Alapot illet meg. Változik viszont a biztosítotti (egyéni) egészségbiztosítási járulék, mértéke 3%-ról 4%-ra nő. A biztosítotti nyugdíjjárulék mértéke változatlanul 8,5%, de ezen belül a magán-nyugdíjpénztári tagok által az állami nyugdíjrendszerbe befizetett járulék mértéke 1 százalékponttal 0,5%-ra csökken. A nyugdíjjárulék-fizetési kötelezettség alá tartozó jövedelmek összegének felső határa szintén változik, az egy napra jutó érték 10 700 forintról 12 000 forintra nő. Az egyéni (biztosítotti) egészségbiztosítási járulék fizetésére kötelezett jövedelmeknek továbbra sincs felső határa.

A tételes egészségügyi hozzájárulás mértéke 2004-ben is 3450,- Ft/fő/hó, a százalékos hozzájárulásra vonatkozó szabályok sem változnak.

Az alrendszer költségvetését 2004-ben is jellemzi a központi költségvetés jelentős szerepvállalása, ami döntően a Nyugdíjbiztosítási Alap bevételeinek kiegészítését, így az államháztartási törvény előírásainak megfelelően a bevételek és kiadások egyensúlyát biztosítja.

Az ellátórendszereket működtető alapkezelők (ONYF és OEP) működési kiadásain belül a személyi juttatások előirányzatai meghatározásakor a központi költségvetési intézményekre előírt szabályok érvényesülnek, a dologi kiadások esetében a takarékosság követelményének érvényesítése mellett csak a legindokoltabb fejlesztésekre lesz lehetőség.

1. Nyugdíjbiztosítási Alap

Az államháztartási törvény előírásainak megfelelően a Nyugdíjbiztosítási Alap 2004. évi költségvetése a bevételek és kiadások egyensúlyával számol. A költségvetés meghatározó nagyságrendű előirányzatainak a kialakítása döntően

- a bázist képező 2003. évi folyamatok,

- a 2004-re feltételezett makrogazdasági paraméterek és a hozzájuk kapcsolódó járulék és hozzájárulás mértékek,

- a nyugellátások emelési mértékére és a 13. havi nyugellátásra vonatkozó törvényi előírások

figyelembevételével történt.

Az Alap bevételei között a munkáltatói járulékbevételek bírnak a legnagyobb, mintegy 63,5%-os részesedési aránnyal. Ennek az előirányzatnak a meghatározása a 2003. évivel megegyező 18%-os mértékű járulékkulcs, és a nemzetgazdasági szintű bruttó keresettömeg 8,0%-os mértékű növekedésének feltételezésével került meghatározásra. A biztosítotti (egyéni) járulékbevétel aránya 13,6%, amely egyaránt tartalmazza a 8,5%-os mértékű nyugdíjjárulékot, a magánnyugdíjpénztárhoz tartozók esetében a 0,5%-os mértékű járulékot, valamint a társadalombiztosítási nyugdíjrendszerben megállapított rokkantsági nyugellátás miatti magánnyugdíj-pénztári átutalásokat.

Az egyéb járulékok és hozzájárulások alcímen tervezett bevételek több tételt tartalmaznak. Ide tartoznak a sorkatonai és polgári szolgálatot teljesítők után fizetett, a HM és az FMM fejezetekből átutalt nyugdíjbiztosítási és nyugdíjjárulék összegek, a fegyveres testületek kedvezményes nyugellátási kiadásaihoz való hozzájárulás címén az érintett fejezetektől érkező bevételek, és a csekély nagyságrendet képviselő, de önálló jogcímcsoportot képező, a közteherjegyek után befolyt járulékbevételek, valamint megállapodás alapján fizetőktől származó befizetések.

A késedelmi pótlékból és bírságból származó bevételek 2004-re tervezett összege az előző évi előirányzathoz viszonyítva hasonló módon nő, mint a járulékbevételek.

Az Alap költségvetése bevételei és kiadásai egyensúlyának megteremtéséhez nélkülözhetetlenek a központi költségvetési hozzájárulások, ezek aránya mintegy 11,1%. Az ezen a címen képződő bevételek átutalása:

- a GYES-ben, GYED-ben, GYET-ben részesülők utáni központi költségvetési térítés címén,

- a magánnyugdíjpénztárba átlépett személyek kieső járulékbevételeinek pótlása címén,

- a központi költségvetésben tervezett pénzeszközátadás címén

történik.

A nyugdíjbiztosítási tevékenységgel kapcsolatos egyéb bevételek az úgynevezett visszaérkezett nyugellátásokat és az egyéb bevételeket tartalmazzák.

A költségvetés kiadási oldalának meghatározó előirányzatát képező nyugdíjbiztosítási ellátások növekedését a nyugdíjemelés törvényi előírások szerinti mértéke, a 13. havi nyugellátás, valamint a nyugdíjfolyamatokhoz kapcsolódó „automatizmusok”, a létszám- és az ellátásszám változása, az állománycserélődés és az ennek következtében történő összetétel-változás határozza meg.

A nyugdíjemelés mértékét a tárgyévre tervezett nemzetgazdasági szintű nettó átlagkereset-növekedés és fogyasztói árnövekedés súlyozatlan számtani átlaga adja. A 2004-re tervezett fogyasztói árindex 5,8, a nettó átlagkeresetek feltételezett növekedése 6,8%, így a nyugdíjemelés mértéke 6,3%. A tervezett nyugdíjkiadások tartalmazzák a tizenharmadik havi nyugdíj kétheti (2003. novemberében kerül sor az első hét kifizetése) összegét, valamint a 2003-ban végrehajtott özvegyi nyugdíjemelés áthúzódó hatásából adódó kiadási többletet is. Az „un” automatizmusok elemei közül a létszámváltozás 2004-ben - döntően az öregségi nyugdíjasok számának, valamint a hozzátartozói főellátásban részesülők számának mérsékelt csökkenése miatt - a kiadások növekedését fékezi, míg az összetétel-változás és cserélődés több tényező együttes hatására (az átlagos szolgálati idő növekedése, a valorizációs és degressziós kulcsok alakulása stb.) növeli a nyugdíjkiadásokat.

A Nyugdíjbiztosítási Alapot kezelő, az ellátások megállapításáért és folyósításáért felelős igazgatási szervek működési költségvetése a központi költségvetési szervekkel azonos tervezési paraméterek és feltételek szerint meghatározott előirányzatokat tartalmazza.

2. Egészségbiztosítási Alap

Az Alap 2004. évi költségvetése 1 121 209,0 millió forint bevételi főösszeg és 1 399 862,1 millió forint kiadási főösszeg, így 278 653,1 millió forint hiány feltételezésével készült.

A bevételek meghatározó közel 76% körüli hányadát képező munkáltatói és biztosítotti egészségbiztosítási járulék több szempont egyidejű figyelembevételével lett meghatározva, amelyek a következők:

- a kiinduló pontot a 2003. évi előirányzatok várható teljesítése képezte,

- a munkáltatói egészségbiztosítási járulék továbbra is 11%,

- a biztosítottak által fizetendő járulék mértéke 4,0%, a járulékalapot képező jövedelmeknek felső korlátja továbbra sincs.

A bevételek további lényeges elemét képező tételes egészségügyi hozzájárulás összege megegyezik a 2003. évi értékkel (3450 Ft/fő/hó). A százalékos egészségügyi hozzájárulásra vonatkozó szabályok ugyanazok, mint 2003-ban.

A központi költségvetési hozzájárulások három tételt tartalmaznak

- a terhesség-megszakítással kapcsolatos költségvetési térítést,

- az egészségügyi feladatok ellátásával kapcsolatos központi költségvetési hozzájárulást,

- a GYED folyósítás kiadásainak megtérítését. Ez mivel ugyanekkora nagyságú kiadások megtérítését jelenti nem érinti az Alap költségvetési egyenlegét.

Kiegészíti az Alap bevételeit a fegyveres testületek hivatásos állományú tagjainak kedvezményes nyugellátási rendszerében a korhatár alatti rokkantsági és baleseti rokkantsági nyugdíjak járulék-fizetéssel nem fedezett többletköltségeihez való hozzájárulás.

Az alap legfontosabb kiadási előirányzatainak tervezésénél érvényesített alapvető szempontok a következők voltak.

Az Alapból finanszírozott korhatár alatti III. csoportos rokkantsági és baleseti rokkantsági kiadások tervezése a 2003. évi várható kiadásra építve, figyelembe vette a 2004. januári emelést, valamint a 13. havi nyugdíj második heti összegének és az un. „automatizmusok”-nak a hatásait.

Az egészségbiztosítás pénzbeni ellátásainak legnagyobb hányadát kitevő táppénzkiadások előirányzatának meghatározása a bruttó átlagkeresetek 2003. évi várható növekedése, a táppénzes arányszám feltételezett alakulása, valamint a 2004-re tervezett intézkedések hatásainak figyelembevételével történt. A terhességi-gyermekágyi segély kiadásainak változása az ellátásban részesülők létszámának, a segélyezési napok számának és az egy segélyezési napra jutó kiadások nagyságának a függvénye, ezen tényezők várható alakulását vélelmezve történt az előirányzat megállapítása.

A természetbeni ellátások legnagyobb előirányzatát képező gyógyító-megelőző ellátások kiadásainál a 2004. évi növekmény az előző évi fejlesztések áthúzódó hatását, a védőnői finanszírozás átalakítását és az egészségügyi dolgozók jogállásának változásával összefüggő kiadási többleteket tartalmazza. Az előirányzat - miután a mentés és a nagyértékű műtéti beavatkozások finanszírozása 2004-től már az Egészségbiztosítási Alapból történik - az ezekkel kapcsolatos kiadásokat is magában foglalja.

A gyógyszertámogatás esetében a 2004. évi előirányzat tartalmazza az Áfa kulcs változása és a szükséges kiadáscsökkentő intézkedések együttes hatását. A gyógyászati segédeszköz támogatásra fordítandó 2004. évi kiadásoknál az előirányzat számol a 2003. évi áremelés áthúzódó hatásával, az Áfa kulcs változásával, a támogatott eszközök listájának felülvizsgálatával és az OEP ellenőrzési rendszere hatékonyságának fokozásával.

Az igazgatási szervezet működési költségvetése a központi költségvetési szervekkel azonos feltételek szerint meghatározott előirányzatokat tartalmaz.

VI. Az ÁPV Rt. 2004. évi tevékenysége

Az ÁPV Rt. 2004. évi programja a privatizáció további felfutására épül.

A kárpótlási jegyek bevonása 2003-ban lezárult, 2004-től már csak készpénzért történő értékesítés várható. A privatizációs bevételek zömében az állami tulajdonú részesedések értékesítéséből származnak majd, az értékesíthető tárgyi eszközök állománya csökken.

A társaság saját cégeitől, azok 2003. évi eredményei alapján elvont osztalékokat a költségvetésnek befizeti. Az osztalék-bevételek volumene 2004-ben növekszik, az eddigieknél magasabb elvonási hányaddal számol a költségvetés.

Az ÁPV Rt. hozzárendelt vagyonának 2004. évi kiadási előirányzatait a törvény melléklete tartalmazza, külön választva az Európai Unió statisztikai módszertana (ESA ’95) szerinti, hiányt érintő és nem érintő kiadásokat.

A privatizáció előkészítési költségeinek előirányzata 2004-ben visszafogott, a privatizáció további gyorsulása mellett sem haladja meg a 2003. évi szintet. A tapasztalatok szerint e költségek általában a bevételek mintegy 3%-át emésztik fel, ezért a törvény lehetővé teszi, hogy amennyiben a privatizáció felgyorsul, az ÁPV Rt. - a privatizációért felelős miniszter jóváhagyásával - az előkészítéshez szükséges költségek előirányzatát túllépheti.

A tartósan állami tulajdonban maradó cégek és a privatizációig átmenetileg kezelt cégek működési veszteségei az ez évre tervezettnél magasabb összegben terhelik a kormányzati szektor kiadásait, a hozzárendelt vagyonban maradó, kevésbé eredményes cégek arányának növekedése miatt.

Továbbra is az ÁPV Rt. feladata marad a volt szovjet ingatlanokhoz kapcsolódó és a lezárt privatizációs ügyekből fennmaradt környezeti kárelhárítás, melyekre a cég a korábbiaknál magasabb összeget fordíthat.

A társaság működési költségéhez való hozzájárulás előirányzata még a 2003. évi szintet sem éri el. Miniszteri engedéllyel azonban e kiadás is túlléphető, ha a privatizációs munka zavartalansága ezt indokolja.

A privatizációs tartalék visszanyeri eredeti funkcióját: a lezárt privatizációs ügyekből fennmaradt (pl. jótállás) és törvényen alapuló (pl. belterületi földek utáni járandóság) kötelezettségeket fedezi. A privatizációs törvény módosításával 2004-től megszűnik az a lehetőség, hogy az ÁPV Rt. részvényeket tarthasson privatizációs tartalékában. Ez a változás elősegíti a tartalék likviditásának javítását.

VII. A kormányzati szektor adóssága és hiánya az európai unió módszertana szerint

1. Az uniós és az államháztartási elszámolások főbb módszertani eltérései

Az uniós statisztikai szabványok által definiált kormányzati szektor nagyobb szervezeti kört ölel át, mint az államháztartás. Mindazon szervezetek beletartoznak, amelyek tevékenységük során közjavakat állítanak elő, a nemzeti jövedelem és a nemzeti vagyon elosztásában vesznek részt, irányításukat a kormányzati szervek végzik, és tevékenységük ellenértékében 50%-nál kisebb arányt képvisel az árbevétel. A kormányzati szektor statisztikai fogalma szervezeti besoroláson alapul: valamely szervezet vagy beletartozik, vagy nem a kormányzati szektorba, ehhez legalább 3-5 éves tartós tendencia alapján kell megítélni az adott szervezet gazdasági magatartását. A 2004. évi költségvetési tervezés az 1999-2002. évi uniós adatközlésben számításba vett szervezetekkel számol (kivéve a Magyar Államkincstár Rt-t, amely integrálódott a Magyar Államkincstár költségvetési szervezetbe).

Az uniós módszertan az államháztartási elszámolásokhoz képest - a szervezeti kör különbözőségén túl - eltér a számbavétel időpontját, értékét, az elszámolandó tranzakciók körét illetően is. Az alkalmazandó uniós módszertan, az ESA ’95 nemzeti számla rendszer:

- a nyújtott kölcsönöket és visszatérülésüket, a pénzügyi befektetéseket és kivonásukat (vagyis a részvény-műveleteket) figyelmen kívül hagyja;

- a pénzforgalmi helyett eredményszemléletű számbavételt kér, azaz a bevételeket és a kiadásokat abban az időszakban számolja el, amikor a gazdasági események megtörténnek (adófizetési kötelezettség keletkezik, jogosultság létrejön);

- a pénzforgalomban nem jelentkező egyes műveleteket el kell számolni kiadásként, így pl. a hiteltartozások állami átvállalását, állami követelések elengedését (pl. kölcsönnyújtásból származó követelések elengedése, visszterhes támogatás átalakítása végleges támogatássá), vagy bevételként (állami hiteltartozás elengedése a hitelező által), az általános számviteli előírásokhoz hasonlóan;

- a gazdasági folyamatokban meg kell különböztetni a két fél kölcsönös megállapodásán alapuló tranzakciókat, ezeket lehet csak a maastrichti hiánymutatóban elszámolni, a gazdasági partner nélküli eseményeket (pl. leltártöbblet, katasztrófa-veszteség), és az átértékelődés folyamatait (az ár-, árfolyam-változásokat) nem;

- a tranzakciókat, az eszközöket és kötelezettségeket piaci áron kell értékelni.

Az uniós tagországok az ún. Túlzott Hiány Eljárás keretében az általános előírásoktól - elsősorban a pénzügyi derivatívák és bizonyos kamatok kezelését, illetve az adósságelemek értékelését érintően - némiképp eltérő számbavételt kötelesek alkalmazni az ún. maastrichti adósság- és hiánymutató kalkulálásához. Az eltérés abból adódik, hogy az adósságot nem piaci értéken, hanem névértéken kell elszámolni, ebből következően a csak piaci értékkel bíró derivatívák nem részei az adósságnak, és a névértéktől eltérő áron történt adósság-kibocsátások állományi adatait a névértékre való átszámítással kell korrigálni.

2. A kiemelt mutatószámok

Az Európai Unió jogrendje szerint a tagországoknak évente két alkalommal, március és szeptember elsejéig kell hivatalos jelentésben (Notifikáció) közölniük a két kiemelt kormányzati mutatót: a kormányzati szektor adósságát és hiányát. A tagjelölt országok évente egy alkalommal, április elsejéig teljesítik ugyanezt a feladatot. „Magyarország középtávú gazdaságpolitikai programja az uniós csatlakozás megalapozásához” címmel az előcsatlakozási gazdasági programot a Kormány 2003 augusztusában elkészítette. Az ebben megfogalmazott költségvetés-politikai követelményekkel összhangban álló 2004. évi költségvetési törvény készült.

 MUTATÓ

 2004

 

 milliárd forint

 GDP %-a

 Kormányzati szektor adóssága

 11 808,4

 57,7

 Kormányzati szektor nettó kölcsönnyújtása/hitelfelvétele (Maastrichti hiánymutató)

  - 782,9

  - 3,8

 Államháztartási pénzforgalmi deficit 

 - 874,3

 - 4,3

 Eltérés a két deficitmutató között

 91,4

 0,5

Az adósságmutató értékét és viszonyszámát nemcsak az adósságállomány alakulása, számbavételének módja befolyásolja, hanem az is, hogy a kormányzati szektoron belüli szervezetek milyen nagyságrendben birtokolnak ezekből az adósságokból. A költségvetési/zárszámadási prezentáció a központi költségvetés könyvi értéken nyilvántartott, hitelviszonyból származó adósságáról ad számot. A maastrichti adósságmutató a statisztikai értelemben vett kormányzati szektor (az 1. pontban ismertetett szervezeti kör) konszolidált bruttó adósságát nominális értéken fejezi ki. A konszolidálás a kormányzati szektoron belüli adósságelemeket (pl. a helyi önkormányzatok tárcájában lévő állami értékpapírokat) kiszűri. A Túlzott Hiány Eljárás referenciaértékeként választott adósság egy bruttó szemléletű mutató, a különböző pénzügyi instrumentumokban fennálló kötelezettségek nem csökkenthetők (nem nettósíthatók) az azonos instrumentumokban fennálló követelésekkel (pl. a Magyar Állam Világbankkal szemben fennálló tartozása nem csökkenthető a továbbkölcsönzött hányaddal). A névértéken (nominális értéken) számított adósság a visszaváltáskor ténylegesen fizetendő érték szerinti számbavételt jelenti. A derivatívák piaci termékek, névértékkel nem rendelkeznek, ezért nem részei az uniós adósságmutatónak. A magyar államháztartási számviteli szabályok szerint a diszkont-értékpapírokat kibocsátási áron tartják nyilván, így a kibocsátási és visszaváltási értékük különbözete az Államadósság Kezelő Központ Rt. által nyilvántartott értékpapír-adósságot növeli.

A költségvetési és a maastrichti adósság eltérése

 

 2004

 Kormányzati szektor adósságának elemei

 milliárd forint

 GDP %-a

 

 GDP = 20 450,0

 Központi Költségvetés könyvi értéken számolt adóssága

 11 490,2

 56,2

 Diszkont-kincstárjegyek névértékre kiegészítése

 47,4

 0,2

 Központi költségvetés adóssága névértéken

 11 537,6

 56,4

 Elkülönített állami pénzalapok adóssága

 

 

 ÁPV Rt. adóssága

 12,0

 0,1

 Non-profit szervezetek adóssága

 4,5

 0,0

 Nemzeti Autópálya Rt. adóssága

 69,9

 0,3

 Üzletrészhasznosítók adóssága

 23,4

 0,1

 Központi kormányzat nem konszolidált adóssága

 11 647,4

 57,0

 Helyi önkormányzatok adóssága

 219,0

 1,1

 Társadalombiztosítás adóssága

 

 

 Kormányzati szektor nem konszolidált adóssága névértéken

 11 866,4

 58,0

 Kormányzaton belüli konszolidálás 

 - 58,0

 - 0,3

 Kormányzati szektor konszolidált adóssága névértéken (maastrichti adósságmutató)

 11 808,4

 57,7

A 2002. évi módosított költségvetési törvény felhatalmazást adott a Rendezvénycsarnok Rt. 2002. év végén fennálló hiteltartozásainak átvállalására, az ügylet azonban nem valósult meg, ennek ellenére a 2002. évi maastrichti adósságmutatóban szerepeltetjük (az év végi árfolyamon átszámított 30,4 milliárd forint összegben), mert a kormányzat adósságátvállalási és törlesztési kötelezettségét a törvény akkor határozta meg, a statisztikai számbavétel így 2002. év végétől kormányzati adóssággá minősítette át. Emiatt a 2004. évi költségvetési törvényben előirányzott 29,8 milliárd forint kiadás, ha pénzforgalmilag teljesül is, a 2004. évi maastricthi egyenleget már nem érinti, mert az ügylet a 2002. évi hiányban és adósságállomány-növekedésben már szerepelt.

A maastrcihti hiánymutató és az államháztartási törvényben (a továbbiakban: Áht.) meghatározott deficitmutató tartalmi eltérése elsősorban a szervezeti kör különbözőségéből és az eredményszemléletű számbavételből adódik. Az Áht. előírásai szerint tartozásokat átvállalni, elengedni, visszatérítendő támogatást vissza nem térítendővé átalakítani a költségvetés útján, előirányzattal megtervezve lehet, ennek szigorú érvényesítésével ilyen tételek már nem okozhatnak eltérést a két mutató között.

Az államháztartáson kívüli szervezetek 2004. évi pozícióját tekintve:

- az Állami Privatizációs és Vagyonkezelő (ÁPV) Rt. uniós mércével számolt egyenlege negatív lesz,

míg a többi szervezet esetében az egyenleg nullszaldós lesz, mert a működésüket a központi költségvetésben előirányzott támogatás finanszírozza, ide tartoznak:

- a Nemzeti Autópálya (NA) Rt.;

- a mezőgazdasági szövetkezeti üzletrészek felvásárlásával és kezelésével megbízott, az ÁPV Rt. tulajdonába került cégek;

- az Államadósság Kezelő Központ (ÁKK) Rt;

- továbbá a kormányzat által irányított és többségükben finanszírozott non-profit szervezetek (elsősorban a közalapítványok és bizonyos közhasznú társaságok).

Az államháztartási pénzforgalmi és a maastrichti hiány eltérése

 Kormányzati szektor hiányának elemei

 2004

 

 milliárd forint

 GDP %-a

 Államháztartás pénzforgalmi hiánya

 - 874,3

 - 4,3

 Korrekciók összesen

 91,4

 0,5

 Kormányzati szektor nettó hitelfelvétele/kölcsönnyújtása (maastrichti hiánymutató)

 - 782,9

 - 3,8

 Korrekciók részletezése:

 

 

 a) eredményszemléletű számbavétel miatt

 126,3

 0,7

 ebből:

 

 

 adók és járulékok 

 163,4

 1,0

 kamatok 

 - 37,1

 - 0,2

 b) pénzügyi tranzakciók miatt

 - 15,4

 - 0,1

 ebből:

 

 

 kölcsönműveletek

 - 7,4

 - 0,0

 MNB osztalékának átminősítése részvényműveletté

 0,0

 

 részesedések értékesítése (bevétel)

 - 8,0

 - 0,0

 részesedések gyarapodása (kiadás)

 

 

 c) szervezeti kör eltérése miatt

 - 49,3

 - 0,3

 ebből:

 

 

 ÁPV Rt. egyenlege

 - 49,3

 - 0,3

 Nemzeti Autópálya Rt. egyenlege

 0,0

 

 Üzletrészhasznosító társaságok egyenlege

 0,0

 

 ÁKK Rt. egyenlege

 0,0

 

 Non-profit szervezetek egyenlege

 0,0

 

 d) Egyéb korrekciók

 29,8

 0,2

 ebből:

 

 

 Rendezvénycsarnok adósságának átvállalása (maastrichti adatokban 2002-ben elszámolva)

 29,8

 0,2

Az eredményszemléletű számbavétel tételei a GDP 0,5%-át kitevő összeggel javítják az államháztartási egyenleget, döntően az adóknak (különösen az import áfának) köszönhetően. Az egyenleget nem javítják a privatizációs bevételek és a visszterhes támogatások visszatérülései, s nem rontják a költségvetés-politikai célú kölcsönnyújtások.

Az ÁPV Rt. pénzügyi vagyonát érintő tranzakciók egyenlege számottevően rontja a kormányzat egyenlegét. Az ÁPV Rt. gazdálkodásából az osztalékok, a kamatok, a bérleti díjak, valamint a tárgyi eszközök értékesítésének bevételei számolhatók el uniós mércével is bevételnek, míg a kiadások között a működés, a privatizáció előkészítése és lebonyolítása, a jogszabály alapján járó transzferek (pl. a helyi önkormányzatoknak), valamint a vállalati reorganizációk és veszteségtérítések jelentkeznek.

-----STARTING---POINT---RESZLETES---

Részletes indokolás

Első rész

Az államháztartás három éves keretei

Az 1-3. §-hoz

A Magyar Köztársaság Európai Uniós tagságából következően elemi érdekünk, hogy az államháztartás hiánya a Maastricht-i követelményeknek megfeleljen. Az előcsatlakozási programban jóváhagyott célok is kimondják, hogy a tartós gazdasági növekedéshez, a versenyképesség erősítéséhez nélkülözhetetlen az államháztartás, a kormányzati szektor hiányának mérséklése. Célunk, hogy 2006-ra tartósan az uniós követelmény hiányszintje alatt legyünk. A § ezen GDP-ben mért hiánykövetelményeket határozza meg.

Az Európai Unió költségvetése megkülönbözteti a kötelezettségvállalási és a kifizetési előirányzatokat. A kötelezettségvállalás - eltérően a magyar államháztartásban ismert fogalomtól - a felhasználható forrás maximális összegét, a rendelkezésre álló keretet jelöli, míg a kifizetési előirányzat az adott évben ténylegesen felhasznált összegre vonatkozik. Az 16., 17. számú mellékletek az uniós értelemben vett kötelezettségvállalási összegeket - valamint a kapcsolódó hazai társfinanszírozást - mutatják be mint rendelkezésre álló kötelezettségvállalási keretet, mely kereteken belül az államháztartásban ismert kötelezettségvállalás megtehető.

Az Európai Bizottság részére átadott Nemzeti Fejlesztési Terv szintén a fenti értelemben vett kötelezettségvállalási előirányzatokat tartalmaz, így ezen kiadások költségvetési megjelenítése törvényi garanciát teremt a kiadások teljesítésére.

Hosszú távú kötelezettségvállalások megjelölése.

A privatizációs bevételek infrastruktúra-fejlesztési célú felhasználásának keretszabálya

A 4. §-hoz

A privatizációs folyamat várhatóan néhány éven belül lezárul, s kialakul a tartós állami vagyon köre. Annak érdekében, hogy a költségvetésen kívül keletkező, rövid távon finanszírozó forrásként igénybe vehető, az ÁPV Rt. törvényben előírt kiadásait meghaladó privatizációs bevételek ne általános költségvetési vagy finanszírozási célokat, hanem az EU-csatlakozás szempontjából is kulcsfontosságú közlekedési infrastruktúra fejlesztését szolgálják, indokolt a mindenkori költségvetésben meghatározott előirányzatokhoz kapcsolni. Ennek elszámolását szolgálja az Infrastruktúra-fejlesztési Tőkealap Számla, amely rendeltetése által gondoskodik arról, hogy a privatizációs bevételek felhasználása ne okozzon állami vagyonvesztést, s egyben lehetővé teszi, hogy a központosított bevételek és a kijelölt infrastruktúra-fejlesztések havonta, évente, illetve halmozottan kimutathatók és ellenőrizhetők legyenek.

Második rész

a Magyar Köztársaság 2004. évi központi költségvetése

Első fejezet

A központi költségvetés kiadásainak és bevételeinek főösszege, a hiány mértéke és finanszírozásának módja

A 2004. évi költségvetés főösszegei

Az 5-7. §-hoz

A törvény és az 1. számú melléklet a főösszegeket, a hiányt, a kiadások és a bevételek fejezetek, címek, alcímek, jogcím-csoportok, jogcímek, előirányzat-csoportok és kiemelt előirányzatok szerinti bontását tartalmazza.

Az Országgyűlés ebben a paragrafusban felhatalmazza a pénzügyminisztert, hogy a törvényben jóváhagyott hiányt finanszírozza, az államadósságot és az állami követeléseket kezelje. E felhatalmazás tág értelemben biztosít keretet államadósság-kezelési műveletekre. A költségvetési év előtt és az év folyamán nem lehet merev, részletes előírásokkal szabályozni a végezhető műveleteket, hiszen az adósságkezelés tényleges lehetőségeit nagy részben befolyásolni fogja az állampapír-piac aktuális helyzete is. Az adott évi részletes műveletekről ezen felhatalmazás alapján majd a költségvetési év lezárása után, a zárszámadás keretében számol be a pénzügyminiszter.

A Magyar Nemzeti Bankról szóló törvény az éves költségvetési törvény feladatául írja elő a Magyar Nemzeti Bank által 1991. előtt nyújtott kedvezményes kamatozású hitelek kamatának meghatározását.

Második fejezet

a központi költségvetés egyes előirányzatainak megállapításával, teljesítésével, illetőleg felhasználásával kapcsolatos rendelkezések

A központi költségvetés tartalék-előirányzatai

A 8. §-hoz

E paragrafus szabályozza annak az összegnek a tervezett felhasználását, amely céltartalékként a központi költségvetési szerveknél foglalkoztatott köztisztviselők, közalkalmazottak, valamint a Vám- és Pénzügyőrségnél, MTI Rt-nél és a MÁV-nál, foglalkoztatottak létszámcsökkentésével, továbbá a főtisztviselők illetményével összefüggő kifizetések teljes vagy részbeni fedezetére szolgál. A céltartalékból történő többlettámogatás igénylési feltételeinek meghatározására a pénzügyminiszter jogosult.

Az állam vagyonával és a felhalmozásokkal kapcsolatos rendelkezések

A 9-13. §-hoz

A paragrafus az ÁPV Rt. gazdálkodásának keretszabályait, a 13. számú melléklet az ehhez kapcsolódó kiadási előirányzatokat tartalmazza. A privatizációs tartalék felhasználási jogcímei igazodnak a tartalék valós funkciójához, csak a korábbi privatizációkhoz kapcsolódó kötelezettségek miatt teljesíthetők innen kifizetések.

Az ÁPV Rt. kiadási előirányzatait tartalmazó törvényi melléklet szerkezete az ESA’95 módszertan szabályaira épül. Az EU csatlakozás szempontjából mérvadó ESA’95 szerinti számbavétel az ÁPV Rt-re is kiterjed, a társaság is része a kormányzati szektornak. A kormányzati szektor hiányát csak az ÁPV Rt. befektetési jellegű, a kedvezőbb privatizáció előkészítését szolgáló kiadásai, a részesedés-vásárlási, valamint a privatizációs tartalékkal kapcsolatos elszámolásai nem érintik, a többi kiadása rontja e szektor egyenlegét. (Természetesen a kormányzati szektor elszámolásainál az ÁPV Rt. bevételeit is figyelembe kell venni.)

Az ÁPV Rt. osztalék-fizetési kötelezettsége a társaság ESA’95 szerinti hiányát érintő ráfordításnak minősül, a teljes kormányzati szektor szintjén azonban az állami vagyon utáni osztalék bevételt jelent. Az ÁPV Rt. osztaléka a társaság hozzárendelt vagyonába tartozó állami cégektől elvonni tervezett osztalék mértékével egyezik meg.

Az értékesítés előkészítésének és az ÁPV Rt. működésének költségeit finanszírozó előirányzatok túlteljesülésére ad lehetőséget a törvény, a privatizációs folyamat felgyorsulása ugyanis szükségessé teheti a hozzá kapcsolódó kiadások előbbre hozatalát is.

Az ÁPV Rt. előirányzatokkal behatárolt gazdálkodásának merevségét oldhatja a - már 2003-ban bevezetett - felhatalmazás. Az átcsoportosításnak elsősorban a környezetvédelmi, a vagyonkezelési és a támogatási előirányzatok hatékonyabb felhasználásában lehet jelentősége.

Az ÁPV Rt. bevételeihez jellemzően az év közepétől kezdődően jut hozzá, míg kifizetéseket már az év elején is kell teljesítenie. A 2003. évre jóváhagyott többlet-tartalék feltöltés mértéke várhatóan biztosítja a privatizációs tartalék jövő évi kiegyensúlyozott gazdálkodását. Mivel a privatizációs tartalék kifizetései időben megoszlanak az év során, lehetőség nyílhat arra, hogy az ÁPV Rt. - a felügyeletet ellátó miniszter ellenőrzésével - a tartalék szabad forrásainak időleges bevonásával végezze likviditáskezelését.

Gyakran előfordul, hogy nemzetközi szervezetek azonnali segélyt kérnek a Magyar Köztársaságtól, amit a Kormány teljesíteni kíván. A segélyezés az ÁPV Rt. használaton kívüli vagyonából térítésmentesen történik.

A törvény meghatározza, hogy a központi költségvetési szerv a használatában, kezelésében lévő és a feladatai ellátásához feleslegessé váló gépeket, felszereléseket, járműveket, készleteket mely értékhatárig értékesítheti saját hatáskörben a kincstári vagyon értékesítésére vonatkozó szabályok betartása nélkül. Tartalmazza továbbá a kisösszegű követelések értékhatárát.

A törvény a hatályos rendelkezéshez hasonlóan miniszteri engedéllyel lehetővé teszi a KVI többletbevételeinek állami tulajdonú műemlékekre fordítását.

A kormányzati elhelyezési feladatok esetében az értékesítések, illetve az elhelyezési kötelezettségek időben eltolódnak, nem egyszerre jelentkeznek, illetve előfordulhat, hogy nem a teljes bevétel szükséges az elhelyezési feladatok végrehajtásához. Figyelembe véve az éves költségvetési gazdálkodást, az így keletkező bevétel hatékony felhasználása, valamint a KVI feladatainak minél teljesebb körű ellátása érdekében indokolt a (4) bekezdésben meghatározott bevétel nem csak elhelyezési feladatokkal összefüggő felhasználási lehetősége. Az elsődleges cél ugyanakkor továbbra is az elhelyezési kötelezettségek teljesítése.

A Honvédelmi Minisztérium vagyonkezelésében lévő kincstári vagyonra speciális szabályok vonatkoznak, így a felajánlási kötelezettség alól a törvény kiveszi e vagyontárgyakat.

A rendelkezés beiktatását az indokolja, hogy megszűnik a honvédelmi célra felesleges vagyontárgyak ÁPV Rt.-nek történő kötelező átadása. A rendelkezés a honvédelmi célra feleslegessé vált ingóságok értékesítésének meggyorsítását, a karitatív vagy egyéb közérdekű célra még hasznosítható eszközök ingyenes átruházásának, valamint a nem hasznosítható ingóságok megsemmisítésének lehetővé tételét szolgálja.

A központi költségvetési szervekkel kapcsolatos rendelkezések és fejezeti kezelésű előirányzatok

A 14-19. §-hoz

Ez a rendelkezés központi elvonást ír elő a központi költségvetési szervektől az e paragrafusban meghatározott bevételek körében. A kötelezettség ezúttal sem vonatkozik az alapvető funkciók (oktatás, kollégiumi ellátás, egészségügy stb.) ellátásáért fizetett térítésekre, hatósági jellegű és felhalmozási célú bevételekre, átvett pénzeszközökre, valamint az Oktatási Minisztérium felügyelete alá tartozó felsőoktatási intézményekre, ahol a megnövekedett hallgatólétszámmal is összefüggésben az épületek fokozott mértékű felújításra szorulnak.

(1)-(2) Az (1) bekezdés szerint a HM minden saját bevétele a központi költségvetés részét képezi. A (2) bekezdés pedig az általános szabályok alóli kivételt tartalmazza.

(3) A törvény szerint a Honvédelmi Minisztérium felhatalmazást kap, hogy a vagyonkezelésében lévő kincstári vagyon értékesítéséből származó bevételt a haderőreform keretében végrehajtandó laktanya-korszerűsítési, lakásberuházási feladatokra fordítsa. Ezzel egyidejűleg hatályukat vesztik a korábbi évek költségvetési törvényeinek azon előírásai, miszerint a HM a vagyonkezelésében lévő, honvédelmi célra feleslegesnek minősített tárgyi eszközeit és készleteit köteles átadni az ÁPV Rt.-nek.

(4) Az Egészségügyi, Szociális és Családügyi Minisztérium vagyonkezelésében lévő egyes nagy értékű ingatlanok értékesítéséből befolyó bevétel tárca által felhasználható összegének felső határa 3000,0 millió forintra emelkedik. A felső határ növelésének indoka, hogy az ingatlanértékesítések bevételei, kiegészítve a felhalmozási célokat szolgáló költségvetési támogatást, fedezetet biztosítsanak 2004-ben a beruházások és rekonstrukciók jövő évre tervezett ütemének megvalósításához.

(5)-(6) A Gyermek-, Ifjúsági és Sportminisztérium által alapított közhasznú társaságok vagyonkezelésében lévő kincstári vagyon értékesítéséből származó bevétel összeghatárának 2000,0 millió forintról 4000,0 millió forintra emelését az indokolja, hogy a tárca bevételi forrásait a Sportfolió Kht. vagyonkezelésében lévő ingatlanjai egy részének értékesítésével kívánja növelni. Az említett összeghatár feletti értékesítés esetén a bevétel felhasználására - a központi költségvetési szervekre vonatkozó - a kincstári vagyon értékesítésével kapcsolatos általános szabályok irányadók.

(7) Az Országházat díjtalanul látogathatók körét rögzíti, kiterjesztve azt az EU tagállamainak állampolgáraira is.

A törvény meghatározza a felsőfokú oktatásban részt vevő hallgatók után járó normatív támogatásokat, a Széchenyi Professzori Ösztöndíj, a Széchenyi István Ösztöndíj, a Békésy György Posztdoktori Ösztöndíj és a Bolyai János Kutatási Ösztöndíj összegét, az MTA tagjainak és doktorainak tiszteletdíját, továbbá a garantált egyetemi tanári illetmény összegét.

E paragrafus a felsőoktatási intézmények közoktatási feladatainak, valamint gyakorló iskoláinak normatív támogatásáról rendelkezik oly módon, hogy a közoktatási feladatoknál a megfelelő önkormányzati normatívával, a gyakorló iskoláknál a normatív hozzájárulás kétszeresével történik a támogatás meghatározása.

A központi költségvetés központosított bevételeit határozza meg az (1) bekezdés, míg a (2) bekezdés szabályozza az előirányzat kiadás- és támogatás-növelésének feltételeit.

Megszűnik az előirányzat-módosítási kötelezettség nélkül teljesülő bevételek konkrét feladathoz kötöttsége a Gyermek-, Ifjúsági és Sportminisztériumnál, ennek megfelelően - a működési kiadások kivételével - a sporttal kapcsolatos bármely feladat finanszírozására fel lehet használni a játékadóból származó bevételek meghatározott részét.

Az (5)-(6) bekezdésben a saját bevételek, illetve azok beszedésének szabályozását határozza meg a törvény.

A (6)-(7) bekezdésben a nemzetgazdaság növekedése szempontjából jelentős beruházási ösztönzési célok és úthálózat-fejlesztési előirányzatok túlteljesülésének szabályozása kerül egyértelműen meghatározásra.

Az ifjúsági turizmus támogatási és fejlesztési igénye a rendelkezésre álló források bővítését teszi szükségessé. A fedezet biztosítása a Turisztikai Célelőirányzat 5%-ának ilyen célú felhasználásával megoldhatóvá válik.

Harmadik fejezet

A központi költségvetés és az államháztartás többi alrendszerének kapcsolata

A) A helyi önkormányzatok és a központi költségvetés kapcsolatrendszere

A helyi önkormányzatok központi költségvetési kapcsolatokból származó forrásai

A 20-24. §-hoz

A 3. számú melléklet részletesen tartalmazza a normatív hozzájárulások jogcímeit és fajlagos összegeit. Az itt szereplő előirányzatok a következő főbb feladat csoportokhoz kapcsolódnak:

- település-működtetési feladatok,

- esélykiegyenlítést szolgáló feladatok,

- a szociális és gyermekvédelmi alap- és szakellátások, a szociális intézményi ellátások, valamint a lakáshoz jutással és lakásfenntartással kapcsolatos helyi önkormányzati feladatok,

- az önkormányzati közoktatási feladatok, megkülönböztetve az általános és szakmai jellegű képzést, a művészetoktatást, a kollégiumi ellátást, a fogyatékosok speciális oktatását, valamint külön is kiemelve néhány speciális feladatot (így egyebek mellett a nemzeti, etnikai kisebbségi oktatást, az iskolai étkeztetést, a napközis ellátást),

- a helyi, illetve megyei/fővárosi közművelődési és közgyűjteményi feladatok.

A § felhasználási kötöttséggel járó állami támogatásokat állapít meg.

A törvény 5. számú melléklete tételesen tartalmazza a helyi önkormányzatok által ellátandó egyes feladatok felhasználási kötöttséggel járó támogatásainak igénybevételi keretszabályait és összegeit.

A helyi önkormányzatok színházi támogatásának jogcímeit és összegeit a 7. számú melléklet részletezi. A támogatások túlnyomó része a színházépület működtetéséhez kapcsolódik, további támogatás illeti meg az önkormányzatokat a művészeti kiadásokhoz való hozzájárulásként, és pályázati rendszerben részesülhetnek támogatásban az egyéb színházi intézmények és feladatok.

E szakasz alapján - a helyi önkormányzatok címzett és céltámogatási rendszeréről szóló 1992. évi LXXXIX. törvény szabályai szerint - beruházási támogatást vehetnek igénybe a helyi önkormányzatok.

Normatív kötött felhasználású kiegészítő támogatást állapít meg a törvény a 8. számú mellékletben egyes közoktatási feladatok, illetve egyes szociális feladatok ellátásához, a helyi önkormányzati hivatásos tűzoltóságok támogatásához, valamint a lakossági települési folyékony hulladék ártalmatlanításának támogatásához.

A társadalmi-gazdasági, infrastrukturális szempontból elmaradott és foglalkoztatási nehézségekkel küzdő térségek településeinek infrastrukturális felzárkóztatását, fejlesztését felhasználási kötöttséggel járó, a megyei területfejlesztési tanácsok döntési kompetenciájába tartozó, úgynevezett területi kiegyenlítést szolgáló fejlesztési célú állami támogatás segíti.

A céljellegű decentralizált támogatás a megyei fejlesztési programokban kiemelt önkormányzati felhalmozási célokra és vis maior helyzetek felszámolására fordítható területi megkötöttség nélkül, a területfejlesztési tanácsok és a Fővárosi Közgyűlés döntési körében. E szakasz tartalmazza a vis maior tartalék felhasználására vonatkozó szabályozást is.

A budapesti 4-es - Budapest Kelenföldi pályaudvar - Bosnyák tér közötti - metró első szakasza megépítésének állami támogatásáról szóló 2003. évi LV. törvény szerinti építési feladatokra külön jogcímet állapít meg a törvény.

A feladatmutatóhoz kötődő normatív hozzájárulásokat és bizonyos, a 8. számú mellékletben szereplő normatív támogatásokat részletesen, önkormányzatonként és jogcímenként a helyi önkormányzatok adatszolgáltatásában szereplő feladatmutatók és mutatószámok alapján a pénzügyminiszter és a belügyminiszter együttes rendeletben teszi közzé a költségvetési törvény hatálybalépését követően, az Áht. rendelkezéseivel összhangban. Ez szükséges a helyi önkormányzatoknak a költségvetésük megtervezésével kapcsolatos feladatai végrehajtásához, és költségvetésükről külön törvényben szereplő információszolgáltatási kötelezettségük határidőben történő teljesítéséhez.

Az önkormányzatok központilag szervezett adatszolgáltatása a törvény tárgyalásának időszakában fejeződik be. A helyi önkormányzatokat megillető normatív hozzájárulások így a törvényalkotás folyamatában véglegeződnek.

A törvény e §-a szabályozza, hogy a helyi önkormányzatok normatív hozzájárulásokról és támogatásokról való lemondása következtében felszabaduló összeg mely előirányzatokat és milyen sorrendben növeli. Ez biztosítja, hogy a helyi önkormányzatokat megillető támogatások továbbra is helyi önkormányzati körben, a legindokoltabb területeken kerüljenek felhasználásra.

Itt kerülnek meghatározásra a közoktatási feladatokat ellátó, központi költségvetési szervként működő felsőoktatási intézmények, valamint a humánszolgáltatásokat ellátó, nem állami intézmények fenntartói és a helyi önkormányzatok közötti feladatátadással, -átvétellel összefüggő előirányzat-módosítási szabályok.

E szakasz alapján a törvény 6. számú mellékletében foglalt szabályok szerint kiegészítő támogatásra jogosultak - a helyi önkormányzatokról szóló 1990. évi LXV. törvény. 87. §-ának (1) bekezdésével összhangban - az önhibájukon kívül hátrányos helyzetben lévő önkormányzatok, valamint külön törvény alapján a tartósan fizetésképtelen helyi önkormányzatok, illetve mindazon önkormányzatok, amelyek működőképessége az előbbi támogatások mellett sem biztosítható.

Itt kerül meghatározásra, hogy az állami támogatás jogtalan igénybevételéhez kapcsolódó - az Áht.-ban előírt - kamatfizetési kötelezettség számítása szempontjából mely jogcímek, illetve előirányzatok együttes összege vehető figyelembe a 3., 4. és a 8. számú mellékletekből.

A helyi önkormányzatról szóló 1990. évi LXV. törvény alapján a költségvetési törvény e szakasza rendelkezik az önkormányzatok költségvetése és a központi költségvetés között megosztásra kerülő személyi jövedelemadó-bevételről.

A törvény szerint a személyi jövedelemadóból a helyi önkormányzatokat - a korábbiakkal azonos arányú - 40%-os részesedés illeti meg. A megosztás részletes szabályait a törvény 4. számú melléklete tartalmazza. E szerint a településre kimutatott személyi jövedelemadó 10%-a illeti meg közvetlenül a települési önkormányzatokat. A további 30% pedig a 3. és 8. számú melléklet egyes jogcímeihez kapcsolódva normatívan, a megyei önkormányzatokat egységesen, lakosságszám-arányosan és az intézményeikben ellátottak után, valamint a települési önkormányzatokat - a bevételeikben meglévő aránytalanságok csökkentését szolgáló - jövedelem-differenciálódás mérséklése címén illeti meg.

A helyi önkormányzatokat megillető személyi jövedelemadó helyi önkormányzatonként és jogcímenként részletezve a pénzügyminiszter és a belügyminiszter együttes rendeletében kerül közzétételre, a normatív hozzájárulásokkal és támogatásokkal egyidejűleg.

A személyi jövedelemadó megosztásával kapcsolatos szabályok a helyi önkormányzatoknál a feladat- és a forráseloszlás összhangját segítik elő. A személyi jövedelemadó megosztása más forrásokkal, különösen a normatív hozzájárulások és támogatások rendszerével együttesen tölti be a helyi önkormányzatok pénzügyi szabályozásának szerepét. Ezért a szabályozórendszer a speciális részösszetevők mellett együttesen, kölcsönhatásban alakítható, illetve értékelhető.

Az önkormányzatok által beszedett illetékek és más bevételek szabályozása

A 25-27. §-hoz

E § határozza meg a beszedett illetékek helyi önkormányzatok és a központi költségvetés közötti megosztásának arányát, a megyei jogú várost megillető illetékbevételt, a megyei/fővárosi önkormányzatot megillető illetékbevételek megosztásának arányait, valamint a felmerült kiadások viselésének szabályait.

A beszedett illetékek szabályozásában (a helyi önkormányzatok egymás közötti és a központi költségvetés megosztási aránya, a megyei/fővárosi illetékhivatalok és a megyei jogú városok közötti költségmegosztás) 2004-ben alapvető változás nem következik be, csupán pontosításra kerül a megyei jogú város és a megyei önkormányzat közötti megállapodás hiánya esetén a felmerült kiadások fedezetére visszatartható bevétel számítási módjának a megfogalmazása. A behajtás eredményeként beszedett hátralékból 20% a központi költségvetést 80% pedig a megyei, megyei jogú önkormányzatokat illeti meg, ez érdekeltséget teremt a hátralék csökkentésére, illetve az informatikai rendszer korszerűsítésére.

Ezen §-ok tartalmazzák a gépjárműadó átengedésének arányát, a környezetvédelmi bírságból és a települési önkormányzatok termőföld bérbeadásából származó jövedelem után beszedett adóiból, a szabálysértési pénz- és helyszíni bírságok behajtásából és a volt tanácsi vállalatok jogutódainak értékesítéséből származó bevételből való részesedésének arányát.

A fővárosi önkormányzatok bevételei

A 28. §-hoz

A törvény a fővárosi önkormányzatot megillető bevételeknek a fővárosi és a kerületi önkormányzatok közötti megosztására és átutalására a helyi önkormányzatokról szóló 1990. évi LXV. törvény szabályait rendeli alkalmazni.

A helyi önkormányzatok pénzellátásának kiegészítő szabályai

A 29. §-hoz

A törvény meghatározza azokat a szociális támogatási formákat, amelyekhez a helyi önkormányzatok előleget vehetnek igénybe, éven belüli elszámolási kötelezettséggel.

A (2) bekezdés nevesíti azokat a további előirányzatokat, amelyek folyósítása a helyi önkormányzatok részére - az Áht.-ban e körbe soroltakon túlmenően - a nettó finanszírozás keretében történik.

A (3) bekezdés kimondja, hogy a közoktatási feladatokat is ellátó kisebbségi, helyi kisebbségi önkormányzatok a kisebbségi fenntartói kiegészítő támogatást a helyi önkormányzatok útján vehetik igénybe. A kiegészítő támogatás elszámolási rendje is szabályozásra került.

B) A társadalombiztosítás és a központi költségvetés kapcsolata

A Kincstári Egységes Számlához kapcsolt megelőlegezési számláról igénybevett összeg rendezése

A 30-31. §-hoz

A társadalombiztosítás pénzügyi alapjaival kapcsolatos állami garanciavállalás keretében a központi költségvetés a Nyugdíjbiztosítási Alap (a továbbiakban: Ny. Alap) és az Egészségbiztosítási Alap (a továbbiakban: E. Alap) bevételeinek és kiadásainak időbeli eltéréséből fakadó átmeneti pénzügyi hiány esetén biztosítja a Kincstári Egységes Számla igénybevételét.

A hitel igénybevétele finanszírozási terv alapján történik. A tervet az Alap kezelője a kormányrendelet szerint készíti el. A terv indokolt esetben módosítható.

A felvett hitelt az Alapok a befolyt bevételeikből soron kívül törlesztik.

Az E. Alap részére a gyermekgondozási díj és a közgyógyellátás folyósításához a forrást a Magyar Államkincstár a pénzügyminiszter által jóváhagyott finanszírozási terv alapján biztosítja.

A Ny. Alap magánnyugdíj-pénztári tagdíj bevétel miatti járulékkiesés összegének megtérítése - az utolsó periódus kivételével - az előirányzat időarányos mértékéig negyedévenként Kincstári átutalás keretében történik. A törvényi feltételek szerinti éves elszámolásra és a különbözet megfizetésére december végén kerül sor.

A Ny. Alap kiadásainak támogatása jogcím-csoport előirányzat átutalása az Áht. alapján történik, ha a Ny. Alap éves tervezett bevétele kisebb a teljesítendő kiadások összegénél. A támogatás kiutalása negyedévente történik az előirányzat időarányos összegével. A tárgyév december havi utolsó bevétel beérkezése és az utolsó ellátás kifizetése után a tényleges bevételek és kiadások függvényében kerül sor a fennmaradó összeg átutalására az előirányzat mértékéig.

C) A központi költségvetés és az elkülönített állami pénzalapok kapcsolata

A 32. §-hoz

Ha az elkülönített állami pénzalapoknál finanszírozási problémák lépnének fel a bevételek és a kiadások eltérő ütemű teljesülése miatt, akkor a Magyar Államkincstárnak lehetősége van, a pénzügyminiszter egyedi engedélye alapján, az éven belül legfeljebb három hónap időtartamra kamatmentes hitelt nyújtani.

D) Európai Mezőgazdasági Orientációs és Garancia Alap Garancia Részlegtől érkező agrártámogatások megelőlegezése

A 33. §-hoz

Az Európai Unió költségvetéséből nyújtott agrártámogatásokat (közvetlen termelői és piaci támogatásokat) a közösségi szabályok értelmében a tagállamnak meg kell előlegeznie. A törvény ennek feltételeit teremti meg azáltal, hogy a Magyar Államkincstárt felhatalmazza, hogy e célból hitelt nyújtson a magyarországi kifizető ügynökség (Mezőgazdasági és Vidékfejlesztési Hivatal) részére. E hitelt kizárólag az EU által 2004-ben nyújtott agrártámogatások megelőlegezésére lehet felhasználni, ezért a törvény szerint az igénybe vett hitel nagysága a közösségi agrártámogatások 2004-re vonatkozó összegénél nem lehet nagyobb, és az MVH köteles azt a Magyar Államkincstár részére az EU által átutalt agrártámogatásokból - a beérkezést követően - soron kívül törleszteni.

A KESZ-hez kapcsolódó megelőlegezési számlákról fizetett támogatást és a központi költségvetés előirányzatából nyújtott nemzeti kiegészítést (az ún. „top up-ot”) a kedvezményezett akkor is igényelheti, ha meg nem fizetett köztartozása van. Ez utóbbi támogatás esetében azonban a kedvezményezettet csak a köztartozás megfizetése után megmaradó összeg illeti meg.

Negyedik fejezet

A központi költségvetés és az államháztartáson kívüli szervezetek kapcsolata

Az egyházak és a társadalmi önszerveződések támogatása

A 34-36. §-hoz

A humánszolgáltatást végző intézményt fenntartó - egyházi jogi személy, társadalmi szervezet, alapítvány, közalapítvány, országos kisebbségi önkormányzat, közhasznú társaság, gazdasági társaság és egyéni vállalkozó - az általa végzett közfeladathoz a központi költségvetésből normatív hozzájárulásban és támogatásban részesül. A normatívák (támogatások) mértéke - azonos jogcímeken és feltételek mellett - általában megegyezik a helyi önkormányzatok által kapott normatívákkal (támogatásokkal). Ettől eltérően a humánszolgáltatást végző gazdasági társaság és a képzésbe 2003-2004. tanévbe belépők tekintetében az egyéni vállalkozó a normatív hozzájárulásnak és támogatásnak csak 30%-ára jogosult. Az intézmény fenntartó közhasznú társaság továbbra is 100%-os normatív hozzájárulást és támogatást kap.

Az egyházi jogi személy és a kisebbségi önkormányzat a fenti hozzájárulásokon túl kiegészítő támogatásban is részesül, amely az önkormányzati saját forrást kompenzáló - országos átlag alapján számított - támogatás.

A normatív hozzájárulás és támogatás, valamint a kiegészítő támogatás igénylésének, kiutalásának és ellenőrzésének eljárásjogi szabályozására a közoktatási, valamint a szociális igazgatásról és a szociális ellátásokról szóló törvények végrehajtásáról szóló kormányrendeletekben kerül sor.

A köztestületként működő önkéntes tűzoltóságok továbbra is megkapják az átvállalt közfeladattal arányos állami támogatást.

Az SZJA meghatározott részének az adózó rendelkezése szerinti felhasználásáról szóló törvény szerint kijelölésre kerül az előirányzat felhasználásának 2004. évi célja, nevezetesen a parlagfű-mentesítés.

A pártok, valamint azok működését segítő tudományos, ismeretterjesztő, kutatási, oktatási tevékenységet végző alapítványok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik. A pártalapítványokat e törvény szerinti mértékben megillető támogatás biztosítására a Kormány kap felhatalmazást.

Itt jelenik meg a nemzeti és etnikai kisebbségi szervezetek támogatása is, melynek felhasználásáról az Országgyűlés - kijelölt bizottságainak javaslata alapján - dönt.

Ötödik fejezet

Kezességvállalás, kezesi helytállás és viszontgarancia

A 37-46. §-hoz

Az államháztartásról szóló 1992. évi XXXVIII. törvényben foglaltak alapján meghatározza a Kormány által vállalható új kezességek mértékét, amely a várható igényekre való tekintettel a kiadási főösszeg 2,5%-a. Rendelkezik továbbá a mérték túllépésének eljárásrendjéről.

Rendelkezik a nemzetközi pénzügyi szervezetektől és egyéb pénzintézetektől felvételre kerülő hitelekhez kapcsolódó - kereten kívül vállalható - kezességvállalások feltételeiről.

A Magyar Fejlesztési Bank Részvénytársaságról szóló 2001. évi XX. törvényben foglaltak alapján meghatározza az MFB forrásszerzése, harmadik fél javára vállalható garanciaügyletei és a hosszú lejáratú külföldi hitelekhez kapcsolódó ár-folyamgaranciája állományának felső határát.

A volt tanácsi kötvények beváltásából keletkezett, központi költségvetéssel szembeni fizetési kötelezettség rendezését szabályozza.

Meghatározza az Eximbank Rt. forrásszerzésének és vállalható garanciaügyleteinek, valamint a Mehib Rt. által vállalt nem piacképes kockázatok elleni biztosítások állományának összegét.

A 2004. évi garancia- és biztosítási kereteket indokolt változatlan forintösszegben jóváhagyni, illetve a forrásoldali garanciakeretet a közvetlenül és közvetetten finanszírozott kiemelt nagy ügyletek számának bővülésére és a segélyhitelezés megkezdésére alapozva emelni.

Meghatározza a Hitelgarancia Rt. által vállalható készfizető kezesség feltételeit, összegét és a központi költségvetés viszontgaranciájának mértékét. A kis- és középvállalkozások hitelezésében tapasztalható tendenciák alapján a Hitelgarancia Rt. kezességvállalási keretének szintentartását rendeli e paragrafus.

Meghatározza az Agrár-Vállalkozási Hitelgarancia Alapítvány által vállalható készfizető kezesség feltételeit, összegét és a központi költségvetés viszontgaranciájának mértékét, a vállalások felső összeghatárát.

A diákhitelezési rendszer finanszírozásához kapcsolódó kezességvállalásról rendelkezik.

A kezességvállalási díj felszámítását, mértékét és esetleges elengedését szabályozza.

Az agrárgazdasági kezességek beváltása forrásául szolgáló előirányzat kerül meghatározásra.

Hatodik fejezet

A központi költségvetés végrehajtásával kapcsolatos rendelkezések

Az Országgyűlés kizárólagos hatásköre

A 47. §-hoz

Az Országgyűlés annak biztosítására, hogy egyes kiemelten fontos feladatok a döntésének megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől -, fenntartja az előirányzatok megváltoztatásának jogát a pártok, a pártalapítványok, a nemzeti és etnikai kisebbségi szervezetek és országos kisebbségi önkormányzatok működési támogatása, valamint az egyházak támogatása tekintetében.

Rögzíti továbbá a törvény, hogy az I-VI. és VIII. fejezetek kiadási és bevételi előirányzatának főösszegei csak az Országgyűlés hatáskörében csökkenthetők az Áht. 46. §-ában rögzített veszélyhelyzet kivételével, vagy ha e fejezetek kezdeményeznek átcsoportosítást.

A központi költségvetés előirányzat-módosítási kötelezettség nélkül teljesülő kiadásai és bevételei

A 48. §-hoz

A törvény ezen paragrafusa nevesíti azon előirányzatok széles körét, amelyeknél a teljesülés előirányzat-módosítási kötelezettség nélkül is eltérhet az előirányzattól, mivel azok alakulására az előirányzat felett rendelkezni jogosultnak közvetlen ráhatása nincs. Külön szabályokat fogalmaz meg az APEH és a VPOP érdekeltségi rendszerére.

A Kormány, a pénzügyminiszter és a fejezet felügyeletét ellátó szervek vezetőinek különleges jogosítványai

A 49-50. §-hoz

A HM-nél a védelmi felülvizsgálat eredményeként szükségessé válhatnak szerkezeti változások hazánk védelmi struktúrájában, amelyek megvalósításához elengedhetetlen a tárca előirányzatainak, ezen belül a kifejezetten ilyen célú külön keret belső átcsoportosítása a Kormány engedélyével. Ezen keresztül pontos kép kapható a haderő új struktúrájának alakulásáról. Lehetőség van a kiemelt előirányzatok közötti átcsoportosításra is.

Felhatalmazó rendelkezés a Kormány számára szervezeti, szervezési intézkedésekhez szükséges feltételek zökkenőmentes megteremtésére.

A költségvetés céltartalékának átcsoportosítására hatalmazza fel a pénzügyminisztert, mely intézkedés felmérésen alapul.

Felhatalmazó rendelkezés a pénzügyminiszter számára az évközi fejezetek közötti átcsoportosításra.

Felhatalmazó rendelkezés a belügyminiszter, a gazdasági és közlekedési miniszter, a nemzeti kulturális örökség minisztere és a pénzügyminiszter számára átcsoportosítás végrehajtására.

Az Országgyűlés felhatalmazza az FVM minisztert, hogy a pénzügyminiszter egyetértésével az ágazati termelési feladatok teljesítése érdekében indokolt esetekben meghatározott előirányzatok között év közben átcsoportosítást hajtson végre. Tekintettel az EU csatlakozás intézményi feladatainak maradéktalan teljesítésére az FVM miniszter saját hatáskörben is átcsoportosításokat hajthat végre a fejezeti előirányzatok széles köréből.

A NATO felé vállalt haderőfejlesztési célkitűzések, valamint az előre nem tervezhető nemzetközi feladatok megvalósítására kellően indokolt esetben a honvédelmi miniszter a pénzügyminiszter egyetértésével átcsoportosítást hajthat végre a tárca költségvetésén belül.

Az egészségügyi, szociális és családügyi miniszter felhatalmazást kap, hogy az egészségügyi struktúra-átalakítással kapcsolatosan a fejezeten belüli előirányzatokat átcsoportosíthassa a pénzügyminiszter előzetes egyetértésével. A rendelkezés a 2003. évi, hasonló tartalmú parlamenti felhatalmazás 2004. évre vonatkozó kiterjesztése, mivel az egészségügyi struktúra átalakítása áthúzódik a következő évre - évekre. A rendelkezés lehetővé teszi az ESZCSM fejezetből az Egészségbiztosítási Alapba történő pénzeszköz átadást. A tárca költségvetésében fedezetet biztosítson azoknak a gyógyító intézményeknek nyújtandó támogatásra, melyeknek bizonyítottan takarékosabb és hatékonyabb gazdálkodás mellett, önhibájukon kívül, a működőképességüket súlyosan veszélyeztető, tartós gazdálkodási problémát okozó többletköltségei származnak a közüzemi díjak növekedéséből származó többletkiadásokból.

A költségvetés szerkezeti rendjének megfelelően jóváhagyásra kerülő, egyes előirányzatok feletti rendelkezési jog nem minden esetben esik egybe a fejezetért felelős vezető jog- és hatáskörével. A törvényhely célja a hatáskörök pontos - az általánostól eltérő - meghatározása.

A törvény a fejezeti kezelésű előirányzatok Kormány által meghatározott körére tartalmazza az éven túli kötelezettségvállalás szabályait. A legfeljebb három évre vállalható (70%-os) kötelezettség előírásával a tervezés és forráselosztás folyamatosságának irányába hat a rendelkezés. A belügyminiszter is rendelkezhet kötelezettségvállalási jogosultsággal.

A normaszöveg kiegészítése a törvényi felhatalmazás tartalmát pontosítja, az érintett forrás pontos meghatározása révén. Az Áfa-kompenzációként jelölt törvényi sor törlésének alapja az a megfontolás, amely szerint az egyes jogszabályi változásokkal összefüggésben a forgalmi adó kompenzációnál komplexebb támogatás növelés valósítható meg a kulturális célfeladatok törvényi sorról. A Nemzeti Kulturális Örökség Minisztériuma XXIII. fejezet 10/1/11 Kulturális tevékenység felhalmozási kiadásain belül a táblázat szerinti jogcímek létrehozását a feladatok törvényi szintű elhatárolásának indokoltsága alapozza meg.

Ugyanezen fejezeten belül az Egyéb beruházási célok 10/1/13 címszámának változását 10/1/14 címszámra az indokolja, hogy a 10/1/13 címszámon korábban már más beruházási feladat nevesítésre került. A 10/2/34 új törvényi sor létrehozásával egy új, fontos, egyedi kulturális kezdeményezés számára teremthető meg a finanszírozás lehetősége. A 10/2/7 és 10/2/8 törvényi sorok megjelölése módosítása során a törvény figyelemmel van az ezen társaságokra vonatkozó alapvető jogi szabályozás természetére, biztosítva ezzel a támogatástól különböző alapítói vagyonjuttatás lehetőségét.

A Belügyminisztérium Fejezeti kezelésű előirányzatai között több olyan előirányzat szerepel, amelyek a Kormány programjában meghirdetett lakáscélok megvalósítását szolgáló pályázati rendszerek támogatásának forrásául szolgál. A célok teljesítése érdekében szükséges, hogy a rendelkezésre álló költségvetési források teljes egészében és minél hatékonyabban kerüljenek felhasználásra . Ennek érdekében indokolt, hogy a belügyminiszter felhatalmazást kapjon arra, hogy ezek a forrásokat szükség esetén egymás között átcsoportosítsa.

A Sármelléki Repülőtér fejlesztése a törvény 1. számú mellékletében nem jelenik meg külön nevesített előirányzatként. A feladat kiemelt jelentősége miatt azonban meg kell teremteni annak lehetőségét, hogy a gazdasági és közlekedési miniszter a törvényben kapott felhatalmazás alapján átcsoportosítás útján biztosíthassa az ehhez szükséges forrásokat.

A parlagfű elleni hatékony védekezés támogatására létrehozott előirányzat az FVM fejezetben került megtervezésre, a feladatot azonban részben közmunka keretében hajtják végre. Ezért szükséges a támogatás év közben történő átcsoportosítása.

Hetedik fejezet

A költségvetéssel kapcsolatos vegyes és átmeneti rendelkezések

Az 51-65. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 24. § (2) bekezdése szerint a járulékfizetési felső határ naptári napi összegét évente a Magyar Köztársaság költségvetéséről szóló törvény állapítja meg. A jogszabály a törvényi előírást teljesíti.

A társadalombiztosítás nyugellátásról szóló 1997. évi LXXXI. törvény 62. §-a határozza meg a nyugdíjemelés kiszámításánál alkalmazott módszert. E paragrafus rendelkezik arról, hogy milyen nettó átlagkereset és fogyasztói árnövekedést kell figyelembe venni a 2004. évi emelésnél.

A köztisztviselők jogállásáról szóló - módosított - 1992. évi XXIII. törvény 43. §-ának (1) bekezdése szerint a köztisztviselői illetményalap mértékét a mindenkori költségvetési törvény határozza meg.

Az államháztartásról szóló törvény értelmében (93. §) az eredeti rendszeres személyi juttatás előirányzatának 50%-a használható fel jutalomra intézményi szinten. E korlát alól a költségvetési törvényben lehet felmentést adni. A bevételek beszedésében közreműködők érdekeltségének ösztönzése indokolja, hogy az APEH, a VPOP, a Pénzügyi Szervezetek Állami Felügyelete, valamint a (fő)polgármesteri és megyei önkormányzati hivatalok kizárólag adó- vagy illetékügyi feladatokat ellátó köztisztviselői mentesüljenek e szabály alól.

A közalkalmazottak jogállásáról szóló - módosított - 1992. évi XXXIII. törvény 69. §-ában foglaltak szerint a közalkalmazott az e törvényben megállapított feltételek mellett illetménypótlékra jogosult, melynek számítási alapját a költségvetési törvény határozza meg.

A bírák jogállásáról és javadalmazásáról szóló 1997. évi LXVII. törvény 103. §-ának (2) bekezdése szerint a legalacsonyabb bírói alapilletmény - 1. fizetési fokozat mértékét, valamint az ügyészségi szolgálati viszonyról és az ügyészségi adatkezelésről szóló 1994. évi LXXX. törvény 46/D. §-ának (2) bekezdése szerint a legalacsonyabb ügyészi alapilletmény mértékét a mindenkori költségvetési törvény határozza meg. Az illetményalap 2004. évben nem változik a 2003. évben július 1-jétől és november 1-jétől végrehajtott 25-25%-os emelkedés következtében. Meghatározza a törvény továbbá a jogi segítségnyújtásról szóló törvény alapján a jogi segítői, az ügyvédekről szóló törvény alapján a kirendelt ügyvédi óradíj mértékét.

(1) A gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) 20. § (8) bekezdése szerint az emelt összegű rendszeres támogatás összegét az Országgyűlés a költségvetési törvényben állapítja meg.

(2)-(3) A Gyvt. 66/F. § (2) bekezdése, illetve 66/L. § (1) bekezdése alapján a nevelőszülői, illetve a hivatásos nevelőszülői díj legalacsonyabb összegét a mindenkori éves költségvetési törvény határozza meg.

A gyermekgondozási díj 2004. évre vonatkozó havi maximális összegének a megállapítása.

A fogvatartottak foglalkoztatását - törvényi előírás szerint - biztosító büntetés-végrehajtási gazdálkodó szervezeteknél a különleges munkaerő foglalkoztatása során a polgári életben jelentkezőktől lényegesen eltérő, sajátos (biztonsági, őrzési, betanítási, anyagfelhasználási, javítási, karbantartási stb.), jelentős összegű többletköltségek merülnek fel. Ezek a gazdálkodás eredményéből nem fedezhetők, a gazdálkodó szervezetek fokozott támogatását igénylik.

Ez a paragrafus a közoktatásról szóló 1993. évi LXXIX. törvényben meghatározott, kiemelt munkavégzésért járó kereset-kiegészítés számítási alapját határozza meg.

A felnőttképzéshez nyújtható normatív támogatás 2004. évi összegének meghatározása. A felnőttképzés létszámkeretének meghatározását a szakmai törvényből a költségvetési törvénybe indokolt áthelyezni.

A paragrafus rendelkezik a kárpótlási jegyek alapján folyósított életjáradék, a 2004. március 1-je után megállapított életjáradék, a Párizsi Békeszerződésről szóló törvény alapján megállapított életjáradék, valamint a termőföld állam által életjáradék ellenében történő megvásárlásáról szóló 255/2002. (XII. 13.) Korm. rendelet 8. § (3) bekezdése szerint folyósított életjáradék-összeg emelésének módjáról.

A rádiózásról és televíziózásról szóló 1996. évi I. törvény 75. §-ának (1) bekezdése szerint az állam műsorterjesztési költségeiknek megfelelő támogatásban részesíti a közszolgálati média-részvénytársaságokat. A támogatást a számlákhoz igazítva közvetlenül az Antenna Hungária Rt.-nek kell folyósítani. Az előirányzat előrejelzésen alapul, a beérkező számlákat fizetni kell, így az előirányzat előirányzat-módosítási kötelezettség nélkül túlteljesíthető.

A Paksi Atomerőműnek a Központi Nukleáris Pénzügyi Alapba történő befizetési kötelezettségét állapítja meg a törvény.

2004. évtől a hátrányos helyzetű megyék felzárkóztatását célzó, a tárca-előirányzatok elkülönítésén alapuló támogatási konstrukció megszűnik. A leghátrányosabb helyzetű kistérségek fejlesztésének felgyorsítására, új induló fejlesztések támogatására a Miniszterelnökség fejezetben lévő terület- és régiófejlesztési célelőirányzat szolgál.

A 2004. évet megelőzően az elmaradott megyék támogatására kötött megállapodásokban a tárcák által vállalt kötelezettségek teljesítéséről az érintett miniszterek gondoskodnak.

A § (3) bekezdése a fejlesztési támogatások átfogó korszerűsítése, decentralizálása érdekében felhatalmazást tartalmaz a Kormány részére. Tartalma, hogy a jelenleg tárcahatáskörben lévő területfejlesztési előirányzatok felhasználásában a regionális fejlesztési tanácsok döntési hatásköre jelentősen növekedhessen.

A (4) és (5) bekezdés felsorolja a Regionális Fejlesztési Tanácsok tényleges területfejlesztési státuszát megalapozó decentralizált pénzforrásokat, a pénzeszközök mértékét, illetve azok felhasználási módját.

Az Földművelésügyi és Vidékfejlesztési Minisztérium fejezetbe a vállalkozások rendelkezésére álló központi költségvetési előirányzatok fejlesztési és folyó termelés finanszírozását szolgáló támogatásai az újonnan meghirdetésre kerülő támogatási jogcímek mellett fedezetet nyújtanak a korábbi évekről áthúzódó kötelezettségvállalások teljesítésére is.

Harmadik rész

Az elkülönített állami pénzalapok költségvetésével kapcsolatos rendelkezések

A 66-67. §-hoz

Az elkülönített állami pénzalapokról szóló jelen rendelkezések az Áht. szabályozását egészítik ki egyrészt azzal, hogy az Országgyűlés által jóváhagyott egyenlegtől való eltérést tiltják, megnevezik a Munkaerő-piaci Alap előirányzat-módosítás nélkül túlléphető előirányzatait, továbbá meghatározzák az átcsoportosítás jogi hátterét, valamint előírják a Munkaerő-piaci Alap központi költségvetésbe irányuló befizetéseinek összegét.

A Bérgarancia Alapról szóló 1994. évi LXVI. törvény alapján a gazdálkodó szervezetnek a munkavállalóval szemben fennálló, kiegyenlíthetetlen bértartozása megelőlegezhető a Munkaerő-piaci Alap bérgarancia-alaprészéből. Abban az esetben, ha a felszámoló által benyújtott támogatási igény a jogszabálynak megfelel, a támogatás nyújtására vonatkozóan mérlegelési jogkört nem lehet alkalmazni. Az erre a célra szolgáló kiadási előirányzatnak az év vége előtti felhasználása esetén nem biztosítható a törvényi kötelezettség végrehajtása.

E rendelkezés szabályozza a Munkaerő-piaci Alapon belül az aktív és passzív eszközök felhasználásának részleteit az Alap likviditási helyzetére is figyelemmel. E § tartalmazza a Munkaerő-piaci Alap és a központi költségvetés közötti elszámolás szabályait.

Negyedik rész

A társadalombiztosítás pénzügyi alapjainak 2004. évi költségvetése

Első fejezet

A társadalombiztosítás pénzügyi alapjai kiadásainak és bevételeinek főösszege, a hiány mértéke és finanszírozásának módja

A 68. §-hoz

E törvény 12. számú melléklete a társadalombiztosítási alrendszer főösszegeit, egyenlegét, főbb kiadásait és bevételeit tartalmazza.

A társadalombiztosítási alrendszer alaponkénti tárgyévi hiányának rendezésére a 2004. évi költségvetés végrehajtásáról szóló törvényben kerül sor.

Második fejezet

A nyugdíjbiztosítási alap költségvetése

A 69. §-hoz

A törvény 10. számú melléklete a Ny. Alap főösszegeit, egyenlegét, a kiadások és bevételek címek, alcímek, jogcímcsoportok, jogcímek, előirányzat-csoportok és kiemelt előirányzatok szerinti bontását tartalmazza.

Harmadik fejezet

Az egészségbiztosítási alap költségvetése

A 70. §-hoz

A törvény 11. számú melléklete az E. Alap főösszegeit, egyenlegét, a kiadások és bevételek címek, jogcímcsoportok, jogcímek, előirányzat-csoportok és kiemelt előirányzatok szerinti bontását tartalmazza.

Negyedik fejezet

A társadalombiztosítás pénzügyi alapjai költségvetésének végrehajtásával, az egyes előirányzatok megállapításával, teljesítésével, illetőleg felhasználásával kapcsolatos rendelkezések

Előirányzat-módosítási kötelezettség nélkül teljesülő kiadások

A 71. §-hoz

E szakasz nevesíti a Ny. Alap és az E. Alap azon kiadási előirányzatait, melyek esetében a teljesülés külön szabályozott módosítás nélkül is eltérhet az előirányzattól. E szerint a kiadások közül túlléphetők a nyugellátások, a táppénz, a terhességi-gyermekágyi segély és a gyermekgondozási díj, a kártérítési és baleseti járadék, a gyógyfürdő szolgáltatás, az anyatejellátás, az utazási költségtérítés, a nemzetközi egyezményekből eredő és külföldön történő ellátások kiadásai, az egyéb kiadások, a vagyongazdálkodás és az illetménygazdálkodás elkülönített előirányzata kiadási előirányzatok.

Az egészségügyi, szociális és családügyi miniszter és a pénzügyminiszter különleges jogosítványai

A 72. §-hoz

Az (1) bekezdés felhatalmazást ad az egészségügyi, szociális és családügyi miniszter részére, hogy a gyógyító-megelőző ellátás, valamint a gyógyszertámogatás jogcím-csoporton belül a jogcímek kiadási előirányzatai között a pénzügyminiszter, illetve a kormány egyetértésével év közben átcsoportosításokat hajtson végre és a gyógyító-megelőző ellátás jogcímei együttes kezeléséről, döntsön.

A (2) bekezdésben a járóbeteg gyógyszerfelhasználás szempontjából alapvető fontosságú a háziorvosok tevékenysége. Az OEP az orvosszakma bevonásával megkezdte az orvosok gyógyszerfelírási szokásairól szóló tájékoztatók rendszeres megküldését, azzal a céllal, hogy elősegítse racionális tevékenységüket. A rendelkezés célja annak lehetővé tétele, hogy a gyógyszertámogatás kiadásai előirányzat megtakarítása 30%-ának megfelelő összeg a kulcsszerepet játszó orvosok részére rendelkezésre álljon.

A racionális gyógyszerfelírásra ösztönző rendszer részletes szabályait a Kormány rendeletben határozza meg.

A (3) bekezdésben felhatalmazást kap az egészségügyi, szociális és családügyi miniszter, hogy a Ny. Alapnál és az E. Alapnál a világbanki kölcsönnel összefüggő tőketörlesztés és kamatkiadás előirányzatot meghaladó többlete esetén a megfelelő előirányzatokat a saját bevételi többlet terhére megemelje, illetve az ezen felüli teljesítés meghaladhatja az előirányzatot.

A (4) bekezdésben az egészségügyi, szociális és családügyi miniszter felhatalmazást kap, hogy az évközi nyugellátás emelése végrehajtásával összefüggésben a Ny. Alap Központi hivatali szerv és igazgatási szervek személyi juttatások, munkaadókat terhelő járulékok és a dologi kiadások előirányzata túlteljesülését tételes elszámolás alapján engedélyezze.

A (5)-(6) bekezdés felhatalmazást ad az egészségügyi, szociális és családügyi miniszter részére, egyrészt a társadalombiztosítási költségvetési szerveknél megvalósuló létszámcsökkenésekkel összefüggő egyszeri kifizetésekkel kapcsolatos, másrészt a Ny. Alapból és az E. Alap pénzbeni ellátásaiból folyósított méltányossági ellátások kifizetésére fordítható keretösszegek közötti, Alapon belüli évközi átcsoportosításra.

A társadalombiztosítás pénzügyi alapjai költségvetése egyes előirányzatainak felhasználásával kapcsolatos rendelkezések

A 73-81. §-hoz

A paragrafus rendelkezik az E. Alap zárt ellátási kiadási előirányzatai felhasználása időarányos mértékhez viszonyított túllépésének évközi engedélyezési szabályairól.

A szakasz meghatározza a gyógyító-megelőző ellátás jogcím-csoport tartalmát.

A törvény felhatalmazza az Országos Egészségbiztosítási Pénztárat (a továbbiakban: OEP), hogy a 13. havi illetmény kifizetése érdekében az Egészségbiztosítási Alapból finanszírozott egészségügyi szolgáltatók részére a tárgyév január hónapjában előleget folyósítson. Az előleget az OEP 11 havi egyenlő részletben vonja le a finanszírozás összegéből tárgyév február hónaptól kezdődően.

Az új Intervenciós célelőirányzat célja, hogy pénzügyi támogatást nyújtson azoknak a gyógyító intézményeknek, melyeknek bizonyítottan takarékosabb és hatékonyabb gazdálkodás mellett, önhibájukon kívül, a működőképességüket súlyosan veszélyeztető, tartós gazdálkodási problémát okozó többletköltségei származnak a közüzemi díjak növekedéséből származó többletkiadásokból.

A támogatás fedezetét elsősorban a Kormány komplex konszolidációs és reorganizációs programjának keretében visszatérítendő támogatásban részesült egészségügyi intézmények által 2004-ben az Egészségügyi, Szociális és Családügyi Minisztérium fejezetébe befizetendő - év közben az Egészségbiztosítási Alap részére az Intervenciós célelőirányzat fedezete jogcímre átadandó - törlesztőrészletek, valamint az Egészségbiztosítási Alap bevételei közül a jogalap nélkül kiutalt pénzbeni és természetbeni ellátások visszafizetésére szolgáló előirányzat többletbevételei jelentik.

Az OEP a gyógyszertárak részére a lakosság biztonságos gyógyszerellátásának érdekében a tárgyévben egy alkalommal kamatmentes, visszatérítendő finanszírozási előleget nyújthat. A (1) bekezdés alapján az előleg folyósítására a gyógyszertámogatási kiadások jogcím előirányzatából összesen 8000,0 millió forint fordítható.

A (2) bekezdés értelmében az Egészségbiztosítási Alap gyógyászati segédeszköz-támogatás és gyógyfürdő szolgáltatás előirányzatai tartalmazzák a vénykezelési díj fedezetét is.

A (3) bekezdés szerint az E. Alap gyógyászati segédeszköz-támogatás előirányzata tartalmazza az OEP által a járóbeteg-szakellátás részére beszerzett gyógyászati segédeszközök kiadásait is.

2003-ban Magyarország lakosságának már 10%-a, közel egy millió állampolgár részesül egészségügyi ellátásban az irányított betegellátás rendszerében. Lényege, hogy a rendszerbe tartozó lakosság számára biztosítási alapon finanszírozott szolgáltatásokat és annak költségeit egy erre a célra alakult és az OEP-pel szerződött szervezet (ellátásszervező) folyamatosan figyelemmel kíséri, igénybevételüket szakmai eszközökkel szabályozza és a lehető leghatékonyabb irányba tereli.

Az irányított betegellátási rendszer eredményességének javítása érdekében szükséges, hogy a szervezővel megállapodást kötött egészségügyi szolgáltatók által, az érintett lakosok részére nyújtott ellátásról a szervezők a teljesítmény jelentés OEP felé történő megküldése előtt tudomást szerezzenek. Ez elengedhetetlen feltétele a szervezők betegút-elemzésének, valamint az indokolatlan párhuzamosságok és a téves elszámolások kiszűrésének. Ehhez az szükséges, hogy az egészségügyi szolgáltatók teljesítmény elszámolásukat a szervezőn keresztül nyújthassák be az OEP-hez. A felek által vitatott elszámolás esetén az OEP-nél kezdeményezett egyeztető eljárás keretében lehetőség nyílik a felek közti megállapodásra, ha ez nem jön létre - a teljesítmény elszámolás ellenőrzését követően - az OEP főigazgatója dönt a vitatott elszámolás kifizetéséről. Figyelemmel arra, hogy az egészségügyi szolgáltatókkal kötött finanszírozási szerződés alapján az OEP-et kötelezettség terheli a biztosítottak részére ténylegesen nyújtott ellátások után járó finanszírozási díj folyósítására, megegyezés hiánya esetére szükséges a döntés OEP főigazgatói hatáskörbe utalása.

A szervező számára az OEP ún. elvi folyószámlát vezet, amelynek bevételi oldalán a teljeskörű egészségügyi ellátás korcsoportos fejkvóta szerint, férfi-nő bontásban finanszírozási előirányzatonként kerül meghatározásra, figyelembe véve a finanszírozás évszakos ingadozásait is. Az elvi folyószámla kiadási oldalán szerepel a modellben résztvevő TAJ számok által az ország bármely egészségügyi szolgáltatójánál igénybe vett ellátások és támogatások OEP által finanszírozott összege. A modellben résztvevők abban érdekeltek, hogy az elvi folyószámla- bevétel nagyobb összeget képviseljen a tényleges kiadásnál, mert a különbözetet az OEP elszámolja és kifizeti számukra. (20% közös kockázati alapot képeznek azáltal, hogy az elvi folyószámla „megtakarításának” csak 80%-a kerül elszámolásra).

A szervezők részére célszerű törvényi lehetőséget biztosítani arra, hogy magasabb minőségű ellátásra, vagy a rendszer céljainak megvalósítását hatékonyabban elősegítő ellátásokra nem finanszírozott egészségügyi szolgáltatókkal is megállapodást köthessenek egyes szolgáltatások nyújtására. Ilyen lehet például a házi szakápolás, hospice-ellátás. Az elvi folyószámla negatív egyenlegének elkerülése érdekében szükséges, hogy az OEP ismerje ezeket a szerződéseket, illetve az ezek alapján nyújtott ellátásokért kifizetett díjat.

A szervezők a rendszerhez önként csatlakozott háziorvosokkal kötött szerződéseken keresztül vonják be a biztosítottakat. A környezetükben működő egészségügyi szolgáltatókkal pedig együttműködési megállapodást kötnek a szolgáltatások teljeskörű biztosítására. Az ellátásszervezők munkájuk támogatására, a szerződéskötéstől számított egy évig szervezési díjat, míg folyamatosan egészségmegőrző és egészségmegelőző, valamint egészségfejlesztési tevékenységük kiadásainak fedezetére ún. prevenciós díjat kapnak. Összege: 500-500 Ft/fő/év. A prevenciós díj fejében az ellátásszervező többletszolgáltatást nyújt, melynek hozadéka (egészségnyereség, korai betegség-felismerésből eredő költségcsökkentés) hosszú távon csak nehezen számszerűsíthető, bár előzetes vizsgálatok szerint a megtakarítás akár többszöröse is lehet a kiadásnak. Az un. szervezői díjból az egyes ellátásszervezők olyan oktatási, informatikai, betegút- követési, minőségbiztosítási és controlling rendszert építettek és építenek folyamatosan ki a biztosítottak teljes körű egészségügyi ellátásának monitorozására, melyre eddig még nem volt a magyar egészségügyben.

A szervezői díj csökkentett összegének (200 Ft/fő/év) egy éven túl történő folyósítása a szervezőket ösztönzi olyan modell-menedzsment működtetésére, amely a szervezési és betegirányítási tevékenységet koordinálja az ellátás minőségének javulása, hatásossága, a párhuzamos ellátások megszüntetése érdekében.

Az érintett lakosok számának növelését indokolja az a tény, hogy a korábbi évek elemzései alapján az egy szervezőhöz tartozó optimális létszám 100-300 ezer között van. A modellkörbe bevont, érintett lakosok száma egyes szervezőknél 50-80 ezer fő között mozog, míg vannak olyan szervezők, amelyeknél az érintett lakosságszám meghaladja a 100, illetve 200 ezret is.

A lakosságszám limitálásával - a kis létszámú szervezők jutnak előnyhöz azzal, hogy legkevesebb 75 ezer főre növeljék létszámukat, de a növekedéssel elérhető lakosságszámuk nem haladhatja meg a 100 ezer főt -, a jelenlegi szervezők kockázatviselői köre egyenletesebb és az optimális létszámhoz közelítő lakosságszámot prezentálhat.

Az érintett lakosok számának összesen 2 millió főre történő továbbfejlesztésével az irányított betegellátási modellkísérlet - megtartva a korábbi évek fejlesztési ütemét - felölelné az ország lakosságának 20%-át. A létszámbővítés új szervezők befogadására adna lehetőséget, amely nyílt pályázat útján történne. A pályázott lakosságszám 700 ezer főre terjedne ki. A pályázat feltételeit és a pályáztatási prioritásokat a Kormány rendeletben állapítja meg.

Az (1) bekezdés a méltányossági alapon megállapításra kerülő nyugellátás és a méltányossági alapon megállapításra kerülő nyugdíjemelés keretösszegét határozza meg.

A (2) bekezdés meghatározza azokat a keretösszegeket, amelyeken belül a kötelező egészségbiztosításról szóló 1997. évi LXXXIII. törvény 26. §-a és 50. §-a alapján az OEP főigazgatója különös méltánylást érdemlő körülmények esetén méltányossági ellátást engedélyezhet. Meghatározott keretösszegig engedélyezhető a táppénz, terhességi-gyermekágyi segély, gyermekgondozási díj, gyógyító-megelőző ellátás, gyógyszertámogatás és gyógyászati segédeszköz-támogatás előirányzatok terhére méltányossági kifizetés.

A törvény értelmében a Ny. Alap dologi kiadása túlléphető a világbanki informatikai fejlesztés bankgarancia beváltásával összefüggő kötelezettség összegével.

A szakasz az Ny. Alap és az E. Alap világbanki kölcsönnel összefüggő tőketörlesztésre és kamatkiadásra szánt előirányzatait határozza meg.

A törvény értelmében az E. Alap 2004-ben 50,0 millió forinttal támogatja a Fogyatékos Gyermekek, Tanulók Felzárkóztatásáért Országos Közalapítványt.

Ötödik rész

A költségvetés előirányzatainak megalapozását szolgáló rendelkezések és törvénymódosítások

A pártok működéséről és gazdálkodásáról szóló 1989. évi XXXIII. törvény módosítása

A 82. §-hoz

Az „Üvegzseb” törvényből eredő módosítás. A rendelkezés a hatályos szabályozás szerint is a Magyar Közlönyben kötelezően közzéteendő beszámoló közzétételi helyét bővíti a saját honlappal (amennyiben a párt azzal rendelkezik).

A köztisztviselők jogállásáról szóló 1992. évi XXIII. törvény módosítása

A 83. §-hoz

A köztisztviselőket foglalkoztató központi költségvetési szerveknél az Országgyűlés és a Kormány mellett a fejezet felügyeletét ellátó szerv vezetője is végrehajthat létszámcsökkentést; a felsőfokú iskolai végzettségű köztisztviselői létszám 15%-ának adományozható szakmai (fő)tanácsadói cím a jelenlegi 10% helyett; a köztisztviselőkhöz hasonlóan a főtisztviselők esetében is élni lehet a +20%-os alapilletménytől való eltérítéssel teljesítményértékelés alapján.

A Ktv 49/I. § (7) bekezdése helyébe új bekezdés lép, így gyorsabbá és biztosabbá válik a köztisztviselő közszolgálati jogviszonyának a törvény e paragrafusának (6) bekezdésében felsorolt megszűnésének eseteiben a kölcsönt nyújtó hitelintézet értesítése, ugyanis a munkáltató tájékoztatja hitelintézetet.

Az új (8)-(9) bekezdés az egyszeri kezességvállalási díjról történő értesítésnek és a díj megfizetésének (beszedésének) folyamatát írja le. Az adósnak a törvény méltányosan 30 napot biztosít a kezességvállalási díj megfizetésére. Ha az adós ennek a kötelezettségének a rendelkezésére álló időtartamon belül nem tesz eleget, úgy a hitelintézet értesíti az illetékes APEH-et a (11) bekezdésben foglalt beszedés céljából.

A (11) bekezdés egyértelműsíti, hogy, mind a beváltott kezesség, mind a meg nem fizetett egyszeri kezességvállalási díj a Magyar Állammal szembeni köztartozásnak minősül. E köztartozásokat nevesítetten az APEH-nak kell beszednie.

A közalkalmazottak jogállásáról szóló 1992. évi XXXIII. törvény módosítása

A 84. §-hoz

A közalkalmazottak jogállásáról szóló törvény módosítását az indokolja, hogy a törvény jelenleg igen szűk mozgásteret ad a munkaerővel való hatékony gazdálkodásnak, a határozatlan idejű alkalmazás szinte teljeskörűsége a racionalizálás gátja. A törvény arra irányul, hogy az ágazati törvények meghatározzák, mely esetekben, feltételekkel létesíthető határozott időre jogviszony.

Az államháztartásról szóló 1992. évi XXXVIII. törvény módosítása

A 85. §-hoz

(1) A módosítást az MNB és a központi költségvetés közötti elszámolásoknak az EU előírásokhoz való igazodása indokolja. Az MNB kamatjellegű bevételei is finanszírozási tételnek minősülnek az EU módszertana szerint.

(2) A vámbiztosíték számla 2004-től nem képez kivételt, a többi letéti számlához hasonlóan működik.

(3) Az éven túli kötelezettségvállalás lehetőségét korlátozza az eddigi rendelkezés kibővítése azzal, hogy a Kormány által egyedileg jóváhagyott fejlesztési programok esetén a kötelezettségvállalás csak a Kormány által meghatározott feltételek szerint történhet.

(4) Az Áht-ban a központi költségvetésből több éven át finanszírozandó beszerzésekre indokolt olyan szabályok kimondása, melyek már a közbeszerzési eljárások megindításakor valószínűsítik az ellenszolgáltatás fedezetének meglétét. Ilyen az ajánlatkérő vagy az adott fejlesztés, beruházás számára jóváhagyott előirányzat, az Országgyűlésnek a fejezeti főösszegekről szóló előzetes határozata a költségvetési törvényjavaslat megtárgyalásakor.

Ezek hiányában a Kormány előzetes engedélyét kell kérni az eljárás megindításához. Mindezen szabályok a közbeszerzési törvény szerinti mindenkori nemzeti értékhatár kétszerese felett érvényesülnek, mert az Áht. 12/A. § (2) bekezdése szerinti szabályok a tárgyéven túli fizetési kötelezettségek vállalásának keretszabályait már tartalmazzák, és előírják az államháztartási szervezeteknek a finanszírozhatóság meglétének vizsgálatát a szerződéseik megkötésénél vagy egyéb fizetési kötelezettségek vállalásánál.

(5) Az MNB által eddig végzett, a külföldi követelésekkel kapcsolatos feladatoknak a Kincstárhoz kerülése miatt szükséges a Kincstár feladatainak kibővítése, melynek jogszabályi hátterét teremti meg a módosítás.

(6)-(8) A Magyar Államkincstár az Európai Unió Strukturális Alapjainak támogatásai tekintetében kulcsszerepet játszik. A támogatások lebonyolításában 2004-től a Kincstár számos új feladatot lát el, melyekről a Strukturális Alapok támogatásainak fogadásáért felelős ún. Irányító Hatóságokkal megállapodást köt.

A rendelkezés megteremti annak lehetőségét, hogy a Kincstár - más közreműködő szervezethez hasonlóan - a Strukturális Alapokhoz kapcsolódó feladatait térítés ellenében végezhesse, így a potenciális forráshiány ne veszélyeztesse az uniós támogatások fogadását.

(9) A lakásépítés munkáltatói támogatása számlának és a devizaszámlának Kincstáron kívüli számlavezetésére ad lehetőséget a törvény.

(10) Az előirányzat-módosítás, - átcsoportosítás rendjének újraszabályozásával a költségvetési szerveknél az eddigihez képest lényegesen kibővül a gazdálkodási mozgástér azáltal, hogy a fejezet felügyeletét ellátó szerv hatásköréből saját hatáskörükbe kerül az előirányzat-átcsoportosítási jogok döntő hányada. Korlátozás marad, hogy az átcsoportosítás a személyi juttatások növelésére és a felújítások csökkentésére (más szabály alapján emellett a központi beruházásokra) nem irányulhat.

A fejezeti kezelésű előirányzatok egyes jogcímein megtervezett előirányzatokon belül a kiemelt előirányzatok közötti - fejezeti hatáskörű - átcsoportosítási lehetőség általában is fennáll. A személyi juttatások előirányzatának növeléséhez a jövőben csak akkor kell a pénzügyminiszter egyetértése, ha a fejezeti kezelésű előirányzatokon megtervezett személyi juttatások összesített előirányzatán belül nincs mód az átcsoportosításra.

(11) Hivatkozás miatti pontosítás

(12) Ezzel a kiegészítéssel konkrét törvényi szabályozást nyer a pénzügyminiszternek a 140/2002. (IV. 28.) Korm. rendelet 2. § (7) bek. 10. § (1) bekezdés b) pontja és (3) bekezdése szerinti jogosultsága, és szükségtelenné válik a ténylegesen a hiány finanszírozását célzó külföldi pénzforrásforrások igénybevételekor esetileg szükséges kormány-felhatalmazás.

(13) Hivatkozás miatti pontosítás

(14) A helyi önkormányzatok jövedelemkülönbség-mérséklési támogatásának 2004. évi szabályozása a közvetetten számított adóerő-képesség helyett az önkormányzatok által kimutatott adóerő-képességre épül. Az új bekezdés e támogatásra is kiterjeszti a feladatmutatók alapján járó normatív hozzájárulások igénylési és elszámolási szabályait, valamint az év végi elszámolásnak a Kincstár Területi Igazgatóságai részéről történő felülvizsgálatát.

(15) Az Áht. 24. §-ának módosítása miatt szükséges a § hivatkozásainak pontosítása.

(16) Fejezeti hatáskörből a költségvetési szervhez kerül a jóváhagyott bevételi előirányzaton felüli többletbevétel esetén az előirányzat - kormányrendelet szerinti módon történő - felemelésének joga. Indokolt esetben a fejezet felügyeletét ellátó szerv e jogosítványt megvonhatja intézményétől.

(17) A bekezdés kiegészül azzal, hogy a Nemzetközi Fejlesztési Együttműködés előirányzat-maradványának felhasználására is a nemzetközi szerződés szabályai az irányadók.

(18) A tárgyévben (vagy az azt megelőző években) történt kötelezettségvállalás december 31-i állománya az előirányzat-maradvány felülvizsgálat időszakára módosulhat. Tekintettel arra, hogy az államháztartásról szóló 1992 . évi XXXVIII. törvény értelmében a fejezeti kezelésű előirányzatok maradványa is csak az eredetileg jóváhagyott célra használható fel, indokolt felhatalmazást adni a Kormánynak arra, hogy a felszabaduló maradványokat eltérő célra átcsoportosítsa. Az Országgyűlés a 2001. és a 2002. évi előirányzat-maradványokra vonatkozóan is megadta a felhatalmazást a Kormánynak az átcsoportosításra.

(19) A korábbi rendelkezés szerint a központi és a társadalombiztosítási költségvetési szervnek társadalmi szervezet támogatásához a Kormány engedélyét kellett kérni, ha a szervezet támogatása nem szerepelt nevesítetten a költségvetési törvényben. Az új szabály értelmében nem szükséges a Kormány engedélye, ha a támogatás nem haladja meg a Kormány rendeletében meghatározott mértéket; és társadalmi szervezet részére nem a bekezdésben meghatározott körbe tartozó fejezeti kezelésű előirányzatból kívánnak támogatást nyújtani.

(20) A rendelkezés által hivatkozott (3) bekezdés a gazdálkodó szervezetek legfőbb szervének vezetőjére utal, azonban a legfőbb szervnek (közgyűlés, taggyűlés) nincs vezetője, valamint ezeket a feladatokat természetes személyek tudják ellátni.

Egyszemélyes társaság esetében a tulajdonos, az alapító gyakorolja a közgyűlés jogait, így erre az esetre nem kell külön rendelkezni a törvény szövegében.

A nem 100%-os állami tulajdonban levő gazdálkodó szervezetek esetén célszerű a testület által kijelölt személyhez telepíteni a törvény által meghatározott feladatokat.

(21) Pontosítás. A költségvetési szerveknek a kialakult szabályozás és gyakorlat szerint a vállalkozási tevékenységükből származó eredményük a társasági adó általános mértékével megegyező százalékát kell befizetniük a központi költségvetésbe. A módosítás százalékos mérték helyett ezt az elvet írja elő.

(22) A módosítás arra irányul, hogy külön (ágazati) törvényekben fogalmazódjanak meg a központi költségvetési szerv vezetőjével szembeni azon elvárások, amelyek az Áht. 97. §-ában foglalt feladatok teljesítésére, vezetésre, gazdálkodásra is alkalmas vezetők kiválasztására késztetnek. További új szabály, hogy a központi költségvetési szerv pénzügyi-szakmai tevékenységét, valamint a fejezeti kezelésű előirányzatok felhasználásának döntés-előkészítésért felelős testület segítheti. Ezt külön jogszabályban kell előírni, a testület és tagjai jogainak és kötelezettségeinek meghatározásával.

(23) Arról rendelkezik, hogy a költségvetési szerv pénzeszközeit milyen számlákon tarthatja.

(24) A törvény pontosítja, egyben szűkíti a versenyeztetési kötelezettség alóli mentesülés eseteit összhangban a kormányprogrammal, a nyilvánosságot és átláthatóságot biztosító versenyeztetési szabályok minél teljesebb körben való érvényesülése érdekében.

(25) A munkavállalónak ingyenesen vagy kedvezményesen tulajdonába adható a számítástechnikai eszköz és a hozzá kapcsolódó szoftver a munkáltató és a munkavállaló közti szerződés alapján.

(26) A változtatások pontosabban fogalmazzák meg és bővítik a Kincstár külföldi követelések kezelésével kapcsolatos feladatkörét, összhangban a 18/B. § (1) c) pontjában tett módosítással.

A Kincstár részére történő feladatátadásra tekintettel, az eredeti (8) bekezdés, amely a külföldi követelések kezelésével, értékesítésével és nyilvántartásával kapcsolatos MNB feladatokat rögzítette, törlésre került.

(27) Annak érdekében, hogy az értékesítési módok összhangban legyenek a tőkepiaci szabályokkal, illetve az értékpapírokra vonatkozó más jogszabályokkal, a felsorolás e)-h) pontjainak elhagyása indokolt, az (5) bekezdés egyidejű módosításával.

A zártkörű elhelyezés alkalmazásának lehetőségét szűkíteni indokolt a piaci feltételek alkalmazásának minél szélesebb körűvé tétele érdekében.

A törvény egy új (6) bekezdést épít be a §-ba, amely csak kivételesen - bizonyos értékhatár alatt - adna lehetőséget zártkörű elhelyezésre. Ésszerűtlen lehet ugyanis a versenyeztetés kötelezővé tétele a csekélyebb értékű vagyontárgyak esetében, ahol ennek költségei többnyire meghaladják az elérhető árbevételt, így a pályáztatás előnyei nem érvényesülhetnek. A versenyeztetés mellőzése azonban az előírt értékhatár alatti vagyontárgynál is csupán lehetőség és nem kötelezettség, az egyedi ügy körülményeinek mérlegelésével dönthető el, hogy indokolt-e a kivételes eljárás.

(28) Kisebb értékű kincstári vagyon (3 millió forint forgalmi értéket meg nem haladó) értékesítésére vonatkozó szabály.

(29) Az önkormányzati tulajdonba adható állami öröklésű vagyontárgyak étékhatára 2000. január 1-je óta változatlan, a törvény ennek felemelését tartalmazza 100 000 forintról 500 000 forintra.

Az állam általi öröklés esetén az államot a KVI képviseli, a hagyatéki terheket is állja. A hagyatéki vagyonban gyakran lelhető fel termőföld, amely felett a tulajdonosi jogokat az állam nevében a Nemzeti Földalapkezelő Szervezet gyakorolja. Ilyen esetben a hagyatéki eljárást ugyan a KVI folytatja le, de a hagyatéki költségek a Szervezetet kell terheljék.

(30) Külön kormányrendelet rendelkezhet egyes költségvetésiszerv-típusok körére - az államháztartásról szóló törvény előírásaival összehangoltan - sajátos szabályok megállapításáról. E szervek köre kibővül a felsőoktatási intézményekkel.

(31) Felhatalmazást tartalmaz a rendelkezés.

Az általános forgalmi adóról szóló 1992. évi LXXIV. törvény módosítása

A 86. §-hoz

Jogtechnikai pontosítás.

A helyi önkormányzatok címzett és céltámogatási rendszeréről szóló 1992. évi LXXXIX. törvény módosítása

A 87. §-hoz

(1) A korábbi években a költségvetési törvényben szereplő céljellegű decentralizált támogatásokra vonatkozó rendelkezések Cct.-be történő átemelése az egységes szabályozást szolgálja. A gyakorlati tapasztalatok alapján (év eleji nagymértékű előirányzat-csökkenés) indokolt a vis maior tartalék felhasználási szabályának szigorítása.

(2) A Közbeszerzési Döntőbizottság eljárását követő, önkormányzatot elmarasztaló jogerős bírósági döntés esetén a Belügyminisztérium elvonja az előirányzatot, a felhasznált támogatást pedig az önkormányzatnak kamattal növelten kell visszafizetnie.

(3)-(4) Az általános forgalmi adóról szóló 1992. évi LXXIV. törvény (Áfa törvény) módosítása értelmében a helyi önkormányzatoknak 2004. január 1-jétől kezdődően nem lesz lehetőségük a központi fejlesztési célú támogatásokra jutó áfa levonására. Az áfa-törvény „adólevonási jog figyelembevételével született döntés” fogalmának értelmezésével egyértelművé válik, hogy mely címzett vagy céltámogatásban részesülő beruházásoknál alkalmazható a későbbiekben is az áfa-visszaigénylés.

(5) A vízgazdálkodási beruházások esetében előfordulhat, hogy nemcsak kizárólagosan önkormányzati, hanem állami tulajdonban levő ingatlanon lehet megvalósítani az adott beruházást.

A szociális igazgatásról és szociális ellátásokról szóló 1993. évi III. törvény módosítása

A 88. §-hoz

(1) Ez a rendelkezés a joganyag egységesítése érdekében, a családjogi törvény szellemében határozza meg a közeli hozzátartozó fogalmát.

(2)-(3) A rendelkezés a lakásfenntartási támogatás rendszerének kiterjesztését célozza. A már ismert intézkedések - energiaár-emelés, környezetterhelési díj bevezetése - miatt 2004-ben várhatóan jelentős mértékben nőnek a lakásfenntartási kiadások. A lakhatási feltételek megőrzése érdekében a legrászorultabb körben szükséges a lakossági többletterhek kompenzálása.

Normatív alapon illeti meg a támogatás azokat a családokat, ahol a háztartás egy főre jutó havi jövedelme nem éri el a nyugdíjminimum 150%-át, feltéve, hogy a lakásfenntartási kiadások - családtípustól függően - meghaladják az összjövedelem 25%-át, illetve 30%-át. A 25%-os mérték az egyszemélyes háztartásnál ill. abban az esetben érvényesül, ha az „eltartottak” aránya magas. Emellett a támogatás minimális összege havi 1000 forintról 2500 forintra emelkedik.

(4)-(5) E módosítás megteremti a szaktörvényben és a költségvetési törvényben meghatározott finanszírozási rend koherenciáját.

A közoktatásról szóló 1993. évi LXXIX. törvény módosítása

A 89. §-hoz

A költségvetés tervezés jelenlegi követelményei szerint a két évvel megelőző évi közoktatási nettó működési kiadások 90%-ának megfelelő összegre vállalható a finanszírozási garancia, amelyet a normatív hozzájárulások és támogatások együttes előirányzata biztosít.

A közoktatási törvény általános finanszírozási garanciális követelménynek nem csökkentése, hanem csak átmeneti felfüggesztése szükséges.

A közoktatási törvény jelenlegi átmeneti szabályai alapján egyes munkakörönként más-más határidőkkel léphetnek be az új létszámok foglalkoztatását igénylő feladatok. Célszerű egységes moratóriumot adni a foglalkoztatási követelmények teljesítéséhez. Nem indokolt azoknak az önkormányzatoknak a „büntetése”, amelyek nyilván kényszerűen egy-két gyerekkel többet kell, hogy befogadjanak. Új iskolát ezért nem indokolt építeni, a saját lakos gyerekek más településre küldését nem helyes ilyen módon, finanszírozási eszközzel ösztönözni.

Az állattenyésztésről szóló 1993. évi CXIV. törvény módosítása

A 90. §-hoz

A törvénymódosítás pontosítja a mezőgazdasági kistermelő árbevételét az SZJA törvény előírásainak megfelelően és a törvény előírja, hogy a tenyésztési hozzájárulást adók módjára lehessen behajtani. A törvény mellékletének módosítása a tenyésztési hozzájárulás megfizetését a vámtarifa-osztályba sorolás alapján határozza meg.

Az állam tulajdonában lévő vállalkozói vagyon értékesítéséről szóló 1995. évi XXXIX. törvény módosítása

A 91. §-hoz

(1) Az „Üvegzseb” törvényből eredő módosítás. Az értékesítésre kerülő vagyon, nyilvántartást bárki megtekintheti.

(2) A fenti szabályozást az teszi szükségessé, hogy a tv. jelenleg hatályos 5. § (1) bekezdése szerinti, a (2) bekezdésben szabályozott vagyoni kör az ÁPV Rt.-hez rendelt vagyonná válik, holott ez a jelenlegi f) pont esetében nem igaz. Ez a vagyoni kör a társasági tv. alapján nem az ÁPV Rt. rendelt vagyonába tartozik, hanem a tulajdonosijog-gyakorlása alá tartozó társaságoké.

(3) 2003. január 1-jei hatállyal az 1. § kiegészült egy (10) bekezdéssel, amely alapján az ÁPV Rt. a Kormány felhatalmazása alapján többségi tulajdonú gazdasági társasággal, annak rendelkezése alatt álló vagyon értékesítésére és az értékesítésig történő kezelésére szerződést köthet, mely eljárásokra a Kbt. rendelkezései nem vonatkoznak, az értékesítésre a Priv. tv. rendelkezéseit kell alkalmazni.

A 21. § (1) bekezdése rendelkezik arról, hogy az ÁPV Rt. saját vagyonával való gazdálkodásától el kell különíteni az ÁPV Rt.-hez rendelt vagyont, valamint az 1. § (9) bekezdése alapján értékesítésre, kezelésre átvett vagyont, és az e vagyonelemek hasznosításával összefüggő bevételeket és kiadásokat. A kezelésre és értékesítésre átvett vagyont az ÁPV Rt. hozzárendelt vagyonára vonatkozó szabályok szerint kell elszámolni.

(4) A privatizációs tartalék a korábbi privatizációkhoz kapcsolódó, illetve jogszabályokból eredő kötelezettségek fedezetére szolgál. A kötelezettségek teljesítése likvid források (készpénz) biztosítását igényli, a tartalék állományában elhelyezett részvények viszont e feltételnek a gyakorlatban nem tesznek eleget. Indokolt a privatizációs tartalék biztonságos működése érdekében a részvény-elhelyezés lehetőségének megszüntetése.

(5) A törvény 23. § (1) bekezdése rendelkezik arról, hogy az ÁPV Rt. a hozzárendelt vagyonból befolyó bevételeket milyen célokra fordíthatja. A hozzárendelt vagyonon túlmenően az 1. § (9) és (10) bekezdése alapján értékesítésre és értékesítésig történő kezelésre átvett vagyoni elemek kapcsán is folynak be bevételek, illetve keletkeznek költségek, melyek elszámolásáról, felhasználhatóságáról a törvény nem rendelkezik.

E módosítással törvényi szinten szabályozódna annak a lehetősége, hogy az 1. § (9) és (10) bekezdései alapján értékesített és kezelt vagyoni elemek vonatkozásában keletkezett kiadások, ráfordítások, beszerzések elszámolhatóak legyenek, valamint a bevétel ezeken felüli része felhasználható legyen a törvény 23. § (1) bekezdésében meghatározott célokra.

(6) Megteremti az önkormányzati tulajdonba adás feltételét.

(7) A közpénzek felhasználásával és a köztulajdon használatának nyilvánosságával, átláthatóbbá tételével és ellenőrzésének bővítésével összefüggő egyes törvények módosításáról szóló 2003. évi XXIV. törvény egy új 95. §-t épített be az államháztartásról szóló 1992. évi XXXVIII. törvénybe, amelynek (5) bekezdése kimondja, hogy költségvetési szervek gazdálkodó szervezete további gazdálkodó szervezetben részesedést nem szerezhet.

E tovább-társulási tilalom miatt a társaság nem folytathatja tevékenységét, a kis- és középvállalkozások tőkehiányát enyhítő közvetlen tőkebefektetést.

E módosítással a kincstári vagyonnak minősülő állami részesedés átcsoportosításra kerül az állam vállalkozói vagyonába a gazdasági és közlekedési miniszter tulajdonosijog-gyakorlásával, 50%+1 szavazati arányú tartós állami tulajdonú részesedéssel, így nem áll fenn a továbbiakban jogszabályi akadály tevékenysége folytatására.

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény módosítása

A 92. §-hoz

(1) A különböző foglalkoztatási jogviszonyokra vonatkozó törvényi szabályozások az elmúlt időszakban történt módosításai egységesen szabályozták a szakszervezeteket megillető munkaidő-kedvezményt, illetve annak megváltására vonatkozó szabályokat. A törvény ezt a gyakorlatot kívánja egységesíteni a 1996. évi XLIII. törvénynél is.

(2) A központi költségvetési szerveknél az Országgyűlés és a Kormány mellett a fejezet felügyeletét ellátó szerv is jogosult lesz létszámcsökkentés elrendelésére.

(3) A Kormány az érdekképviseleti szervekkel kötött megállapodásban vállalta, hogy a Hszt. hatálya alá tartozó rendvédelmi szervek helyi szintű szerveinél szolgálatot teljesítő felsőfokú, illetve középfokú végzettségű tiszti és tiszthelyettesi állomány részére illetménypótlékot állapít meg. A pótlékra jogosultságot a Hszt.-t módosító 2003. évi XLV. törvény állapította meg. A pótlék mértékét - figyelemmel a rendelkezésre álló forrásokra - a felsőfokú végzettségűek esetében 8%-ban, a középfokú végzettségűek esetében 6%-ban határozta meg. A Kormány kötelezettséget vállalt arra, hogy a pótlékok mértékét 2004. január 1-jével a felsőfokú végzettségűek esetében 15%-ra, a középfokú végzettségűek esetében 10%-ra emeli.

A Hszt. 103. § új (4) bekezdése az eredeti jogalkotói szándékoknak megfelelően lehetővé teszi, hogy azok a felsőfokú végzettséggel nem rendelkező tisztek, illetve középfokú végzettséggel nem rendelkező tiszthelyettesek is részesülhessenek a besorolási kategóriájuknak megfelelő illetmény pótlékban, akik a törvény felhatalmazása alapján mentesültek az előírt iskolai végzettség megszerzése alól, vagy a törvény alapján alacsonyabb iskolai végzettséggel is elláthatják beosztásukat.

(4) A Hszt. 115/A. § (7) bekezdése helyébe új bekezdés lép, így gyorsabbá és biztosabbá válik a fegyveres szerv, tagjának szolgálati viszonynak a törvény e paragrafusainak (6) bekezdésben felsorolt megszűnésének eseteiben a kölcsönt nyújtó hitelintézet értesítése, ugyanis a munkáltató tájékoztatja hitelintézetet.

Az új (8)-(9) bekezdések az egyszeri kezességvállalási díjról történő értesítésnek és a díj megfizetésének (beszedésének) eddigi rendezetlen folyamatát írja le. Az adósnak a törvény méltányosan 30 napot biztosít a kezességvállalási díj megfizetésére. Ha az adós ennek a kötelezettségének a rendelkezésére álló időtartamon belül nem tesz eleget, úgy a hitelintézet értesíti az illetékes APEH-et a (11) bekezdésben foglalt beszedés céljából.

A (11) bekezdés egyértelműsíti, hogy, mind a beváltott kezesség, mind a meg nem fizetett egyszeri kezességvállalási díj a Magyar Állammal szembeni köztartozásnak minősül. E köztartozásokat nevesítetten az APEH-nak kell beszednie.

(5) A főtisztviselőkhöz hasonlóan a főtiszteknél is lehetővé válik az alapilletmény 20%-kal való felemelése.

A hitelintézetekről és a pénzügyi vállalkozásokról szóló 1996. évi CXII. törvény módosítása

A 93. §-hoz

A pénzügyi intézmények által fizetendő éves felügyeleti díj mértékét állapítja meg.

Az atomenergiáról szóló 1996. évi CXVI. törvény módosításáról

A 94. §-hoz

A Paksi Atomerőműben 2003. április 10-én súlyos üzemzavar következett be. A 2. számú reaktorblokk átrakása idején használatos szerelőaknában elhelyezett fűtőelem-tisztító berendezésben az üzemanyag-kazetták jelentős sérülésére vezető folyamatok játszódtak le, az üzemzavar okainak kivizsgálása és az üzemzavar következményeinek elhárítása többletterheket ró a hatóságra, melyeket a tervezett feladatok mellett el kell látni. Az események következményeként indokolt a felügyeleti tevékenység további erősítése és ennek forrását teremtené meg a felügyeleti díj kismértékű emelése. Az elvégzett vizsgálatok szerint az alapvetően a Paksi Atomerőmű Rt. által fizetett felügyeleti díj 10%-os emelése a központi költségvetés megterhelése nélkül biztosítja a fentiek szerinti feladatok ellátását.

A jelzálog-hitelintézetről és a jelzáloglevélről szóló 1997. évi XXX. törvény módosítása

A 95. §-hoz

A Jht. 3. §-ának új (3) bekezdése bevezeti a kapcsolódó kölcsönrész fogalmát azoknál a konstrukcióknál, ahol a jelzáloggal fedezett jelzáloghitelt állami készfizető kezességgel biztosított hitelrész egészíti ki. A módosítás biztosítja a két hitelrész egyforma kezelését annak rögzítésével, hogy a kapcsolódó kölcsönrészre is alkalmazni kell a jelzáloghitelre vonatkozó egyes szabályokat a jelzálog-kikötés kivételével.

A módosítás biztosítja, hogy a jelzálog-hitelintézetek a jelzáloghitel mellett az ahhoz kapcsolódó, állami készfizető kezességgel biztosított kölcsönrészeket is megvásárolhassák más hitelintézettől, illetve biztosító társaságoktól. A törvény lehetővé teszi a kapcsolódó kölcsönrésszel kiegészített jelzáloghitelek refinanszírozását is oly módon, hogy a refinanszírozás eszköze továbbra is az önálló zálogjog, de az érte vételárként adható összeg megemelhető az állami készfizető kezességgel biztosított hitelrész összegével.

A jelzáloglevél rendes fedezeteként figyelembe vehető követelések köre kiegészül a kapcsolódó kölcsönrészből eredő tőkekövetelés és kamatkövetelés összegével. A kapcsolódó kölcsönrészt biztosító állami készfizető kezességnek köszönhetően a módosítás nem növeli a jelzáloglevelek kockázatát. Azokat az állami készfizető kezességvállalással nyújtott hiteleket, amelyeket nem jelzáloghitelhez kapcsolódóan nyújtottak, továbbra is a pótfedezetek között kell figyelembe venni.

A gyermekek védelméről és a gyámügyi igazgatásról szóló 1997. évi XXXI. törvény módosítása

A 96. §-hoz

(1) A módosítás a családjogi törvény szellemében határozza meg a közeli hozzátartozó fogalmát.

(2) A módosítás a személyes gondoskodás körébe tartozó gyermekvédelmi ellátások, valamint a gyermekek átmeneti gondozását biztosító átalakítások végrehajtásának határidejét teszi későbbi időpontra, tekintettel arra, hogy az átalakításhoz szükséges személyi-tárgyi feltételek még nem állnak rendelkezésre.

A társadalombiztosítási nyugellátásról szóló 1997. évi LXXXI. törvény módosítása

A 97. §-hoz

A 2017/2003. (II. 6.) Korm. határozatnak és az EU szabályozásnak megfelelően módosulnak a minimálbért el nem érő jövedelem esetén elismerhető szolgálatiidő-szabályok. 2004. január 1-jétől az arányos szolgálatiidő-számítást csak a nyugdíj összegének kiszámításánál kell alkalmazni, a nyugdíjra való jogosultság megállapításánál - a jelenlegi szabályozástól eltérően - már nem. Ez kedvező változás, különösen a részmunkaidőben foglalkoztatottak részére.

Módosulnak a korhatár feletti nyugdíjazás esetén járó nyugdíjnövelés szabályai. 2004. január 1-jétől valamennyi, teljes nyugdíjra jogosító szolgálati idővel rendelkező, a reá irányadó korhatárt betöltött állampolgár jogosult lesz a jövőbeli nyugellátásának növelésre, ha legalább egy hónapot tovább dolgozik a nyugdíj igénylése nélkül. A növelés mértéke - az eddigi 0,3 százalék helyett - havi 0,5 százalékra emelkedik.

A külföldi bizonyítványok és oklevelek elismeréséről szóló 2001. évi C. törvénnyel való összhang megteremtése érdekében pontosításra kerülnek a szolgálati időre vonatkozó szabályok.

Az özvegyi nyugdíjak emelésének második ütemét tartalmazza. Első lépcsőben 2003. november 1-jétől a 20 százalékos mértékű özvegyi nyugdíjak 25 százalékos mértékűre emelkednek. A 25 százalékos mérték 2004. november 1-jétől tovább emelkedik 30 százalékos mértékre. Az új mérték mind a korábban, mind a 2004. november 1-je után megállapításra kerülő özvegyi nyugdíjakra vonatkozik. Az érintettek száma közel 500 ezer fő, az átlagos többletjuttatás mintegy 2900 forint. A módosítás társadalombiztosítási költségkihatása 2004. évben 3 milliárd forint, amely a társadalombiztosítás pénzügyi alapjainak tervezése során figyelembe vételre került.

A kötelező egészségbiztosítás ellátásairól szóló 1997. évi LXXXIII. törvény módosítása

A 98. §-hoz

Az Európai Unióhoz való csatlakozást követően az egészségbiztosítás tekintetében illetékes intézmények egymás közti elszámolásaiban csak az általuk finanszírozott ellátások költségei számolhatók el.

A kötelező egészségbiztosítás ellátásairól szóló 1997. évi LXXXIII. törvény módosításával a mentés finanszírozása 2004-től az E. Alapból történik. Ezzel elszámolhatóvá válik a külföldön történő mentés, illetőleg a Magyarországon történt, nem magyar állampolgár mentésével kapcsolatos kiadásokat a külföldi biztosító az OEP felé megtéríti, ami a mentés állami finanszírozása esetén nem lehetséges.

A beteg keresőképtelenségét megállapító orvos utasításai (pl. fekvőbeteg) jelenleg az orvosi dokumentáció vizsgálatával kontrollálhatók, ugyanakkor azok betartásának ellenőrzésére jelenleg nem jogosult a biztosító, így a táppénz folyósításának megszüntetése a gyakorlatban csak elvi lehetőség.

Jelenleg a táppénzben részesülő személynek jogszabály nem ír elő olyan kötelezettséget, amelynek értelmében a keresőképességét elbíráló orvos utasításait (pl. ágynyugalom, gyógyszerek előírás szerinti használata, elrendelt kezelések igénybevétele) be kellene tartania. A beteg alkotmányos keretek között természetesen nem is kötelezhető a meggyőződésével szembeni terápiás eljárások, illetve más orvosi utasítások betartására, a gyógyulásának önhibájából történő késleltetésével okozott kár viselésére azonban méltánytalan lenne az Egészségbiztosítási Alapot, pontosabban a járulékfizetőket kötelezni, ezért a táppénz folyósítása ezekben az esetekben sem indokolt.

Az elmúlt években történt nagymértékű, jórészt indokolatlan táppénzkiadás- növekedés mérséklése érdekében átmeneti időszak után, 2004. április 1-jétől csökken az ún. passzív táppénzjogosultság időtartama (180 napról 90 napra).

Az egyházak hitéleti és közcélú tevékenységének anyagi feltételeiről szóló 1997. évi CXXIV. törvény módosítása

A 99. §-hoz

Ha az egyházak javára az Szja. 1%-os közvetlen állampolgári rendelkezések alapján a támogatás nem éri el a 0,9%-ot azt a központi költségvetésből ki kell egészíteni, a rendelkezések szerinti arányokat megtartva.

A közhasznú szervezetekről szóló 1997. évi CLVI. törvény módosítása

A 100. §-hoz

Az „Üvegzseb” törvényből eredő módosítás. Meghatározza a közhasznú társaság közhasznúsági jelentésének közzétételi időpontját és módját.

A családok támogatásáról szóló 1998. évi LXXXIV. törvény módosítása

A 101. §-hoz

A Cst 11. § (1) bekezdésének változtatása a családi pótlék összegeinek változását tartalmazza, amely 2004-ben konkrétan 5,5%-os emelést jelent, a kerekítés általános szabályait alkalmazva. Az intézkedés biztosítja a családi pótlék reálérték-megőrzését a kormányprogramban foglalt célkitűzésnek megfelelően.

A Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény módosítása

A 102. §-hoz

A Hjt. 126/A. § (7) bekezdése helyébe új bekezdés lép, így gyorsabbá és biztonságosabbá válik a fegyveres szerv tagja szolgálati viszonyának a törvény e paragrafusainak (6) bekezdésben felsorolt megszűnésének eseteiben a kölcsönt nyújtó hitelintézet értesítése, ugyanis a munkáltató tájékoztatja hitelintézetet.

Az új (8)-(9) bekezdések az egyszeri kezességvállalási díjról történő értesítésnek és a díj megfizetésének (beszedésének) folyamatát írja le. Az adósnak a törvény méltányosan 30 napot biztosít a kezességvállalási díj megfizetésére. Ha az adós ennek a kötelezettségének a rendelkezésére álló időtartamon belül nem tesz eleget, úgy a hitelintézet értesíti az illetékes APEH-et a (11) bekezdésben foglalt beszedés céljából.

A (11) bekezdés egyértelműsíti, hogy, mind a beváltott kezesség, mind a meg nem fizetett egyszeri kezességvállalási díj a Magyar Állammal szembeni köztartozásnak minősül. E köztartozásokat nevesítetten az APEH-nak kell beszednie.

A gyermekek védelméről és a gyámügyi igazgatásról szóló 1997. évi XXXI. törvény módosításáról szóló 2002. évi IX. törvény módosítása

A 103. §-hoz

A gyermekek védelméről és a gyámügyi igazgatásról szóló 1997. évi XXXI. törvény módosításáról szóló 2002. évi IX. törvény módosítása előírja, hogy 2004. január 1-jétől valamennyi települési önkormányzatnak, amelynek területén

a) 10 ezernél több állandó lakos él, bölcsődét,

b) 20 ezernél több állandó lakos él, a bölcsőde mellett gyermekek átmeneti otthonát,

c) 30 ezernél több lakos él, az előző két intézményen kívül családok átmeneti otthonát,

d) 40 ezernél több lakos él (illetve a megyei jogú városoknak lakosságszámra tekintet nélkül), az előzőek mellett gyermekjóléti központot

kell működtetnie.

A törvénymódosítás a 2004. január 1-jei bevezetési határidőt módosítja 2005. július 1-jei.

Az egyes szociális tárgyú törvények módosításáról szóló 2003. évi IV. törvény módosítása

A 104. §-hoz

A módosítás egyes speciális ellátási formákra vonatkozó szabályok alkalmazási határidejét teszi későbbi időpontra, tekintettel arra, hogy az ellátási formák működtetéséhez szükséges személyi-tárgyi feltételek még nem állnak rendelkezésre. A szociális ellátások közül a módosítás a demens betegek speciális ellátását, a rehabilitációs intézményekre vonatkozó egyes külön szabályokat és a megyei jogú városok ellátási kötelezettségére vonatkozó szabályokat, a gyermekvédelem terén pedig a nevelési felügyelettel kapcsolatos rendelkezéseket érinti.

Az egészségügyi szolgáltatókról és az egészségügyi közszolgáltatások szervezéséről szóló 2003. évi XLIII. törvény módosítása

A 105. §-hoz

Az egészségügyi szolgáltatókról és az egészségügyi közszolgáltatások szervezéséről szóló 2003. évi XLIII. törvény felhatalmazása alapján a költségvetési szervek mind a jelentősebb hányada tér át más gazdálkodási formára.

Az egészségügyi ágazatban tevékenykedők számára az egységes adatgyűjtés előírása elősegíti egyrészt a nemzetközi adatszolgáltatások teljesítését, másrészt a költségvetés végrehajtásának nyomon követését, a döntések megalapozásához, az átláthatóság biztosításához, a reform követéséhez szükséges információk rendelkezésre állását.

Vegyes és záró rendelkezések

A 106-131. §-hoz

Hatálybaléptető, hatályon kívül helyező, átmeneti rendelkezéseket és felhatalmazó rendelkezéseket tartalmaz.