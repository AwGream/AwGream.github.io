2013. évi LXXV. törvény indokolása

az önkormányzati segély kialakításával összefüggő törvénymódosításokról

-----STARTING---POINT---ALTALANOS--- 

A törvény célja a szociális igazgatásról és szociális ellátásokról szóló 1993. évi III. törvény (a továbbiakban: Szt.), a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.), valamint egyéb, nem szociális ágazati törvények módosításával az önkormányzati segély kialakítása, ezáltal a szociális ellátórendszer átláthatóbbá tétele, a nyújtható támogatási formák számának csökkentése.

Az egyaránt válsághelyzetek kezelését szolgáló átmeneti segély, temetési segély és rendkívüli gyermekvédelmi támogatás az ellátórendszer átláthatóbbá tétele és az ellátások egyszerűsítése érdekében összevonásra kerül és egy ún. önkormányzati segély ellátás kerül kialakításra.

Mindhárom ellátás részletes jogosultsági feltételeit, eljárási szabályait önkormányzati rendeletek tartalmazzák. A képviselő-testületek mérlegelési jogkörébe tartozik annak szabályozása, hogy milyen feltételekkel nyújthatóak az egyes ellátások, és az önkormányzatok döntése az is, hogy az egyes ellátások biztosítására mekkora összeget terveznek a rendelkezésükre álló kereten belül.

-----STARTING---POINT---RESZLETES---

Az 1. §-hoz

Az ellátórendszer átláthatóbbá tétele, valamint az ügyfelek adminisztrációs terheinek csökkentése érdekében összevonásra kerül az egyaránt válsághelyzetek kezelésére szolgáló átmeneti segély, temetési segély és rendkívüli gyermekvédelmi támogatás egy ún. „önkormányzati segéllyé”.

Az önkormányzati segélyt - az összevonással érintett ellátásokhoz hasonlóan - a települési önkormányzat képviselő-testülete állapítja meg az Szt.-ben, illetve az önkormányzat rendeletében meghatározott feltételek szerint.

A 2. §-hoz

Az átmeneti segély, a temetési segély és a rendkívüli gyermekvédelmi támogatás összevonásával létrehozandó önkormányzati segély szabályait az Szt. tartalmazza.

Az önkormányzati segélyre vonatkozó szabályozás a három korábbi ellátás sajátosságait figyelembe véve, az átmeneti segély törvényi szabályainak alapulvételével került kidolgozásra.

Míg korábban az átmeneti segély és a temetési segély esetében a családi helyzet alapján került differenciálásra, hogy az önkormányzat a rendeletében jövedelemhatárként mely összegnél nem határozhat meg alacsonyabbat (az öregségi nyugdíj mindenkori legkisebb összegének 100%-a és 150%-a), illetve a rendkívüli gyermekvédelmi támogatás esetében nem tartalmazott a Gyvt. ilyen jellegű korlátozást, addig a javasolt módosítás szerint az ellátás megállapításánál figyelembe vehető, egy főre számított havi családi jövedelemhatár önkormányzati rendeletben szabályozott mértéke az öregségi nyugdíj mindenkori legkisebb összegének 130%-ánál nem lehet alacsonyabb.

Az egységes jövedelmi értékhatár meghatározása során áttekintésre került az összevonásra kerülő segélyek funkciója, jogosulti köre és az önkormányzatok ellátásokra vonatkozó hatályos szabályozása.

Tekintettel arra, hogy a rendkívüli gyermekvédelmi támogatás - a gyermek érdekeire tekintettel - a nevelési-oktatási intézmény, gyámhatóság, továbbá más családvédelemmel foglalkozó intézmény, illetve természetes személy vagy a gyermekek érdekeinek védelmét ellátó társadalmi szervezet kezdeményezésére is megállapítható volt, az önkormányzati segély esetében is lehetőséget biztosít a törvény az ellátás hivatalból történő megállapítására.

Mivel az ellátás a kérelmező, illetve családjának válsághelyzetét hivatott mérsékelni, ezért a mielőbbi segítségnyújtás érdekében indokolt a hatósági eljárások lefolytatására általánosan irányadó 30 napos határidő 15 napra csökkentése.

A 3. §-hoz

Rögzítésre kerül, hogy a korábban természetben is nyújtható átmeneti segély, temetési segély és rendkívüli gyermekvédelmi támogatás ellátások összevonásával létrejövő önkormányzati segély is biztosítható természetbeni ellátásként.

A természetbeni ellátások formáinak nem kimerítő jellegű felsorolása kiegészítésre kerül a tanszervásárlás támogatásával, illetve a tandíj kifizetéséhez nyújtott támogatással. Ezek a támogatási formák a Gyvt.-ből kerülnek átemelésre a rendkívüli gyermekvédelmi támogatás önkormányzati segélybe olvasztása következtében.

A 4-9. §-hoz

A vonatkozó szakaszok az átmeneti segély, a temetési segély és a rendkívüli gyermekvédelmi támogatás ellátások önkormányzati segéllyé történő összevonásából adódó szövegmódosításokat, felhatalmazó, hatályon kívül helyező és átmeneti rendelkezéseket tartalmazzák.

A 10-12. és 14. §-hoz

Az átmeneti segély, a temetési segély és a rendkívüli gyermekvédelmi támogatás összevonásával létrehozandó önkormányzati segély szabályait a a törvény alapján a jövőben az Szt. tartalmazza, ezért szükségessé vált a Gyvt. rendkívüli gyermekvédelmi támogatással összefüggő vagy ezen ellátást akár csak nevesítő rendelkezéseinek módosítása vagy hatályon kívül helyezése. A rendelkezések ezen túlmenően átmeneti rendelkezést is tartalmaznak a törvény hatálybalépését megelőzően megállapított rendkívüli gyermekvédelmi támogatásra való jogosultsággal, illetve a hatálybalépéskor folyamatban lévő ügyekkel összefüggésben.

A 13. §-hoz

Tekintettel arra, hogy a járások kialakításával összefüggésben 2013. január 1-jétől már nem a települési önkormányzatok, hanem a kormányhivatalok rendelkeznek családtámogatási folyószámlával, a családi pótlék természetbeni formában történő biztosításához kapcsolódó, 2013. január 1-jétől hatályos hatásköri szabályozással való összhang megteremtése érdekében szükséges módosítást tartalmazza e szakasz.

A 15-17. §-hoz

Az önkormányzati segély kialakításával összefüggésben egyéb, nem szociális ágazati törvények módosításait tartalmazó rendelkezések.

A 18. §-hoz

A családok támogatásáról szóló 1998. évi LXXXIV. törvényben is szükséges átvezetni azt a változást, amely szerint a családi pótlék természetbeni formában történő biztosításához kapcsolódóan 2013. január 1-jétől már nem a települési önkormányzatok, hanem a kormányhivatalok rendelkeznek családtámogatási folyószámlával.

-----STARTING---POINT---VEGE---

A 19. §-hoz

A hatályba léptető rendelkezések.