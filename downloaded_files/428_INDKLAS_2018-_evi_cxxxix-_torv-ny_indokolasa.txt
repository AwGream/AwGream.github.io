2018. évi CXXXIX. törvény indokolása

Magyarország és egyes kiemelt térségeinek területrendezési tervéről

-----STARTING---POINT---ALTALANOS--- 

A törvény a területrendezés korszakváltó megújítására vonatkozik, azaz az országos, valamint a Budapesti Agglomeráció és a Balaton Kiemelt Üdülőkörzet területrendezési terveinek új tervezési rendszerben, egy időben történő felülvizsgálatát és elfogadását célozza meg, egyúttal hatályon kívül helyezve a vonatkozó törvényeket, azaz az Országos Területrendezési Tervről szóló 2003. évi XXVI. törvényt, a Budapesti Agglomeráció Területrendezési Tervéről szóló 2005. évi LXIV. törvényt, valamint a Balaton Kiemelt Üdülőkörzet Területrendezési Tervének elfogadásáról és a Balatoni Területrendezési Szabályzat megállapításáról szóló 2000. évi CXII. törvényt.

Említett területrendezési tervek felülvizsgálatát az a tény indokolja, hogy a nem egyidejűleg elfogadott területrendezési tervek közt fennálló ellentmondások jogbizonytalanságot eredményeznek, továbbá a hatályos tervek a technikai fejlődésre, az ágazati szabályok módosulására, az ágazati lehatárolások pontosodására is tekintettel elavult és a településrendezési tervekkel nem kompatibilis DTA-50 alaptérképeket alkalmaznak. Az előterjesztés óriási vívmánya a különböző tervezési szinteken is egységes, a települési önkormányzatok által használt, nagyítható, az ingatlan-nyilvántartási térképet alaptérképként használó tervlapok rendszere, melyek immár teljesen átjárhatóvá teszik a terület- és településrendezés rendszerét, hozzájárulnak a területrendezési tervek hatékony érvényesüléséhez és alapvetően megkönnyítik a jogalkalmazást.

A felülvizsgálat során két fontos szempont érvényesítésére kiemelt figyelmet fordított a jogalkotó a törvényben: a jelenleg meglévő védelmi szintek nem csökkennek, illetve az a szerzett jogokat nem csorbítja, sőt további fejlesztési lehetőségek előtt nyitja meg az utat, azaz fejlesztési szemléletű. Ennek eredményeképpen a hatékony forrásfelhasználás egyik alappilléreként a jövőben a fejlesztési elképzelések és azok területi vetülete egy időben, egymásra épülve tervezhető.

A törvény a bürokráciacsökkentéshez azzal járul hozzá, hogy a jelenleg hatályos szabályozással szemben három helyett egyetlen törvényben rögzíti az országos, valamint kiemelt térségi tervekre vonatkozó előírásokat. Megteremti továbbá a jogszabályi előfeltételeit annak, hogy a valósággal ütköző tartalmú, elavult DTA-50 alaptérképeket alkalmazó, miniszteri rendelettel elfogadott 43 vízpart-rehabilitációs tanulmányterv a tervrendszerből kivezetésre kerüljön és helyére egyetlen, a partvonal-szabályozási tervek majdani felülvizsgálatát tartalmazó miniszteri rendelet lépjen. Számos, főleg a Balaton Kiemelt Üdülőkörzet Területrendezési Tervéhez kötődő, a Balaton vízparti területeire részletes területhasználati és beépítési szabály kormányrendeletben kerül megállapításra.

Tekintettel arra a tényre, hogy a területrendezési tervek évek során kiforrott rendszere miatt a felülvizsgált normaszöveg jellemzően a hatályos szabályozás átemelésén alapszik és azt pontosítja, a részletes indokolás jellemzően az új szabályozási elemek bevezetésének indokolását tartalmazza.

Egyes térségi övezetek, melyek szabályozási tartalma nem igényel törvényi szintet, a területrendezésért felelős miniszter rendeletében kerül meghatározásra, de ettől függetlenül ezen övezetek részei a területrendezési terveknek.

-----STARTING---POINT---RESZLETES---

Az 1. §-hoz

Rögzíti a törvény célját azzal, hogy a hagyományos értékek védelme mellett az kiegészül a terület- és gazdaságfejlesztés területi orientálása mellett a honvédelmi érdekek és a hagyományos tájhasználat megőrzésének érdekeivel is. Rögzíti továbbá azt a tényt, hogy a területrendezés folyamatos, rendszeresen megújuló, összehangolt rendszert alkot az ország területi képét megalkotó fejlesztési stratégiákkal.

A 2-3. §-hoz

A hatékony jogalkalmazás érdekében rögtön az elején rögzíti a jogszabály területi és tárgyi hatályát, melyet a hatályos szabályozáshoz, továbbá jog- valamint tervezési gyakorlathoz képest nem változtat meg. Ugyanakkor különösen a tárgyi hatály vonatkozásában egyértelműsíti a joggyakorlatot, mivel a tervezés során a nem egyértelmű szabályozás miatt gyakran felmerültek jogalkalmazási anomáliák, amikor kérdéses volt a jogszabály alkalmazásának szükségessége.

A 4. §-hoz

E szakasz a jogalkalmazás megkönnyítése érdekében egyes fogalmakat definiál. A fogalmak definiálása során egyes, a hatályos szabályozásban már szereplő fogalmakat pontosít az ágazati szabályozás változásának megfelelően, továbbá újonnan az alábbi fogalmakat vezeti be: általános mezőgazdasági terület övezete, Balaton vízparti területei, csarnok, esőbeálló, földtani veszélyforrás terület övezete, erdők övezete, földdel borított pince, hagyományos tájhasználat, gazdasági építmény, háztartási méretű kiserőmű, kemping, kertes mezőgazdasági térség, kertes mezőgazdasági terület övezete, nagyvízi meder övezete, műszaki infrastruktúra kapacitása, sajátos területfelhasználású térség, parti sétány, partvonal-szabályozási terv, strand, szőlő, gyümölcs- és kertművelésű térség, tájképvédelmi szempontból kiemelten kezelendő terület övezete, tájjelleg (tájkarakter), tanyás területek övezete, települési terület, tómeder övezete, VTT-tározók és VTT-tározók övezete.

Az 5-6. §-hoz

E szakaszok az Országos Területrendezési Terv tartalmát rögzítik, azaz utalnak az Ország Szerkezeti Tervét tartalmazó mellékletre, továbbá felsorolják az országos térségi övezetek határait tartalmazó tervlapokat. A szabályozás az OTrT. hatályos szabályozásának lényegi elemeit érintetlenül hagyva csupán annyiban módosul, hogy mivel a digitalizáció miatt a méretarány meghatározása már nem releváns - a tervlapok tulajdonképpen téradatbázisok, amelyek a korábbinál lényegesen nagyobb mértékben nagyíthatók - ezért az Ország Szerkezeti Terve méretaránya a hatályos szabályozással ellentétben itt már nem kerül feltüntetésre.

Az országos övezeteket érintő módosítások technikai pontosítások, a hatályos szabályozást alapul véve pontosítanak, valamint differenciálnak egyes már meglévő övezeteket, így a hatályos ökológiai hálózat övezete helyébe az ökológiai hálózat magterületének övezete, az ökológiai hálózat ökológiai folyosójának övezete és az ökológiai hálózat pufferterületének övezete lép; továbbá a kiváló termőhelyű adottságú erdők övezete helyett a törvény az erdők övezetét és az erdőtelepítésre javasolt terület övezetét is megkülönbözteti. Egyes országos övezetek, így a jó termőhelyi adottságú szántók, az erdőtelepítésre javasolt terület, a tájképvédelmi terület és a vízminőség-védelmi terület övezete - azok szabályozási tartalma miatt - nem igényelnek törvényi szintű szabályozást, így az övezetek térképi lehatárolása és az övezet területére vonatkozó szabályozás a törvény felhatalmazása alapján a területrendezésért felelős miniszter rendeletében kerül megállapításra.

A 7-8. §-hoz

E szakaszok az OTrT. hatályos szabályozását emelik át, ugyanakkor a rendelkezések általános volta miatt azok területi hatályát a BATrT-re valamint a BKÜTrT-re is kiterjesztik. A településrendezési eszközök (így a helyi építési szabályzat is) készítése során a területrendezési terveket kötelezően figyelembe kell venni. Ugyanakkor az építési jogokat és kötelezettségeket a helyi építési szabályzat állapítja meg. Szükséges ezért megállapítani, hogy a települési önkormányzatot nem terheli kártalanítási kötelezettség, amennyiben a helyi építési szabályzatban foglalt rendelkezés egyértelműen a területrendezési tervek vagy az OTÉK szabályozásából következik, az önkormányzatnak nincs lehetősége a kötelezést magába foglaló területfelhasználást eltérő területen kijelölni.

A 9. §-hoz

E szakasz az OTrT. hatályos szabályozásának átemelése. A térségi területfelhasználási kategóriák vonatkozásában e szakasz annyiban változtat az OTrT. hatályos szabályozásán, hogy kivezeti a legalább 1000 ha-os, illetve legalább 50 ha-os kiterjedés követelményét az országos, illetve a kiemelt térségi és megyei térségi területfelhasználási kategóriák vonatkozásában, azaz azokat a tervekben immár területi minimumkövetelmény nélkül lehet szerepeltetni. Új szabályozási elem továbbá, hogy mind az országos, mind a megyei területfelhasználási kategóriák közül kivezetésre kerül a vegyes területfelhasználású térség valamint az építmények által igénybe vett térség, továbbá a megyei területfelhasználási kategóriák köre bővül a legalább 5 ha nagyságú sajátos területfelhasználású térség kategóriájával.

A 10-11. §-hoz

E szakasz az OTrT. hatályos szabályozásának átemelése, azonban az országos területfelhasználási kategóriák területén belül a kiemelt térségi, illetve megyei területfelhasználási kategóriák területének kijelölése során, illetve a kiemelt térségi, illetve megyei területfelhasználási kategóriák területén belül a települési területfelhasználási egységek kijelölése során alkalmazandó szabályok a hatályoshoz képest annyiban változnak, hogy az ún. %-os szabályok megszűntek és csak az adott területfelhasználási kategória kijelölésének szabálya marad meg. E szabályozás változásának indoka, hogy a megyei, illetve területrendezési tervek készítésekor a tapasztalatok szerint nem volt életszerű és megoldható a %-os szabályok betartása.

Az országos területfelhasználási kategóriák területének a megyei területrendezési tervben való besorolása, valamint a kiemelt térségek és megyék területfelhasználásának a településrendezési eszközökben való besorolása szigorodik, és konkrét, ellenőrizhető támpontot ad a tervhierarchia különböző szintjein lévő tervek készítéséhez.

Ugyanakkor fontos kihangsúlyozni, hogy a védendő értékek védelme az övezetekre vonatkozó szabályokon keresztül továbbra is érvényesül, így pl. az erdőgazdálkodási térségre vonatkozó szabályozás utal az erdővel kapcsolatos övezeti szabályokra, amelyeken keresztül elérhető, hogy összességében, országos szinten a 27%-nyi erdőterületet kijelölésre kerüljön.

A felülvizsgálat során továbbá a vegyes területfelhasználású térség és az építmények által igénybe vett térség területfelhasználási kategóriájának tervrendszerből történő kivezetése miatt a vonatkozó szabályok is törlésre kerülnek. Új szabályozási elem, hogy a vízgazdálkodási térséget a működési területével érintett vízügyi igazgatási szervvel egyeztetve kell pontosítani - ily módon biztosított az állami kontroll -, továbbá a sajátos térségbe sorolandó építmények területeit a terület jellegének megfelelően honvédelmi-, különleges-, közlekedési-, erdő-, gazdasági vagy intézményterület területfelhasználási egységbe kell sorolni, melyen keresztül elérhető, hogy ezek területei a településrendezési tervekben a megfelelő területfelhasználásba legyenek besorolva.

A 12. §-hoz

Az itt rögzítettek a felülvizsgálat által újonnan bevezetésre kerülő szabályozási elemek, ahogyan azt az alcím is rögzíti, e szakasz kizárólag új beépítésre szánt területek kijelölésekor alkalmazandó. A törvény azt célozza, hogy a települések ne korlátlanul és koordinálatlanul növekedjenek. Mivel azonban e rendelkezések nem kívánnak a fejlesztések útjába állni és a települések beépítésre szánt területeinek sajátosságait sem szeretnék figyelmen kívül hagyni, e szakasz kizárólag irányelvként működő előírásokat fogalmaz meg. Ugyanakkor kötelező erővel írja elő az új beépítésre szánt terület kijelölésével egyidejűleg a területnövekmény legkevesebb 5%-ának megfelelő kiterjedésű zöldterület, vagy véderdő kijelölésének kötelezettségét.

A 13. §-hoz

Az Országos Erdőállomány Adattár szerinti területek településrendezési eszközben való besorolásának szabálya törlésre kerül. Helyette a területrendezésben használt fogalom, az erdők övezetére vonatkozó szabály kerül a törvénybe, illetve a borvidéki település borszőlő termőhelyi és a gyümölcstermőhely katasztere került be a törvénybe, mint ami nem minősíthető beépítésre szánt területté.

A 14. §-hoz

Az OTrT. hatályos szabályozása e szakaszban az országos hulladékgazdálkodási létesítmények térbeli rendjét rögzítő melléklettel egészül ki.

Az M0 gyorsforgalmi út tervezett 10. sz. főút - Ml-M0 közös csomópont közötti szakaszának részletes szakági tervezése folyamatban van. Tekintettel arra, hogy az érintett terület természetvédelmi szempontból igen érzékeny, a szakági tervezés számára kell kötelezést adni, hogy a nyomvonal kialakítása a társadalmi, természet- és környezetvédelmi érdekeket a lehető legnagyobb mértékben figyelembe vegye.

A 15. §-hoz

Az OTrT. hatályos szabályozása annyiban módosul, hogy mind a megyei, mind a településrendezési terv készítése során erősíteni kívánjuk az ágazat és a területi tervezők együttműködését az országos és térségi műszaki infrastruktúra-hálózatok pontos nyomvonalának meghatározása kérdésében. A területrendezési tervek szerkezeti tervében megállapított nyomvonaltól és azok térbeli rendjétől való eltérés esetében az ágazati felelősség növelése - a hatályos területrendezési hatósági eljárás lefolytatása helyett - azért is indokolt, mert a településrendezési eszközökben kerül végleges helyére az adott infrastruktúra elem, s mivel az infrastruktúra hálózat megvalósítása az ágazat felelőssége, így végleges helyének kialakításában nagy a szerepe. A szabályozás a területrendezési hatósági eljárás kiváltása okán egyúttal a bürokráciacsökkentést is szolgálja.

A 16-17. §-hoz

Az OTrT. hatályos szabályozásának átemelése.

A 18. §-hoz

A rendelkezések a bürokráciacsökkenés jegyében a bányanyitás szabályait pontosítják annak érdekében, hogy a hatósági eljárás egyszerűsödjön. A jövőben a településrendezési eszköz módosítását megelőzően is lehet külfejtéses művelésű bányatelket megállapítani, illetve horizontálisan bővíteni, amennyiben a települési önkormányzat a bányászati tevékenységgel egyetért, és nyilatkozik a településrendezési eszközök módosításának szándékáról.

A 19. §-hoz

E szakasz az OTrT. hatályos szabályozásának átemelése. A térségi övezeti rendszer felülvizsgálata során e szakasz - az ágazati adatszolgáltatás pontosodásának köszönhetően - tovább differenciál egyes jelenleg is létező övezetet (így az országos ökológiai hálózat helyébe az ökológiai hálózat magterületének övezete, ökológiai hálózat ökológiai folyosójának övezete és ökológiai hálózat pufferterületének övezete lép; a kiváló termőhelyi adottságú erdőterület helyébe az erdők övezete és az erdőtelepítésre javasolt terület övezete lép), valamint pontosítja az övezet megnevezését (a Vásárhelyi-terv továbbfejlesztése keretében megvalósuló vízkár-elhárítási célú szükségtározók területének övezete helyébe a VTT-tározók övezete lép; a kiemelt fontosságú honvédelmi terület helyébe a honvédelmi és katonai célú terület övezete lép). A rendelkezés új szabályozási elemként vezeti be a tanyás területek megyei övezetet, valamint az egyedileg meghatározott megyei övezetet, ugyanakkor a digitalizáció miatt kivezeti a megyei övezetek köréből a magterület, ökológiai folyosó, pufferterület, erdőtelepítésre javasolt és honvédelmi övezeteket, mivel azok - az alaptérkép nagyíthatósága, pontossága miatt - már országos övezetként is ábrázolhatóak.

Összhangban a 6. §-hoz adott indoklással, egyes országos övezetek, így a jó termőhelyi adottságú szántók, az erdőtelepítésre javasolt terület, a tájképvédelmi terület és a vízminőség-védelmi terület övezete - azok szabályozási tartalma miatt - nem igényelnek törvényi szintű szabályozást, így az övezetek térképi lehatárolása és az övezet területére vonatkozó szabályozás a törvény felhatalmazása alapján a területrendezésért felelős miniszter rendeletében kerül megállapításra.

A megyei övezetek térképi lehatárolása továbbra is a megyei önkormányzat feladata a megyei területrendezési tervben, viszont a rájuk vonatkozó szabályokat a területrendezésért felelős miniszter rendelete állapítja meg.

A 20-21. §-hoz

A jogalkalmazást elősegítő rendelkezések az OTrT. hatályos szabályozásának átemelése.

A 22. §-hoz

A módosítás az e törvény felhatalmazása alapján kiadott kormányrendeletben meghatározott államigazgatási szervek előzetes adatszolgáltatásának figyelembevétele helyett mérlegelési lehetőséget ad a térségi övezetek lehatárolásánál, azonban előírja az e törvényben meghatározott szerkezeti tervek figyelembevételét.

A 23. §-hoz

A térségi övezetek lehatárolására vonatkozó, a hatályos szabályozáson alapuló, ám azt módosító szabályozás célja, hogy az egyes ágazatokhoz kötődő övezetek pontosításában az ágazat vegyen részt, a területi/települési tervező öncélúan azt ne változtathassa meg. A szabályozással mind a megyei, mind a településrendezési terv készítése során erősíteni kívánjuk az ágazat és a területi tervezők együttműködését, illetve az ágazat felelősségét a térségi övezetek lehatárolása kérdésében. E rendelkezés azért válthatja ki a jelenleg hatályos, a településrendezési eszközök készítésénél az övezet lehatárolására vonatkozó 5%-os eltérés lehetőségét, mivel az ágazati állásfoglalás biztosíték arra, hogy a védendő érték védelme megvalósul.

A 24. §-hoz

A viszonylag új, 2017. VI. 30-tól hatályos szabályozás átemelése, mely a fejlesztések elősegítése érdekében nagyobb mozgásteret ad a megyei önkormányzatoknak azáltal, hogy lehetővé teszi a megyék számára egyedileg meghatározott (fejlesztési) övezetek kijelölését azokon a területeken, amelyek erre leginkább alkalmasak. A hatályos szabályozást azzal egészíti ki, hogy az egyedileg meghatározott övezetek szabályai nem csak a településrendezési eszközök készítésére, hanem a településfejlesztési dokumentumok készítésére is vonatkozhatnak, továbbá az egyedileg meghatározott megyei övezetek területi hatálya a megye teljes területére kiterjedhet. Erre a pontosításra azon megyék miatt volt szükség, amelyek átfednek a kiemelt térségekkel és ezért területrendezési tervüket csak a kiemelt térségen kívüli területekre készíthetik el. A pontosítás teszi lehetővé, hogy az egyedi övezetet az egységes fejlesztési elképzelések támogatása miatt a megye teljes területére megalkothassák.

A 25-27. §-hoz

E szakasz az OTrT. hatályos szabályozásának átemelésén alapul, azonban differenciálja a hatályos szabályozás szerinti országos ökológiai hálózat övezetét, melynek helyére az ökológiai hálózat magterületének övezete, az ökológiai hálózat ökológiai folyosójának övezete és az ökológiai hálózat pufferterületének övezete lép. Ezen rendelkezései szigorítanak a meglévő szabályozáson azáltal, hogy új szabályozási elemként lefektetik a bányászati tevékenység folytatásának, új célkitermelőhely és külfejtéses művelésű bányatelek létesítésének szabályait, továbbá tiltják az ökológiai hálózat magterületének övezetében - háztartási méretű kiserőmű kivételével - erőmű elhelyezését. Mindezen rendelkezések biztosítják az ország természeti értékeinek megőrzését. Új szabály az övezetben a célkitermelőhely nyitásának tilalma, amelyet a bányászati terminológia miatt szükséges bevezetni. A szakasz továbbá rögzíti azon kivételeket, amely esetekben, a szakasz szerinti övezetekben, engedélyezett az intenzív beépítést lehetővé tévő területfelhasználás és övezet, építési övezet kijelölése.

A 28. §-hoz

E szakasz az OTrT. hatályos szabályozásának átemelése azzal, hogy az ország és a kiemelt térségek szerkezeti tervében lévő települési térség területén a kiváló termőhelyi adottságú szántók övezetére vonatkozó szabályt nem kell alkalmazni.

A 29. §-hoz

Az erdők övezetébe tartozó területekre vonatkozó szabály szigorodik és egyértelműbbé válik azáltal, hogy előírja az övezet területének erdőterület területfelhasználási egységbe sorolásának a mértékét (95%). Továbbá áttekinthetőbbé válik a kivételek felsorolása.

A 30. §-hoz

Az OTrT. hatályos szabályozásának átemelése azzal, hogy a kiváló termőhelyi adottságú erdők övezetét felváltja az erdők övezete.

A 31. §-hoz

E szakasz az OTrT. hatályos szabályozásának átemelése.

A 32. §-hoz

Az OTrT. hatályos szabályozását annyiban módosítja, hogy a településrendezési eszközökben az övezetbe eső területeket egyrészt beépítésre szánt, vagy beépítésre nem szánt különleges honvédelmi, katonai és nemzetbiztonsági célra szolgáló terület területfelhasználási egységbe kell sorolni, másrészt amennyiben a honvédelmi és katonai célú terület övezetébe eső terület egyben az erdők övezetébe is esik, akkor azt a földrészletet honvédelmi célú erdő települési területfelhasználási egységbe kell sorolni. A módosítás kitér arra az esetre is, ha szükségessé válik az így kijelölt területfelhasználási egység módosítása, miszerint az csak a honvédelemért felelős miniszter hozzájárulásával lehetséges.

A 33. §-hoz

A törvény általános-különös szabályai között fennálló kapcsolatra utal annak rögzítésével, hogy a Budapesti Agglomeráció tekintetében a törvény Második Részben foglalt rendelkezéseit a Harmadik Részben foglalt eltérésekkel kell alkalmazni.

A 34. §-hoz

E szakasz - részben a BATrT. hatályos szabályozását átemelve - a BATrT. munkarészeit foglalja össze, elősegítve ezzel a hatékony jogalkalmazást.

A 35. §-hoz

E szakasz - részben a BATrT. hatályos szabályozását átemelve - a BATrT. térképi mellékleteit sorolja fel, azaz utal a Budapesti Agglomeráció Szerkezeti Tervét tartalmazó mellékletre, továbbá felsorolja a Budapesti Agglomeráció Övezeti Tervében alkalmazott térségi övezetek tervlapjait. A szabályozás a BATrT. hatályos övezeti szabályozását felülvizsgálja, egyszerűsíti, összhangban az OTrT. szabályozásával: a tervrendszerből kivezetésre kerül a széleróziónak kitett terület övezete, a vízeróziónak kitett terület övezete, az országos és a térségi komplex tájrehabilitációt igénylő terület övezete, a történeti települési terület övezete. Mivel a digitalizáció miatt a méretarány meghatározása már nem releváns - a tervlapok tulajdonképpen téradatbázisok, amelyek a korábbinál lényegesen nagyobb mértékben nagyíthatók - ezért a BATrT. Szerkezeti Tervének méretaránya a hatályos szabályozással ellentétben itt már nem kerül feltüntetésre.

A nem országos övezetek közül a rendszeresen belvízjárta terület övezete, az ásványi nyersanyagvagyon övezete és a földtani veszélyforrás terület övezete érinti a BATrT-t. Összhangban a 19. §-hoz adott indoklással a rendelkezés rögzíti, hogy ezen övezetek ugyan a BATrT. részei, de lehatárolásuk a területrendezésért felelős miniszter rendeletében történik meg.

A 36. §-hoz

A területfelhasználás rendszere az OTrT-vel összhangban egyszerűsödik, kiegészítve a kiemelt térségi státusz szerinti kategóriákkal. Így elhagyásra kerül a magas zöldfelületi arányú települési térség, melynek elhagyását az országos településrendezési és építési követelményekről szóló jogszabály (OTÉK) beépítésre szánt és beépítésre nem szánt területfelhasználási egység szabályozásának lehetősége indokolja. A különleges rendeltetésű térség, valamint az építmények által igénybe vett térség helyett az OTrT. által használt sajátos területfelhasználású térség kategória kerül bevezetésre. A kiemelt térségi státuszra tekintettel bevezetésre kerül továbbá a kertes mezőgazdasági térség kategóriája, ahol az agglomerációra jellemző építési szándék erőteljesen megjelenik. A települési térség differenciálását a 2013. évben módosított OTrT. megszüntette, mivel e fogalom meghatározása nem volt egyértelmű, és sajátos szabály sem vonatkozott rá. Az ábrázolható legkisebb terület törlését a digitális térképhasználat indokolja.

A 37-38. §-hoz

E szakasz a BATrT. településein új beépítésre szánt terület kijelölésére vonatkozó szabályokat tartalmazza, és azokat - a BATrT. hatályos szabályozását átemelve - pontosítja. A települési térség differenciálását a 2013. évben módosított OTrT. megszüntette, mivel e fogalom meghatározása nem volt egyértelmű, és sajátos szabály sem vonatkozott rá. Kikerül a szabályozásból a magas zöldfelületi arányú települési térség szabályozása is. A zöldterületre vonatkozó szabály - miszerint új beépítésre szánt területen a lakóterület, illetve a vegyes terület növelésével egyidejűleg a területnövekmény legkevesebb 5%-ának megfelelő kiterjedésű, legalább 50%-ában a beépítésre szánt területtel kapcsolatban lévő zöldterületet kell kijelölni - általános szabályként az OTrT-be kerül bevezetésre, így azt a BATrT. külön nem tartalmazza.

A szabályozás azzal is kiegészül, hogy a települések közigazgatási határához képest 200 méteren belül a környezetre jelentős hatást gyakorló ipari terület nem jelölhető ki, ezzel védve az egyes településeket attól, hogy a szomszédos települések ugyan a saját közigazgatási területükön, de adott esetben a másik településre jelentősebb hatást gyakorló, jelentős környezeti hatással bíró beruházás létesítését lehetővé tegyék.

A 39. §-hoz

E szakasz a természetközeli- és erdőterületek védelmét szolgálja úgy, hogy a besorolásra vonatkozó településrendezési mozgástér bővítése lehetővé válik. A 10 ha-t meghaladó sportolási célú terület szabálya - a térképi lehatárolás figyelembe vételével - pontosodik.

A módosítás az új területrendezési tervek tartalmát tekinti irányadónak, és az annak alapján felülvizsgált településszerkezeti terv erdőterületeire és természetközeli területeire vonatkozóan mondja ki az összterület csökkenésének tilalmát.

A 40. §-hoz

E szakasz - a BATrT. hatályos szabályozását átemelve - pontosodik, valamint kiegészül azzal, hogy a kertes mezőgazdasági térségben további lehetőségeket ad a beépítésre szánt terület kijelölésére a 2%-os korlátozó szabályon felül, a rögzített feltételek teljesülése esetén. A szabályozás továbbá kiegészül a beépítésre szánt terület növekménye nyilvántartásával és ellenőrzésével és annak részletes szabályaival és eljárásával is.

A 41. §-hoz

E szakasz az országos és térségi jelentőségű műszaki infrastruktúra-hálózatok és egyedi építmények tekintetében megjelöli az érintett mellékleteket.

A 42. §-hoz

E szakasz - egyszerűsítve a BATrT. hatályos szabályozását - az országos és a kiemelt térségi övezeteket sorolja fel, összhangban az OTrT. szabályozásával: a tervrendszerből kivezetésre kerül a széleróziónak kitett terület övezete, a vízeróziónak kitett terület övezete, az országos és a térségi komplex tájrehabilitációt igénylő terület övezete, továbbá a történeti települési terület övezete.

A rendelkezés a 35. §-sal összhangban megjelöli azon övezeteket, amelyeket a területrendezésért felelős miniszter rendeletben állapít meg.

A 43. §-hoz

E szakasz a BATrT. hatályos szabályozásának átemelése azzal, hogy pontosítja a területrendezési hatósági eljárást lebonyolító hatóság megnevezését, valamint kiegészíti az OTrT. ökológiai hálózat magterületének övezetére vonatkozó szabályozást a település közigazgatási határához 200 méternél közelebb lévő beépítésre szánt terület kijelölésének tilalmával.

A 44. §-hoz

E szakasz új szabályozási elemként kiegészíti az OTrT. ökológiai hálózat ökológiai folyosójának övezetére vonatkozó szabályozást a település közigazgatási határához 200 méternél közelebb lévő beépítésre szánt terület kijelölésének tilalmával.

A 45. §-hoz

E szakasz a törvény általános-különös szabályai között fennálló kapcsolatra utal annak rögzítésével, hogy a Balaton Kiemelt Üdülőkörzet tekintetében a törvény Második Részben foglalt rendelkezéseit a Negyedik Részben foglalt eltérésekkel kell alkalmazni.

A 46. §-hoz

E szakasz - részben a BKÜTrT. hatályos szabályozását átemelve - a BKÜTrT. munkarészeit és azok általános tartalmát foglalja össze, elősegítve ezzel a hatékony jogalkalmazást.

A 47. §-hoz

E szakasz - a BKÜTrT. hatályos szabályozását részben átemelve - a BKÜTrT. tartalmát rögzíti, azaz utal a Balaton Kiemelt Üdülőkörzet Szerkezeti Tervét tartalmazó mellékletre, továbbá felsorolja a Balaton Kiemelt Üdülőkörzet Övezeti Tervében alkalmazott térségi övezetek határait tartalmazó tervlapokat. Mivel a digitalizáció miatt a méretarány meghatározása már nem releváns - a tervlapok tulajdonképpen téradatbázisok, amelyek a korábbinál lényegesen nagyobb mértékben nagyíthatók - ezért a Balaton Kiemelt Üdülőkörzet Szerkezeti Tervének méretaránya a hatályos szabályozással ellentétben itt már nem kerül feltüntetésre.

A térségi övezeteket érintő módosítások technikai pontosítások, a hatályos szabályozást alapul véve pontosítanak, valamint differenciálnak egyes már meglévő övezeteket. Az övezeti rendszer részben az OTrT.-vel összhangban, részben az egyszerűsítés jegyében módosul: a tervrendszerből kivezetésre kerül a szélerőmű elhelyezéséhez vizsgálat alá vonható terület övezete, a térségi jelentőségű komplex tájrehabilitációt igénylő terület övezete, az ökológiai rehabilitációt igénylő terület övezete, a térségi hulladéklerakó kijelöléséhez vizsgálat alá vonható terület övezete, a települési terület övezete, a gazdasági terület övezete, valamint a turisztikai fejlesztési terület övezete.

Az OTrT.-vel és a BATrT.-vel összhangban e rendelkezésben is megjelölésre kerülnek azok az övezetek, amelyek ugyan a BKÜTrT. részei, de lehatárolásuk (és adott esetben szabályaik) a területrendezésért felelős miniszter rendeletében történik meg.

A 48. §-hoz

Új, rendkívül lényeges szabályozási elem annak rögzítése, hogy a Balaton vízparti területei területfelhasználási követelményeire vonatkozó (azaz az e törvényben nem szereplő speciális településrendezési és építési követelményekre és a partvonal-szabályozási követelményekre vonatkozó) szabályokat a Kormány rendeletében, a közcélú vízparti területhasználatra vonatkozó szabályozást pedig a területrendezésért felelős miniszter rendeletben állapítja meg. Ennek indoka, hogy a többféle, olykor egymást is zavaró funkció elhelyezése a partmenti területeken kellő körültekintést igényel. E területek rendezése meghatározó lehet a Balaton parthasználatának rendezése és a minőségi turizmus fejlesztési lehetőségei szempontjából. Ugyanakkor a települések egykori külterületi partszakaszai mellett természetes vegetációjú, megtartandó, helyenként védendő élőhelyek találhatóak. A sokféle érdek által megfogalmazott területigény kielégítése, a közöttük lévő összhang megteremtése országos érdek. Ezért a törvény e területek közcélú vízparti területhasználatának meghatározását a központi államigazgatási szervek feladatává teszi.

Ez a rendelkezés teremti meg a jogszabályi előfeltételeit annak, hogy a valósággal ütköző tartalmú, elavult DTA-50 alaptérképeket alkalmazó, miniszteri rendelettel elfogadott 43 vízpart-rehabilitációs tanulmányterv a tervrendszerből kivezetésre kerüljön és helyére egyetlen, a partvonal-szabályozási tervek felülvizsgálatát is tartalmazó miniszteri rendelet lépjen.

A 49. §-hoz

E szakasz a BKÜTrT. hatályos szabályozásának átemelése azzal, hogy a területfelhasználási kategóriák kiegészülnek a szőlő-, gyümölcs- és kertművelésű térséggel, és a sajátos területfelhasználású térséggel, a tervrendszerből pedig kivezetésre kerül az egyedileg meghatározott térség, valamint az építmények által igénybe vett térség. E szabályozás oka, hogy a pontosabb területfelhasználás miatt differenciáltabb lesz a területfelhasználási kategóriák köre, továbbá a kivezetésre kerülő területfelhasználási kategóriák lényegében elvonták a települési önkormányzatoktól a településrendezési jogot, ami a helyi érdekeket, fejlesztéseket sok esetben ellehetetlenítette.

Az 50. §-hoz

E szakasz a BKÜTrT. hatályos szabályozásának átemelése az alábbi módosításokkal:

Összhangban az OTrT.-vel változik az erdőgazdálkodási, valamint a mezőgazdasági térség lehatárolásának szabálya, melynek oka, hogy a hatályos %-os szabályok a gyakorlatban igen nehezen voltak betarthatók. A vízgazdálkodási térség területének lehatárolása ugyanezen okokból szintén módosul, azonban az állami kontroll továbbra is biztosított, hiszen a törvény szerint a vízgazdálkodási térség lehatárolását a tervező az illetékes államigazgatási szerv bevonásával végzi.

Új szabályozási elem az újonnan bevezetésre kerülő sajátos területfelhasználású térségre vonatkozó rendelkezés, melynek területe - legfeljebb +5% eltéréssel - különleges beépítésre nem szánt, valamint közlekedési terület települési területfelhasználási egységbe sorolható. A sajátos területfelhasználású térség elsődlegesen a különleges beépítésre nem szánt területeket és a közlekedési területeket tartalmazza a lehatárolásban, a szabályozás célja pedig, hogy ezen területek a továbbiakban csak korlátosan növekedjenek.

Az újonnan bevezetésre kerülő szőlő-, gyümölcs- és kertművelésű térség területfelhasználási kategória célja, hogy a térszerkezeti terven a mezőgazdasági térségen belül differenciáltan jelenjen meg a balatoni tájra oly jellemző szőlő, gyümölcs és zártkerti gazdálkodás. A településrendezésben ezt a kategóriát alapvetően a kertes mezőgazdasági és általános (szőlő, gyümölcs) mezőgazdasági területfelhasználási egységre kell bontani.

A tervrendszerből kivezetésre kerülő települési térség kategóriára vonatkozó általános jellegű szabályok pontosításra kerültek a törvény egyéb jogszabályi helyein (közmű, beépítési magasság), a nem életszerű előírás (utcahatáros tiltás) pedig törlésre került.

Az 51. §-hoz

Az új szabályozási elemként megjelenő rendelkezések a zöldterületek és a kapcsolódó funkciók védelmét, illetve a minimális és reális fejlesztési kötelezettséget írják elő általánosan a Kiemelt Üdülőkörzet minden településére. Fontos szabály, hogy a 2008. december 31. előtt hatályban lévő településrendezési eszközökben kijelölt olyan, a parti sétány kialakítása nem szolgáló zöldterület, amely nem került állami vagy önkormányzati tulajdonba, azt az önkormányzat más területfelhasználási egységbe átsorolhatja, a törvény egyes rendelkezései e tekintetben figyelmen kívül hagyhatók.

Az 52. §-hoz

E szakasz a BKÜTrT. hatályos szabályozásának átemelése egyes, az egyszerűbb jogalkalmazást biztosító technikai pontosításokkal.

Az 53. §-hoz

A BKÜTrT. hatályos szabályozásának átemelése az a kiegészítéssel, hogy a korábban már jogszerűen beépült telkek esetét is szabályozza, biztosítva fennmaradásukat, azonban ellehetetlenítve a további alapterület-bővítésben, szintszám-növelésben kifejeződő fejlesztésüket.

Az 54. §-hoz

A BKÜTrT. hatályos szabályozásának átemelése azon új szabályozási elemekként megjelenő kiegészítésekkel, hogy a Balaton Kiemelt Üdülőkörzet területén a vízbázis és karsztos előfordulás miatt tiltani szükséges a tisztítatlan szennyvíz szikkasztási és elhelyezési lehetőségét, továbbá hogy a csapadékvíz elvezetéséről és kezeléséről a tó védelme, illetve a vízvisszatartási lehetőségek érdekében gondoskodni kell. E rendelkezés további szennyvízkezelési feltételt szab a beépítésre szánt területek kijelöléséhez, valamint építési tevékenységekhez.

A környezet már elért védettségi szintjének megtartása érdekében. alaptörvényi követelményként rendelkezni szükséges arról, hogy a Balaton Kiemelt Üdülőkörzet területére kívülről - a regionális víziközmű rendszerre a szennyvízcsatorna-hálózaton keresztül történő csatlakozás kivételével - szennyvizet bevezetni tilos. ha a tisztított szennyvíz befogadója a Balaton.

Az 55. §-hoz

A BKÜTrT. hatályos szabályozásának módosítása, az AM és a kormányhivatalok szorgalmazta pontosítással.

Az 56-57. §-hoz

A BKÜTrT. hatályos szabályozásának átemelése kisebb technikai pontosítással.

Az 58-59. §-hoz

E szakaszok a BKÜTrT. hatályos szabályozásának átemelése, továbbá utal a törvény általános-különös szabályai között fennálló kapcsolatra, elősegítve a hatékony jogalkalmazást.

A 77. sz. főút a 7301. és a 7342. jelzésű mellékutak nyomvonalán megvalósult, jelzett további szakaszai természetvédelmi aggályokat vetnek fel, ezért javasolt a mellékutat meghagyni. A további módosítások technikai jellegűek, így a kiemelt jelentőségű mellékút kategóriáját felváltja a - lényegében azonos tartalmú - „térségi szerepű összekötő út”.

A 60. §-hoz

A kikötők létesítésére mind a mai napig nagy igény mutatkozik, azonban szabályozatlan megvalósításuk a Balaton ökológiai állapotára, illetve táji értékeire is negatív hatással lehet. A törvény alapján az új, saját használatú kikötők létesítési szempontjait a Kormány rendeletben állapítja meg. A közforgalmú személyhajózási kikötők mólóit a törvény szerint nem lehet a közhasználat elől elzárni, amely szabályozás célja, hogy e mólók parti sétány céljára hasznosíthatóak legyenek.

A 61. §-hoz

Utal a törvény általános-különös szabályai között fennálló kapcsolatra és elősegíti a hatékony jogalkalmazást.

A 62. §-hoz

E szakasz a BKÜTrT. hatályos szabályozásának átemelése. Új szabályozási elemként jelenik meg a természetvédelmi oltalom alatt álló zöldterületek fokozottabb védelme, miszerint a természetvédelmi oltalom alatt álló zöldterület legfeljebb 5%-át érintheti az átsorolás, továbbá hogy a természetvédelmi oltalom alatt álló, természetes élőhelyként funkcionáló, vagy természetközeli állapotú ingatlan új zöldterületként nem jelölhető ki. A természetvédelmi oltalom alatt nem álló zöldterületek esetében a korábbi, területnagyságonként meghatározott arány helyett, egységesen 10%-os területnagyságú átsorolás a megengedett. Tekintettel a tényre, hogy a „zöldfelület megbontása”, az „aktív zöldfelület”, valamint az „életképes növényzet” fogalmak nem meghatározottak és jogszabályban történő használatuk bizonytalanságot okozhat, e törvény már nem tartalmazza az ezekre, mint a zöldterület ismérveire vonatkozó szabályozást. Új szabályozási elem továbbá a zöldterületek maximális beépíthetőségének előírása, amit e területfelhasználási egységek funkciójának biztosításához a törvényben is rögzíteni szükséges.

A 63. §-hoz

E szakasz a BKÜTrT. hatályos szabályozásának átemelése. Új szabályozási elemként jelenik meg azon előírás, miszerint zöldterület kivételesen természetvédelmi oltalom alatt álló területen is kijelölhető, amennyiben a települési térség egésze védett természeti terület. E szabályozás szükségességét az indokolja, hogy a Balaton-felvidéki települések egy részének teljes bel- és külterülete is nemzeti parki, tehát védett természeti terület, így ha a hatályos szabályozás maradna, akkor nem lehetne e településeken új zöldterületet kijelölni. Új szabályozási elemként jelenik meg, hogy a zöldterületek összterülete nem csökkenhet a beépítésre szánt területek összterületének 5%-a alá.

A 64. §-hoz

E szakasz utal a törvény általános-különös szabályai között fennálló kapcsolatra és elősegíti a hatékony jogalkalmazást.

A 65. §-hoz

E szakasz a BKÜTrT. hatályos szabályozásának átemelése. Új szabályozási elemként jelenik meg a természetvédelmi oltalom alatt álló zöldterületek fokozottabb védelme, miszerint a természetvédelmi oltalom alatt álló zöldterület legfeljebb 5%-át érintheti az átsorolás, továbbá hogy a természetvédelmi oltalom alatt álló, természetes élőhelyként funkcionáló, vagy természetközeli állapotú ingatlan új zöldterületként nem jelölhető ki. A természetvédelmi oltalom alatt nem álló zöldterületek esetében a korábbi, területnagyságonként meghatározott arány helyett, egységesen 10%-os területnagyságú átsorolás a megengedett.

Új szabályozási elem továbbá a zöldterületek maximális beépíthetőségének előírása, amit e területfelhasználási egységek funkciójának biztosításához a törvényben is rögzíteni szükséges.

A 66. §-hoz

E szakasz a BKÜTrT. hatályos szabályozásának átemelése. Új szabályozási elemként jelenik meg azon előírás, miszerint zöldterület kivételesen természetvédelmi oltalom alatt álló területen is kijelölhető, amennyiben a település teljes területe védett természeti terület. E szabályozás szükségességét az indokolja, hogy a Balaton-felvidéki települések egy részének teljes bel- és külterülete is nemzeti parki, tehát védett természeti terület, így ha a hatályos szabályozás maradna, akkor nem lehetne e településeken új zöldterületet kijelölni.

Új szabályozási elemként jelenik meg új zöldterület létesítése esetén a természetvédelem céljaival történő összhang megteremtésének szükségessége.

A 67. §-hoz

A szakasz a zöldterületek védelmét és fejlesztését segíti elő. Rögzíti, hogy ha egy intenzív fejlesztést lehetővé tevő beépítésre szánt terület kijelölésre kerül, akkor a terület 10%-ának mértéig új zöldterületet is ki kell jelölni, és annak önkormányzati tulajdonba kell kerülnie.

A 68. §-hoz

E szakasz a BKÜTrT. hatályos szabályozásának szigorítása, mely a kemping területének más célra történő igénybevételét csak zöldterületként vagy különleges strand települési területfelhasználási egységként teszi lehetővé, összhangban a 75. §-ban lefektetett szabályozással.

A 69. §-hoz

Új szabályozási elem, miszerint a településrendezési eszközökben erdőterület területfelhasználási egységbe sorolt terület a település közigazgatási területén összességében nem csökkenhet.

A 70. §-hoz

A szakasz rögzíti, hogy a Balaton vízparti területei területfelhasználásának kialakítása összhangban kell, hogy legyen a közérdekkel. Ennek érdekében a vonatkozó miniszteri rendeletben rögzítésre kell, hogy kerüljenek a rekreációt, a pihenést és a turizmust elősegítő területfelhasználások. A közterületek kialakításának kötelezettségére vonatkozó szabályozás már a kezdetektől fogva a Balaton Kiemelt Üdülőkörzet területrendezési tervének része, melynek szükségességét, létjogosultságát a 94/2011. (XI. 17.) AB határozat is megerősítette. Az Alkotmánybíróság - a Btv.-hez fűzött indokolásra utalva - elfogadta, hogy a passzív (a természeti elemek zavartalan szemlélése, a parti sétányról feltáruló tájkép látványának térélményt jelentő megélése) és aktív (vízisportok és a strandolás) rekreációs tevékenységek miatt felmerülő területhasználati igények kielégítésére leginkább a zöldterületek alkalmasak. A közhasználatú zöldterületek megnövelésének ez az igénye pedig tekinthető olyan közérdeknek, amely indokolja a tulajdoni korlátozást. A szakasz ezért tartalmazza a zöldterületekkel kapcsolatos kártalanítási szabályokat.

A 71. §-hoz

Az új szabályozási elemként megjelenő szigorú rendelkezések megakadályozzák a települések vízparti területeinek összenövését és a települések további külterületi terjeszkedését, mivel a balatoni vízpart beépítés-mentességét, illetve szigorítását a törvény továbbra is prioritásként kezeli, vízparti területen a beépítésre szánt területek terjeszkedése nem kívánatos. A már beépítésre szánt területek azonban belterületbe vonhatók, beépítésük az előírások szerint megvalósítható.

A törvény a Balaton tájképi adottságainak védelmét célozza, ennek érdekében a településrendezési eszközökben már megállapított beépítési magasságok növelését tiltja. Továbbá egyértelművé teszi, hogy a beépítettség és a beépítési magasság tekintetében a törvény hatályba lépésekor érvényben lévő településrendezési eszközök jelentik a kiindulási pontot.

A Balaton vízparti területeinek területhasználatára vonatkozólag a Kormány rendeletben további szabályokat állapíthat meg.

A 72. §-hoz

E szakasz utal a törvény általános-különös szabályai között fennálló kapcsolatra és elősegíti a hatékony jogalkalmazást.

A 73. §-hoz

E szakasz kisebb technikai pontosításokkal a BKÜTrT. hatályos szabályozásának átemelése. Enyhítő rendelkezés a parti sétánynak a természetes vízparti vegetáció sérelme nélküli biztosítása 10 m helyett 5 m szélességben. A hatályos szabályozást szigorítja azon rendelkezés, miszerint az állami vagy önkormányzati tulajdonban álló zöldterület (közpark vagy közkert) esetén az átsorolás legfeljebb az átsorolással érintett zöldterület 5%-ára, egyéb zöldterületek esetén 15%-ára terjed ki.

Az újonnan kijelölt zöldterületen létrehozandó közparkra vagy közkertre vonatkozó szabályozás - miszerint azt legkésőbb az átsorolt zöldterület területének tényleges csökkentéséig meg kell építeni, és az ingatlan-nyilvántartásba közparkként vagy közkertként bejegyezni - módosításának indoka, hogy az újonnan kijelölt „zöldterületek” gyakran valójában mezőgazdasági területek, parlagok, esetleg beépítetlenül maradt kivett telkek, vagy kisméretű, korábban közútként szabályozott telekmaradványok. A fentiek szerinti átsorolást legtöbbször nem követi semmilyen beavatkozás, ami a forráshiány mellett akár annak is köszönhető, hogy olyan helyen kerül kijelölésre a zöldterület, ahol nincs is valós igény a kialakítására (pl. belterület és mezőgazdasági területek határán), vagy a telek mérete, alakja nem megfelelő zöldterület kialakítására. Az új szabályok szerint a zöldterület átsorolásakor a csere területnek már meg kell lennie, azaz ténylegesen zöldfelületi funkciókkal kell rendelkezzen (ne csak „papíron” létezzen).

Új szabályozási elem továbbá a zöldterületek maximális beépíthetőségének előírása, amit e területfelhasználási egységek funkciójának biztosításához a törvényben is rögzíteni szükséges.

A 74. §-hoz

Új szabályozási elemként - a hatályos szabályozást szigorítva - a törvény kiemelt prioritásként kezeli a természetes partszakaszok védelmét, melyek megőrzendők, azokon művi part vagy kikötő és egyéb létesítmény nem helyezhető el. Ez alól egyetlen kivétel a legfeljebb 20 férőhelyes csónak kikötő, mely természetes partszakaszon, a IV-V. osztályú nádasban is létesíthető, a törvényben meghatározott feltételek teljesülése esetén.

E szakasz kisebb technikai pontosításokkal a BKÜTrT. hatályos szabályozásának átemelése.

A törvény a parti sétány kialakítására vonatkozó szabályozást továbbá azzal módosítja, hogy a belterületi 30%-os parti sétány kialakításától akkor lehet eltekintetni, ha a kijelölés természetvédelmi érdeket sért vagy veszélyezteti az állami feladatellátást.

A 75. §-hoz

E szakasz szigorítja a BKÜTrT. hatályos szabályozását. A szakasz rendelkezik arról, hogy a kempingek milyen területfelhasználási egységekbe sorolhatók, előírja az alkalmazható beépítési százalékot, és meghatározza a kempingterületeken építhető építmény típusát, rendeltetését is. Új szabályozási elemként írja elő, hogy a kemping zöldterületi besorolása esetén ne haladhassa meg a beépítési százalék a 3%-ot.

A szakasz továbbá előírja a strandok esetében alkalmazható beépítési százalékot, a strandok kialakításának feltételeit, és meghatározza a strandok területén az építhető építmény típusát, rendeltetését is.

A 76. §-hoz

Új szabályozási elemként e szakasz előírja, hogy a településrendezési eszközökben strandként, kempingként, zöldterületként, parttal érintkező közlekedési területként kijelölt települési területfelhasználási egység nagysága és a tómederrel érintkező partszakaszának hossza összességében nem csökkenthető, tekintettel a tényre, hogy a vízparti területeken a strand, kemping, zöldterület, közlekedési terület rendeltetések kiemelt védelmet kell, hogy élvezzenek. E szabály alól csak a törvényben felsorolt esetek a kivételek, például a törvény 82. §-a szerint kemping zöldterület vagy strand területfelhasználási egységbe is sorolható.

A 77. §-hoz

E szakasz a BKÜTrT. hatályos szabályozásán alapuló, a felülvizsgálat során átalakított övezeti rendszert rögzíti.

Összhangban az 47. §-hoz adott indoklással, egyes országos és kiemelt térségi övezetek, így a tájképvédelmi terület, az ásványi nyersanyagvagyon, a vízminőség-védelmi terület, a földtani veszélyforrás terület, a vízeróziónak kitett terület, a rendszeresen belvízjárta terület, a jó termőhelyi adottságú szántók és az erdőtelepítésre javasolt terület övezete - azok szabályozási tartalma miatt - nem igényelnek törvényi szintű szabályozást, így az övezetek térképi lehatárolása és az övezet területére vonatkozó szabályozás a törvény felhatalmazása alapján a területrendezésért felelős miniszter rendeletében kerül megállapításra.

A 78-80. §-hoz

A BKÜTrT. hatályos szabályozásához képest az ökológiai hálózat magterületének, az ökológiai hálózat ökológiai folyosójának, illetve az ökológiai hálózat pufferterületének övezetére vonatkozó előírások az alkalmazhatóság érdekében részben egyszerűsödnek, részben pedig szigorodnak. Így a jövőben a tájba illesztésre, látványvédelemre vonatkozó előírások már nem szerepelnek a magterületre vonatkozó előírások között, tekintettel a tényre, hogy e szabályok betartása, definiálása nehézségbe ütközik. Az ökológiai hálózat ökológiai folyosójára vonatkozó új szabályozási elem a Balatoni főépítész szerepének erősítése, ugyanis a jövőben új építmény elhelyezése, műszaki infrastruktúra telepítése, valamint szántó művelési ágú területen út, közmű, vízgazdálkodási és vízkárelhárítási építmény csak az ő hozzájárulásával helyezhető el.

A 81. §-hoz

E szakasz egyrészt utal a törvény és annak felhatalmazása alapján megállapított miniszteri rendelet szabályai között fennálló kapcsolatra és elősegíti a hatékony jogalkalmazást.

A tájképvédelmi szempontból kiemelten kezelendő terület övezete eltér az OTrT.-ben meghatározott tájképvédelmi terület övezetétől, annál szűkebb területre, szigorúbban szabályoz. Cél, hogy a hagyományos tájhasználatnak megfelelő területhasználat és építés valósuljon meg. A balatoni tájkarakter fenntartásához továbbra is fent kell tartani a beépítésre nem szánt területen a maximális 3%-os beépítési lehetőséget. Mivel az országos előírás ennél többet engedélyez, a 3%-os beépítési előírásról e szakaszban rendelkezni kell.

Új szabályozási elemként jelenik meg továbbá, hogy csak épületre szerelten, legfeljebb háztartási méretű kiserőmű helyezhető el. További elem az új külfejtéses művelésű bányatelek, célkitermelőhely létesítésének tilalma, valamint az a rendelkezés, miszerint a tájképvédelmi szempontból kiemelten kezelendő területet övezetén a látványvédelmet a településképi követelményekben és a településrendezési eszközökben biztosítani kell, továbbá a kialakult geomorfológiai formák adottságait meg kell őrizni.

A 82. §-hoz

E szakasz a BKÜTrT. hatályos szabályozását pontosítva világörökségi és világörökségi várományos területek övezetében csak háztartási méretű kiserőmű elhelyezését teszi lehetővé, továbbá kimondja, hogy a tájalkotó elemek összhangjának megőrzése érdekében a helyi építési szabályzatban a tájképet és a kulturális örökség elemeinek védelmét szolgáló szabályozást kell meghatározni.

A 83. §-hoz

E szakasz a BKÜTrT. hatályos szabályozását a Balatoni főépítész és a vízügyi igazgatóság feladataival egészíti ki, akik évente ellenőrzik a szabályozási partvonalra, valamint a jogi partvonalra vonatkozó előírások betartását. Az ellenőrzés az előírások érvényesülését segíti elő. A tómeder védelme érdekében a szabályozás előírja egyes építmények elhelyezésének tilalmát.

A 84. §-hoz

Mivel a térségi területfelhasználási kategóriákra vonatkozó hatályos %-os szabályok megszűnnek, ezért itt, a funkcionális övezeteknél szükséges az előírásoknak érvényt szerezni. A kertgazdasági terület övezete az üdülőkörzet táji szempontból legfrekventáltabb, legérzékenyebb és pótolhatatlan értékű részei közé tartozik, ezért e területek „rovására” a beépítésre szánt területfelhasználási módok terjeszkedése, térfoglalása nem kívánatos.

E szakasz a BKÜTrT. hatályos szabályozásának átemelése, ugyanakkor számos új rendelkezést vezet be a kertgazdasági területre vonatkozóan: így rendelkezik, arról, hogy az övezet területének a település közigazgatási területére eső része legfeljebb 5%-kal (ezen felül csak közlekedési területbe sorolás céljából), a területileg illetékes, állami főépítészi hatáskörben eljáró fővárosi és megyei kormányhivatal egyetértése esetén módosítható, kibővíti az övezetben nem elhelyezhető építmények körét, továbbá kimondja a birtokközpont elhelyezésének tilalmát.

A 85. §-hoz

E szakasz a BKÜTrT. hatályos szabályozásának átemelése. Rendelkezik arról, hogy a kiváló termőhelyi adottságú szántók övezete esetében az OTrT. szerinti övezet szabályai az irányadók, és további szabályokat határoz meg.

A 86. §-hoz

E szakasz kisebb technikai pontosításokkal a BKÜTrT. hatályos szabályozásának átemelése azzal, hogy a felülvizsgálat az erdőtörvénnyel való összhang megteremtését szolgálja.

Új szabályozási elemként jelenik meg a villamosenergia- és elektronikus hírközlési nyomvonalas hálózat kiépítésére vonatkozó rendelkezés, melyek mind az erdő hatékonyabb védelmét szolgálják.

A 87. §-hoz

Átemelve és pontosítva a BKÜTrT. hatályos szabályozását, a borszőlő termőhelyi kataszteri terület övezet területére vonatkozó új szabályozási elem, hogy a továbbiakban az övezet területe nem vonható belterületbe: ezzel azt kívánjuk elkerülni, hogy a borszőlő kataszteri területet két lépésben beépítésre szánt területté nyilvánítsák. Ezen túlmenően a törvény az Agrárminisztérium egyetértésével a borszőlő termőhelyi kataszteri területből való kivonást is főszabályként megtiltja, szigorítja az övezetekben elhelyezhető épületekre vonatkozó szabályozást.

-----STARTING---POINT---VEGE---

A 88. §-hoz

A felhatalmazásokról rendelkezik, melyek közül is kiemelkedik a Balaton vízparti területeinek közcélú területfelhasználásáról szóló miniszteri rendelet, melynek elfogadása alapvető fontosságú a törvényben megfogalmazott, a Balaton vízparti területeire vonatkozó szabályok területi hatályának kijelölése miatt.

A 89. §-hoz

A hatálybalépésről rendelkezik.

A 90. §-hoz

E szakasz rendelkezik a törvény alkalmazásának szabályairól.

A 91. §-hoz

E szakasz arra az átmeneti időszakra állapít meg szabályokat, amikor a megyei önkormányzatok még nem fogadták el a felülvizsgált OTrT.-vel összhangba hozott megyei területrendezési tervüket.

Bár a megyei területrendezési tervek elkészülése országos érdek, e törvény kihirdetésétől számítva 1 év is eltelhet, amíg a megye elfogadja területrendezési tervét. Ebben az átmeneti időszakban azon települési önkormányzatoknak, melyek nem tartoznak sem a BATrT., sem a BKÜTrT. hatálya alá, gondot okoz, hogy településrendezési eszközeiket mely, a tervhierarchiában magasabb szinten álló (országos vagy megyei) területrendezési terv előírásaihoz igazítsák. A digitális alaptérképek bevezetése és azok nagyíthatósága miatt az országos övezetek lehatárolása a felülvizsgált OTrT.-vel összhangba hozott megyei terv hiánya miatt sem okoz akkora gondot, mint a térségi területfelhasználási kategóriáknak fentiek szerinti lehatárolása, ahol a megyei önkormányzatoknak bizonyos mozgástere van az egyes területfelhasználási kategóriák kijelölése során. Ezt a tényt ellensúlyozza ugyanakkor az, hogy a települési önkormányzatoknak is van bizonyos mozgástere a területfelhasználási kategóriák lehatárolása, azaz a területfelhasználási egységek megállapítása során.

A 92. §-hoz

Kiemelt helyzetéből fakadóan országos érdek, hogy a Budapesti Agglomerációhoz tartozó települések esetében a településrendezési eszközöket a törvény hatálybalépésétől számított 3 éven belül felülvizsgálni és szükség esetén módosítani kell.

E szakasz rögzíti továbbá a szerzett jogokat és kimondja, hogy a korábban már beépítésre szánt területeket továbbra is ilyennek kell tekinteni, kivéve, ha azok bizonyos országos vagy térségi jelentőségű infrastruktúra vagy egyedi építmények területére esnek.

A főváros esetében a törvény lehetőséget biztosít előírásainak érvényesíthetőségére, a törvénnyel összehangolt fővárosi településrendezési eszközök teljeskörű elkészítéséig fennálló átmeneti időszakra is.

A 93. §-hoz

Kiemelt helyzetéből fakadóan országos érdek, hogy a Balaton Kiemelt Üdülőkörzet településeinek esetében a településrendezési eszközöket a törvény hatálybalépésétől számított 3 éven belül felülvizsgálni és szükség esetén módosítani kell, érintettség esetén a Balaton vízparti területeinek területfelhasználási követelményeiről szóló kormányrendeletben és a Balaton vízparti területeinek közcélú területfelhasználásáról szóló miniszteri rendeletben rögzített előírásokat is figyelembe véve.

E szakasz rendelkezik továbbá a partvonal-szabályozási terv 10 évenként történő felülvizsgálatáról, mely tény szintén utal a Balaton vízparti területeinek fontosságára, kiemelt helyzetére.

A 94. §-hoz

E szakasz a kempingek és strandok átsorolására és beépíthetőségére, továbbá a szabálytalanul megépült építményre vonatkozó átmeneti szabályokat rögzíti.

A 95. §-hoz

Jogharmonizációs záradék.

A 96. §-hoz

E törvény és a közúti közlekedésről szóló törvény közötti összhang megteremtését szolgálja.

A 97. §-hoz

E szakasz a bányászat ágazati jogszabályát és a területrendezési előírásokat hozza összhangba a könnyebb jogalkalmazás érdekében.

A 98. §-hoz

A meteorológiai mérő automaták telepítésének követelményeit a Meteorológiai Világszervezet (WMO) szigorúan szabályozza (WMO-No. 8 CIMO Guide 2014. edition). A meteorológiai mérőállomásokat úgy tervezik, hogy ott az adott állomás típusának megfelelő reprezentatív méréseket lehessen végrehajtani. Egy obszervatóriumnak nagy területű időjárási folyamatok leírására alkalmas megfigyelési követelményeket kell teljesítenie, míg egy repülésmeteorológiai állomásnak olyan megfigyeléseket kell végeznie, amelyek leírják a reptérre jellemző körülményeket. Ha egy állomás több célú, például reptéri, szinoptikus és éghajlati, a legszigorúbb feltétel határozza meg a mérőhely és a kapcsolódó érzékelők precíz elhelyezését. A meteorológiai mérőállomás lehet obszervatórium, főállomás, klímaállomás, csapadékmérő és speciális célú (pl. ipari, repülésmeteorológiai, hidrometeorológiai) állomás. A minősítés a mérési programtól és a műszerezettségtől függ. Az obszervatórium nagy területű időjárási folyamatok leírására alkalmas állomás, nagy területi reprezentativitás jellemzi. Az állomás helyszínének megválasztására és a mérési adatok homogenitásának védelme érdekében a mérési környezet változatlanságára vonatkozó szabályok az állomás típusa, ezáltal a műszerezettség szerint meghatározhatóak. Az Országos Meteorológiai Szolgálat hét obszervatórium kategóriába tartozó állomást működtet (Pogányvár Radarállomás, Napkor Radarállomás, Szentes Radarállomás, Siófoki Viharjelző Obszervatórium, Marczell György Főobszervatórium, Szegedi Magaslégköri Obszervatórium, Kékestetői Obszervatórium). Az obszervatóriumok zavartalan mérésének biztosítása közérdek, azok működését befolyásoló tevékenységek szabályozása Korm. rendeleti szintű szabályozást igényel.

A 99. §-hoz

A területfejlesztésről és a területrendezésről szóló törvény módosítása az e törvénnyel való összhang megteremtését szolgálja azzal, hogy az egyedileg meghatározott megyei övezet tekintetében a megyei önkormányzat szabályt alkothat a kiemelt térség területére is, továbbá a kivételes eltérésre vonatkozó területrendezési hatósági eljárásra vonatkozó felhatalmazás elhagyásra kerül.

Egységesítésre kerül továbbá a területrendezési tervekben nem szereplő, országos és térségi jelentőségű műszaki infrastruktúra-hálózatok területi elhelyezésére vonatkozó rendelkezés és felhatalmazás.

Felhatalmazást kap továbbá a területrendezésért felelős miniszter, hogy a területrendezési hatósági eljárások eredményeit évente rendeletben kihirdesse, ezzel iránymutatást adva, mely változások átvezetése lesz kötelező a területrendezési tervek soron következő felülvizsgálata során.

A 100. §-hoz

Az építési jog elveszik akkor, ha az építési jog keletkezésétől számított 7 éven belül az építési övezet beépítése nem kezdődik meg. E rendelkezés a kártalanítási kötelezettséget zárja ki abban az esetben, ha az ingatlan tulajdonosának egyébként sem áll érdekében a földrészlet beépítése.

Szintén kártalanítással kapcsolatos rendelkezésként rögzíti az Étv., hogy a települési (a fővárosban a fővárosi és a kerületi) önkormányzatot kártalanítási kötelezettség nem terheli, amennyiben a településrendezési eszköz előírása területrendezési tárgyú jogszabály települési szintű érvényesítésének közvetlen következménye. Ha tehát a helyi építészi szabályzat módosítását területrendezési jogszabálynak való megfelelés indokolja, a települési önkormányzattól nem várható el, hogy maga kártalanítsa az érintettet.

2016. november 26-án került bevezetésre az építésügyi műszaki irányelvekkel kapcsolatos törvényi szintű szabályozás. Az azóta eltelt időben a törvényi felhatalmazás alapján megszületett a részletesebb rendelkezéseket meghatározó miniszteri rendelet, valamint megkezdte működését a törvényben említett, az irányelvek kimunkálásáért felelős bizottság. Az építésügyi műszaki irányelvek alkalmazását, pontosabb lehatárolását segíti a definíció törvénybe iktatása. A nemzeti szabványosításról szóló 1995. évi XXVIII. törvény 6. § (2) szerint műszaki tartalmú jogszabály hivatkozhat olyan nemzeti szabványra, amelynek alkalmazását úgy kell tekinteni, hogy az adott jogszabály vonatkozó követelményei is teljesülnek. A szabvány és a jogszabály kapcsolata példaként szolgál az építésügyi műszaki irányelv és a jogszabály viszonyrendszerének kialakításánál is, tekintve, hogy az irányelv természete sokban megegyezik a szabványéval.

Az Étv. 8. § (2a) bekezdése egyértelművé teszi azt, hogy a helyi önkormányzat az állami főépítész (vagy a főváros teljes közigazgatási területére készülő fővárosi településszerkezeti terv és fővárosi rendezési szabályzat esetén a településrendezésért felelős miniszter) jogszabályi követelmények érvényesülését biztosító záró szakmai véleményének figyelembevételével hozza meg az önkormányzati rendeletet, azaz az önkormányzatot is kötik a magasabb szintű jogszabályok. A településrendezési eszköz készítésére, módosítására vonatkozó eljárás részletes szabályait a 314/2012. (XI. 8.) Korm. rendelet tartalmazza. Ugyanakkor rögzítésre kerül az is, hogy a záró szakmai vélemény megküldésére a fenti Korm. rendeletben megállapított határidő lejártát követő 5. napon a településrendezési eszköz az önkormányzat részéről elfogadható, azaz a késve megküldött záró szakmai vélemény nem korlátozza az önkormányzati döntés megszületését. Ezeknek a szabályoknak a beiktatása elősegíti azt, hogy a törvényességi felügyeleti eljárás lefolytatására - mint végső eszközre - a továbbiakban kevesebbszer vagy egyáltalán ne kerüljön sor.

Az Étv. 48/A. § (5) bekezdésében szereplő szabályozás értelmezése - amely szerint a hatóság 60 napon belül lefolytatja a hatósági ellenőrzést, majd ezt követően megindítja a szükséges eljárást - nem egységes a hatóságok között. Ezért a szöveg pontosítására van szükség, amely jobban kiemeli azt az eddig is fennálló jogalkotói szándékot, hogy a 60 nap a hatósági ellenőrzés lefolytatására áll nyitva, az eljárás megindítása ebbe nem tartozik bele.

Az egyszerű bejelentés intézményének legutóbbi kiterjesztése óta már 300 m fölötti lakóépületet is lehet építeni vagy e méret fölé bővíteni abban az esetben, ha a természetes személy építtető azt saját lakhatásának megoldására teszi. A bevezetés óta eltelt idő jogalkalmazási tapasztalatai alapján szükség van a törvényszöveg „saját lakhatás” kifejezésének magyarázatára. Ez a tulajdonoson kívül lehet bérlő, haszonélvező, szívességi lakáshasználó stb. Az építésügyi jogszabályok lehetővé teszik, hogy valaki más tulajdonában álló telekre építsen vagy más tulajdonában álló épületen végezzen építőipari kivitelezési tevékenységet, amennyiben a tulajdonos ahhoz hozzájárul. A fentiekre tekintettel tehát 300 m2 feletti építőipari kivitelezési tevékenységet egyszerű bejelentéssel végezhet az az építtető is, aki természetes személy, de nem tulajdonosként használja saját lakhatására az adott lakóépületet, amennyiben a tulajdonos ehhez hozzájárul. A törvény ezt teszi egyértelművé. Az egyszerű bejelentés intézményének alapesetei, amelyek 300 m összes hasznos alapterületet meg nem haladó lakóépület építésére vonatkoznak, lehetővé teszik, hogy az építési folyamat során szükségessé váló tereprendezései, támfalépítési tevékenységet is az egyszerű bejelentés alapján lehessen végezni. Ennek oka a két tevékenység nyilvánvaló összefüggése. Teljes mértékben indokolt, hogy a szükséges tereprendezései, támfalépítési tevékenységet az egyszerű bejelentés legutóbb bevezetett eseteiben - amikor bizonyos feltételek fennállása esetén 300 m2 fölött is lehet építeni vagy bővíteni egyszerű bejelentéssel - is ugyanígy egyszerű bejelentéssel lehessen folytatni.

Az Étv. kiegészítésre kerül egy 60/H. §-sal, amely a meglévő épületek tetőtér-beépítésére vonatkozóan garanciális törvényi szintű szabályokat fogalmaz meg. A tetőtér-beépítés fogalmát az országos településrendezési és építési követelményekről szóló 253/1997. (XII. 20.) Korm. rendelet (a továbbiakban: OTÉK) 1. számú melléklet 127. pontja határozza meg. E szerint a tetőtér-beépítés: tetőtérben helyiség (helyiségek), helyiségcsoport (helyiségcsoportok) vagy önálló rendeltetési egység építésével új építményszint (emeletszint) létrehozása. A törvény erejénél fogva a helyi építési szabályzatnak - a fővárosban a helyi kerületi építési szabályzatnak, valamint a fővárosi közgyűlés által elfogadott településrendezési típusú szabályzatoknak - a tetőtér-beépítést tiltó előírását nem kell alkalmazni; a szintterületi értékbe a tetőtér-beépítés nem számít bele; a tetőtér-beépítéshez kapcsolódó, a tűzvédelmi előírások teljesítését szolgáló építmények és a felvonó az építési telek beépítettségének megengedett legnagyobb mértékébe és a zöldfelület megengedett legkisebb mértékébe nem számít bele; a tetőtér-beépítésből eredő többlet gépjármű elhelyezése a tetőtér-beépítéssel érintett épület telekhatárától mért legfeljebb 1000 m-en belül más telken, parkolóban, parkolóházban vagy a közterület közlekedésre szánt területe egy részének felhasználásával is biztosítható, továbbá a helyi önkormányzat parkolást szabályozó rendelete a parkolóhely pénzbeli megváltásának lehetőségét nem tilthatja meg; és a területfelhasználási egységre vagy építési övezetre az önkormányzat által megállapított maximális lakásszámba a tetőtér-beépítéssel létrejött lakás nem számít bele. A fentiek mellett a tetőtér-beépítésekre és az épület belső udvarának lefedésére vonatkozóan az OTÉK-ban további előírások állapíthatók meg, amelyeknél szigorúbb követelményeket az önkormányzat nem állapíthat meg.

Felhatalmazást kap a településfejlesztésért és településrendezésért felelős miniszter arra, hogy az okos város településekre vonatkozó szakmai követelményeket rendeletben állapítsa meg. Az okos városra irányadó szakmai kritériumok előfeltételei annak, hogy a településfejlesztési stratégiájára vonatkozó speciális követelmények is megállapításra kerülhessenek.

A 101. §-hoz

Ugyanazon ingatlan vonatkozásában az ingatlan művelési ágára, fő rendeltetésére, jogi jellegére több nyilvántartás is tartalmazhat rendelkezést, amelyek nem egy esetben eltérnek egymástól. Rendezni szükséges, hogyha az ingatlan-nyilvántartás és az ingatlan művelési ága, fő rendeltetése vagy jogi jellege tekintetében közhiteles nyilvántartás között ellentmondás áll fenn, akkor az ingatlan-nyilvántartásban szereplő művelési ágat, fő rendeltetést és jogi jelleget összhangba kell hozni a közhiteles nyilvántartásban foglaltakkal. Az összhangba hozatalra irányuló eljárás a közhiteles nyilvántartást vezető hatóság részéről az ingatlanügyi hatóság hivatalbóli megkeresésével indul.

A módosítás lehetővé teszi, hogy az ingatlan-nyilvántartás és az ingatlan művelési ága, fő rendeltetése vagy jogi jellege tekintetében közhiteles nyilvántartás közötti anomáliák megszűntetését az ingatlan tulajdonosa vagy akinek ehhez jogi érdeke fűződik, bármikor kezdeményezhesse. Továbbá, amennyiben a két nyilvántartás összhangja egy éven belül nem teremtődik meg, a módosítás szerint az ingatlan-nyilvántartásban szereplő adatok tekintendők a továbbiakban közhitelesnek.

A 102. §-hoz

A 2000. évi CXII. törvény módosítása biztosítja az elektronikus hírközlési nyomvonalas hálózat meglévő oszlopsoron történő kiépítését e törvény hatálybalépéséig. A törvény csúsztatott hatálybalépése miatt már a hatályos Balaton-törvényben szigorítani szükséges a kempingek és a strandok beépítésének feltételeit, mely nemkívánatos beépítések egyre inkább tapasztalhatók a Balaton partján.

A 103. §-hoz

E törvény és a 2003. évi CXXVIII. törvény közötti összhang megteremtését szolgálja.

A 104. §-hoz

E törvény és a 2004. évi LXVII. törvény közötti összhang megteremtését szolgálja.

A 105. §-hoz

E törvény és a 2005. évi CLXXXIII. törvény közötti összhang megteremtését szolgálja.

A 106. §-hoz

E törvény és a 2006. évi LIII. törvény közötti összhang megteremtését szolgálja.

A 107. §-hoz

Az erdőről, az erdő védelméről és az erdőgazdálkodásról szóló 2009. évi XXXVII. törvény (a továbbiakban: Evt.) 113. § (24) és (27) bekezdése szerint az önerdősülés útján létrejött, az Országos Erdőállomány Adattárban nyilvántartásba vett erdőt az erdészeti hatóság a tulajdonos hozzájárulásával, az erdőgazdálkodó kezdeményezésére átminősíti szabad rendelkezésű erdővé. Így belterület esetén a terület többé nem tartozik az Evt. hatálya alá. Az átminősítés kezdeményezésére a módosító törvény hatálybalépését követő két éven belül van lehetőség. A fentiek mellett az erdészeti hatóság az Adattárban nyilvántartott, az állam 100%- os tulajdonában nem álló erdőt, ha az a szélső fák tőben mért távolságát tekintve átlagosan nem éri el a harminc méter szélességet és tízezer négyzetméter kiterjedést, a tulajdonos hozzájárulásával az erdőgazdálkodó kérelmére kivezeti az Adattárból, vagy átminősíti szabad rendelkezésű erdővé. A kérelem benyújtására két éven belül van lehetőség.

A fenti rendelkezéssel kapcsolatosan két problémát kíván orvosolni a törvény. Egyrészt az Evt. hatályos szövege nem gondoskodik arról, hogy az Adattárban bekövetkezett változás átvezetésre kerüljön az ingatlan-nyilvántartáson, másrészt rövid jogvesztő határidőt biztosít ezen kérelmek erdészeti hatóságnál történő előterjesztésére. A törvény ezért rögzíti, hogy Országos Erdőállomány Adattárból kivezetést vagy átminősítést az erdészeti hatóság megkeresésére át kell vezetni az ingatlan-nyilvántartás szerinti művelési ágban, továbbá a településrendezési eszközökön is. Az erdészeti hatóság a határozat véglegessé válásától számított 8 napon belül köteles hivatalból megkeresni az ingatlanügyi hatóságot az ingatlan-nyilvántartásnak, a települési önkormányzatot a településrendezési eszközöknek az Országos Erdőállomány Adattárral történő összhangba hozatala érdekében. Ezen kivezetési, illetve átminősítési eljárások lefolytatására biztosított határidőt - figyelemmel arra, hogy ezidáig ezen lehetőség fennállása nem kapott kellően nagy nyilvánosságot - a törvény kétszeresére növeli, 4 évet biztosítva a kérelmek benyújtására.

A 108. §-hoz

E törvény és a 2011. évi CLXX. törvény közötti összhang megteremtését szolgálja.

A 109. §-hoz

E törvény és a 2013. évi CCXLII. törvény közötti összhang megteremtését szolgálja.

A 110. §-hoz

A Tvtv. felhatalmazása alapján kiadott jogszabály településképi szempontból kiemelten meghatározó területre országos településkép-védelmet biztosíthat, ezzel összefüggésben differenciálásra kerül az országos és a helyi településkép-védelem, és a vonatkozó településképi követelmények.

A településképi szempontból kiemelten meghatározó területre a terület kijelölésével egyidejűleg a Kormány rendeletben országos jelentőségű településképi követelményeket és országos településkép-érvényesítési eszközöket állapíthat meg. Ebben az esetben az önkormányzati településképi rendelet rendelkezései a településképi szempontból kiemelten meghatározó terület tekintetében nem alkalmazhatók, kivéve, ha a kormányrendelet konkrétan meghatározza az alkalmazható helyi elemeket.

A Kormány a településképi szempontból kiemelten meghatározó területre egyedi településképi arculati kézikönyv készítését írhatja elő, az egyedi kézikönyv tartalmára, elkészítésére és egyeztetésére vonatkozó részletes szabályok meghatározásával. Ez az egyedi kézikönyv az országos jelentőségű településképi követelmények érvényesítését segíti elő, az országos főépítész bevonásával készülhet.

Az Országgyűlés vagy a Kormány támogatási és ösztönző rendszer útján segítheti elő az országos jelentőségű településképi követelmények érvényesülését, amely alkalmazásáról az országos településkép-védelmet biztosító törvény vagy kormányrendelet rendelkezik.

A Kormány rendeletben meghatározhatja az országos településkép-érvényesítési eszközöket is - kormányrendeletben meghatározott esetekben és részletszabályok szerint - a végrehajtásra kijelölt államigazgatási szerv meghatározásával. Az így kijelölt államigazgatási szerv az országos jelentőségű településképi követelmények érvényesülése érdekében településképi kötelezésről dönthet, azzal, hogy - jogszabályban meghatározott esetekben és módon - 10 000 000 forintig terjedő közigazgatási bírságnak megfelelő településkép-védelmi bírság kiszabását rendelheti el.

A szövegcserés rendelkezések a hatásköri összeütközések elkerülését szolgálják. Egyértelműsíti, hogy az önkormányzat polgármestere az Étv. 57/F. § hatálya alá tartozó rendeltetésmódosítások esetében nem folytathat le településképi bejelentési eljárást.

A 111. §-hoz

E törvény és a 2018. évi XLIX. törvény közötti összhang megteremtését szolgálja.

A 112. §-hoz

A törvény elfogadásával egy időben az OTrT.-t, a BATrT.-t és a BKÜTrT.-t rögzítő hatályos törvények hatályon kívül helyezése indokolt.