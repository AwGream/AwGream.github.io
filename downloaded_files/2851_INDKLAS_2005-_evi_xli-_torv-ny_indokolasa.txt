2005. évi XLI. törvény indokolása

a bírósági végrehajtásról szóló 1994. évi LIII. törvény módosításáról

-----STARTING---POINT---ALTALANOS--- 

A törvény célja a bírósági határozatok végrehajtására vonatkozó szabályozás összhangba hozása az e tárgyban alkotott új uniós joganyaggal.

A Magyar Köztársaság az Európai Unióhoz történő, 2004. május 1-jei csatlakozása óta a belső jogszabályok mellett a közösségi jog alkalmazására is köteles. A csatlakozás időpontjától hazánk részese az unión belüli igazságügyi együttműködésnek, ennek keretében alkalmaznunk kell a tárgyban érvényben lévő közösségi rendeleteket is. Az együttműködés egyik területe az Európai Unió tagállamainak bíróságai által hozott határozatok végrehajtása. A belföldön történő végrehajtásnak ezekben az ügyekben tehát nem nemzetközi szerződés, viszonosság vagy belső jogszabály alapján, hanem az Európai Unió Tanácsának vagy az Európai Unió Parlamentjének és Tanácsának a tagállamokban közvetlenül alkalmazandó rendeleteiben foglaltak alapján van helye. Az együttműködés a polgári ügyekben hozott bírósági határozatok végrehajtása terén az alant ismertetett rendeletek hatálybalépéséig azt jelentette, hogy az egyik tagállamban hozott és ott végrehajtható bírósági határozat a másik tagállamban is végrehajtható, ha a végrehajtás államában az erre hatáskörrel rendelkező bíróság kérelemre megállapítja a másik tagállamban hozott bírósági határozat végrehajthatóságát. A bírósági határozatok végrehajtására vonatkozó elvek alapján történt a közokiratokban foglalt követelések végrehajtásának elrendelése is.

A bírósági határozatok végrehajtásának elősegítése céljából alkotott két új rendelet:

- az Európai Unió Tanácsának 2201/2003/EK rendelete (a továbbiakban: 2201/2003/EK tanácsi rendelet), amelyben újraszabályozta a házassági ügyekben és a szülői felelősségre vonatkozó eljárásokban a joghatóságról, valamint a határozatok elismeréséről és végrehajtásáról szóló rendelkezéseket, és hatályon kívül helyezte a 1347/2000/EK tanácsi rendeletet (a 2201/2003/EK tanácsi rendelet 2004. augusztus 1-jén lépett hatályba, rendelkezéseit - a rendeletben megjelölt kivételekkel - 2005. március 1-jétől kell alkalmazni), valamint

- az Európai Parlament és a Tanács 805/2004/EK rendelete (a továbbiakban: 805/2004/EK rendelet), amelyben a nem vitatott követelésekre vonatkozó európai végrehajtható okirat létrehozására irányuló szabályozás megalkotására került sor (a rendelet 2005. január 21-én lépett hatályba, rendelkezéseit - a rendeletben megjelölt kivételekkel - 2005. október 21-étől kell alkalmazni).

Az említett rendeletek további lépést jelentenek az Európai Közösség által megfogalmazott azon cél elérésében, hogy a kölcsönös bizalom elve alapján hatékonyabbá váljon az egyik tagállamban meghozott határozatoknak a másik tagállamban történő elismerése és végrehajtása.

Mind a 2201/2003/EK tanácsi rendelet, mind pedig a 805/2004/EK rendelet a határozatok kölcsönös elismerésének és végrehajtásának elvét szem előtt tartva, a végrehajtás érdekében szükséges közbenső intézkedések, eljárások lehetőség szerinti kiiktatásának céljával készült. Az előbbi korlátozott körben - a láthatási jogokat megállapító és a gyermek másik tagállamba történő visszavitelét elrendelő határozatok esetében -, az utóbbi pedig általánosan, a hatálya alá tartozó valamennyi ügyben hozott határozat (bíróság által jóváhagyott egyezség), közokirat esetében írja elő azt, hogy a végrehajtás tagállamában nem szükséges közbenső eljárás a határozat elismerése, illetve végrehajthatóságának megállapítása érdekében. Ezekben az esetekben a hatályos szabályok szerinti, kifejezetten a hazai végrehajthatóság kérdésében dönteni hivatott nemperes eljárás (ún. exequatur eljárás) lefolytatását mellőzve kell a határozatot másik tagállamban végrehajtatni. Így tehát a jogosultnak e rendeletek alapján nem a végrehajtás államában kell - adott esetben több ízben is - a határozat ottani végrehajthatóságát erre irányuló eljárás kezdeményezésével megállapíttatnia, hanem a határozat hozatalának államában kell megállapítani a végrehajthatóságot, amely aztán feljogosítja - valamennyi másik tagállamra kiterjedően - a jogosultat végrehajtás kezdeményezésére. A rendeletek egyben deklarálják, hogy az európai végrehajtható okiratként hitelesített, azaz az európai végrehajtható okiratra vonatkozó tanúsítvánnyal vagy a 2201/2003/EK rendelet alapján kiadott igazolással ellátott határozatot a végrehajtás szerinti tagállamban meghozott határozatokkal megegyező feltételek mellett kell végrehajtani. A 2201/2003/EK tanácsi rendelet 41. cikke szerinti, a láthatási jogokra vonatkozó külföldi határozatok tekintetében a törvény nem tartalmaz rendelkezéseket. Ennek elsődleges indoka, hogy a hazai szabályozás alapján a láthatási (kapcsolattartási) jogokra és kötelezettségekre vonatkozó határozatok végrehajtása nem bírósági végrehajtás útján történik.

Külön ki kell emelni, hogy a 805/2004/EK rendeletben foglalt eljárási minimumszabályoknak a Polgári perrendtartásról szóló 1952. évi III. törvény (a továbbiakban: Pp.) szabályozásával történő megfeleltetésének áttekintése alapján az nyert megállapítást, hogy a minimumszabályokban foglalt, az adósnak a követelésről szóló tájékoztatására, továbbá a származási tagállamban lefolytatott eljárás követelményeire, valamint az eljárásban meghozott határozat felülvizsgálatára irányuló rendelkezések tekintetében a Pp. eleget tesz a rendeletben meghatározott követelményeknek. Ennek az a jelentősége, hogy bár a rendelet nem tartalmaz arra irányuló kötelezettséget, hogy a tagállamok nemzeti jogszabályaikat az eljárási minimumszabályokhoz igazítsák, de csak abban az esetben válik lehetővé a határozatok hatékonyabb és gyorsabb végrehajthatósága más tagállamokban, ha a rendelet szerinti minimumszabályok teljesülnek. A kézbesítésre vonatkozó szabályok tekintetében a minimumszabályokkal történő összhang megteremtése érdekében külön jogszabály készül a postai szolgáltatások ellátásáról és minőségi követelményeiről szóló 79/2004. (IV. 19.) Korm. rendelet módosításáról.

Dánia ebben a típusú együttműködésben nem vesz részt, ennek megfelelően az előzőekben vázolt rendeletek is rögzítik, hogy alkalmazásukban Dánia nem minősül tagállamnak.

A törvény a rendeletek szabályainak átültetésén túl elvégzi azokat a módosításokat is, amelyekkel elérhető az érintett gyermekek jogainak fokozottabb védelme, és az, hogy a gyermekek minél előbb visszakerülhessenek az egészségesebb fejlődésüket biztosító környezetbe.

-----STARTING---POINT---RESZLETES---

Az 1. §-hoz

A Vht. 16. §-a tartalmazza a végrehajtási lap kiállításának hatásköri és illetékességi szabályait. A törvény e §-ba [g) és h) pont] illeszti be a 805/2004/EK rendelet szerint a nem vitatott követelésekre vonatkozó, európai végrehajtható okiratként hitelesített külföldi határozat (bírósági egyezség) alapján, továbbá a 2201/2003/EK tanácsi rendelet 42. cikkében foglaltak szerint kiállított igazolással ellátott külföldi határozat (bírósági egyezség) alapján a végrehajtási lap kiállítására jogosult bíróságok megjelölését.

A törvény a külföldi határozatok tekintetében eljáró hatóságként ugyanazon elveket kívánja érvényesíteni, amelyek a külföldi bírósági határozatok végrehajthatóságának elrendelésére vonatkozó általános szabályokat megalapozták. Ezen elvek mellett az eljáró bíróságoknak az elmúlt években kialakított gyakorlata, a korábbi rendeletek alapján kijelölt bíróságokon működő bírák idegen nyelv ismerete alapján célszerűségi okokból a törvény az eljáró hatóságok körét azonosan határozza meg. A törvény szerint a Vht. 16. §-ának g) pontja értelmében az adós lakóhelye, székhelye - ezek hiányában az adós végrehajtás alá vonható vagyontárgyának helye, külföldi székhelyű vállalkozás magyarországi fióktelepe, illetve közvetlen kereskedelmi képviselete esetén a fióktelep, illetőleg a képviselet helye - szerinti megyei bíróság székhelyén működő helyi bíróság, Budapesten a Budai Központi Kerületi Bíróság válik jogosulttá a végrehajtási lap kiállítására. A törvény szerint a Vht. 16. §-ának h) pontja értelmében a kötelezett, vagy a gyermek szokásos tartózkodási helye szerinti megyei bíróság székhelyén működő helyi bíróság, Budapesten a Budai Központi Kerületi Bíróság válik jogosulttá a végrehajtási lap kiállítására.

A törvény az uniós és a hazai határozatok egyenértékűségének garantálása érdekében a végrehajtás elrendelését az európai jogalanyok tekintetében is a végrehajtási lap kiállításával biztosítja, tehát a végrehajtási kérelem előterjesztésekor a végrehajtást kérő köteles az adós (kötelezett) azonosításához szükséges, a Vht.-ban megjelölt adatokat közölni a végrehajtás sikeressége érdekében.

A 2. §-hoz

A törvény a Vht. 23/B. §-ában határozza meg a 805/2004/EK rendelet szerint európai végrehajtható okiratként hitelesített külföldi közokiratok alapján a végrehajtási záradék kiállítására jogosult bíróságokat, egységes szabályozási elvet alkalmazva az 1. §-ban írtakkal.

A 3. §-hoz

A törvény módosítja a Vht. 31/C. §-ában foglaltakat, e §-ban részletesen szabályozva az Európai Unió tagállamaiban történő végrehajtás érdekében a hazai határozatokkal kapcsolatos ügyintézést.

A Vht. 31/C. §-a tartalmazza a 44/2001/EK tanácsi rendelet, valamint a 2201/2003/EK tanácsi rendelet alapján kiállítandó tanúsítványra és igazolásra vonatkozó szabályokat, megőrizve lényegében a jelenleg hatályos Vht. szabályait. A már hatályos rendelkezések körében átvezetésre került a 1347/2000/EK tanácsi rendelet hatályon kívül helyezése miatt a 2201/2003/EK tanácsi rendeletet érintő szabályozásra történő utalás azon rendelkezések tekintetében, amelyek a hatályon kívül helyezett tanácsi rendeletből érdemi változtatás nélkül kerültek átemelésre a 2201/2203/EK tanácsi rendeletbe. A törvény e §-ban szabályozza a 2201/2003/EK rendelet alapján nemcsak a gyermek visszavitelét elrendelő hazai határozatokat, hanem a láthatási jogok tekintetében hozott határozatokat érintő igazolás kibocsátására vonatkozó szabályokat is, elsődlegesen annak érdekében, hogy a belföldi határozatokra kiállított igazolás alapján a hazai jogkeresők lehetőséget kapjanak arra, hogy az Európai Unió másik tagállamában kezdeményezhessék a határozat végrehajtását. A tanácsi rendelet 43. cikkében foglaltak alapján a 41. cikk (1) bekezdése és a 42. cikk (1) bekezdése szerinti igazolás kibocsátásával szemben jogorvoslatnak nincs helye, de az igazolás helyesbítésére az eredeti eljárás helye szerinti tagállam jogát kell alkalmazni. A törvény az igazolás kijavítására irányadó szabályokat is e §-ban helyezte el, azzal, hogy a kijavításra irányuló eljárásban hozott végzés ellen a felek részére biztosítja a jogorvoslat lehetőségét.

A 805/2004/EK rendelet szerinti hazai határozatok tekintetében az európai végrehajtható okiratra vonatkozó tanúsítvány kibocsátására, kiállítására az első fokon eljáró bíróság, a közokirat vonatkozásában pedig a közokiratot kiállító hatóság székhelye szerint illetékes helyi bíróság jogosult. A 805/2004/EK rendelet értelmében az európai végrehajtható okiratra vonatkozó tanúsítvány kiállításával szemben jogorvoslatnak nincs helye, a tanúsítványt kiállító hazai bírósághoz benyújtott kérelem alapján azonban az európai végrehajtható okiratra vonatkozó tanúsítványt ki kell javítani, ha tárgyi tévedés folytán a határozat és a tanúsítvány között ellentmondás van, vagy vissza kell vonni, ha azt egyértelműen jogtalanul állították ki, figyelemmel a rendeletben meghatározott követelményekre. Az európai végrehajtható okirat kijavítására, visszavonására irányuló kérelmet a rendelet VI. melléklete szerinti formanyomtatványon kell előterjeszteni. Az európai végrehajtható okiratra vonatkozó tanúsítvány kijavítására, visszavonására a hazai jogot kell alkalmazni, ezért a törvény az európai végrehajtható okiratra vonatkozó tanúsítvány kijavítására, visszavonására irányadó szabályokat is e §-ban helyezte el, azzal, hogy a tanúsítvány kijavítására vagy visszavonására irányuló eljárásban hozott végzés ellen a felek részére biztosítja a jogorvoslat lehetőségét.

A 4-5. §-hoz

A 805/2004/EK rendelet alapján az adós jogorvoslatot nyújthat be (ideértve a határozatnak a rendelet 19. cikke alapján történő felülvizsgálatát is) az európai végrehajtható okiratra vonatkozó tanúsítvány alapjául szolgáló határozat ellen, továbbá a tanúsítvány visszavonását és kijavítását is kezdeményezheti. Ezekben az esetekben a rendelet 23. cikke értelmében a végrehajtás szerinti tagállam bírósága az adós kérelmére a végrehajtási eljárást biztosítási intézkedésekre korlátozhatja, vagy a végrehajtást az általa meghatározott biztosíték nyújtásától teheti függővé, illetve kivételes körülmények esetén felfüggesztheti az eljárást. A törvény ezt azzal biztosítja, hogy a Vht.-ba új, a rendelet 23. cikkére hivatkozó felfüggesztési esetet iktat be a 48. § (8) bekezdésével, összhangban a már hatályos szabályozással. Nem jelenti azonban ez a végrehajtás teljes megakasztását, mert egy olyan, szintén speciális felfüggesztéssel kezeli egy sorban ezt a törvény, amely nem tiltja minden végrehajtási cselekmény elvégzését a felfüggesztés tartama alatt, tehát a foglalás alól nem, csak az értékesítés alól mentesíti ideiglenesen az adóst. Az ezt előíró 50. § (5) bekezdését ezért kiegészíti a törvény a 48. §-ba beiktatott új felfüggesztési esetre történő hivatkozással. Ez lényegében megvalósítja a 23. cikk a) pontjában foglalt „biztosítási intézkedésekre korlátozást” is, hiszen a biztosítási intézkedés során is csak a vagyon végrehajtás alá vonása történik meg, de értékesítése nem. Az 50. § (5) bekezdése ugyanakkor kiegészül a végrehajtás során befolyt összegek kifizetésének felfüggesztésére történő rendelkezés beiktatásával is.

A 6-7. §-hoz

A gyermekek jogainak fokozottabb védelme érdekében a Vht. gyermek átadására (180. §) vonatkozó szabályait is módosítja a törvény. A gyakorlati tapasztalatok alapján több esetben hiúsul meg a gyermek visszaadását elrendelő határozatokban foglaltak érvényre juttatása, elsősorban a gyermek átadására kötelezett nemteljesítése vagy az eljárást meghiúsító magatartása miatt. A szigorúbb szabályozás elsődleges indoka az, hogy a gyermeket az átadás során lehetőség szerint további sérelem ne érje, az átadás gyorsan lebonyolítódjék. A törvény részletesen szabályozza a helyszíni eljárás eredménytelensége esetén a következő helyszíni eljárásra kitűzött időpontról értesítendők körét, továbbá beiktatja a 180/A. § rendelkezéseit. A törvény egyben meghatározza a Vht. 180. §-a és a 180/A. §-a alkalmazása szempontjából a lakó- vagy tartózkodási hely fogalmát is. A törvény lehetővé teszi, hogy a helyszíni eljárás során a végrehajtást kérő távollétében a Pp. 67. §-a (1) bekezdésének a) és c) pontja szerinti meghatalmazottja (akinek személyével egyébként az eljárás kezdetekor a gyámhatóság is egyetért) vagy a gyámhatóság részére kell a gyermeket átadni, az átvevő személyek pedig haladéktalanul kötelesek intézkedni a gyermek végrehajtást kérőnek történő átadása iránt. A rendelkezés törvényi kötelezettségként szabályozza, hogy a kötelezett a gyermek átadásakor köteles tájékoztatni az átvevőt a gyermek egészségi állapotáról, vagy egyéb olyan körülmény fennállásáról, amelynek nem ismerete a gyermek életét, testi épségét veszélyeztetheti, köteles továbbá a gyermek átadásának késleltetése nélkül meghatározott tárgyak (pl.: a gyermek személyi iratai, gyógyszerek, a gyermek által használt tárgyak) átadására is. A végrehajtó az eljárás kezdetekor a kötelezettet a törvényben meghatározott kötelezettségeiről tájékoztatja. További szigorítást tartalmaz a törvény azon rendelkezése, amely kimondja, hogy a végrehajtó kérésére a rendőrség az eljárás megkezdésekor eltávolíthatja az eljárás helyszínéről a kötelezettet és más személyeket a végrehajtást akadályozó magatartásuk miatt, ennek tényét a végrehajtó jegyzőkönyvben rögzíti. A törvény értelmében, ha a kötelezett vagy a kiadni rendelt gyermek a lakó- vagy tartózkodási helyén vagy egyéb, a hatóságok által ismert címen nem lelhető fel, felkutatására belföldön személykörözést, vagy - ha annak szükségessége felmerül - nemzetközi körözést rendel el a végrehajtó.

A 8. §-hoz

A törvény a Vht. 210/B. §-ában átvezette a 1347/2000/EK tanácsi rendelet hatályon kívül helyezése miatt a 2201/2003/EK tanácsi rendeletre történő hivatkozást, érdemben nem módosítva az e §-ban foglalt rendelkezést.

A 9. §-hoz

A 805/2004/EK rendelet alapján az adós kérelmére a végrehajtás szerinti tagállam illetékes bírósága visszautasíthatja a végrehajtást. A végrehajtás visszautasítására (megtagadására) akkor kerülhet sor, ha az európai végrehajtható okiratként hitelesített határozat összeegyeztethetetlen egy tagállamban vagy harmadik országban meghozott korábbi határozattal, feltéve, hogy a korábbi határozat ugyanazon pertárgyra vonatkozott, ugyanazon felek között; és a korábbi határozatot a végrehajtás szerinti tagállamban hozták meg, vagy eleget tesz a végrehajtás szerinti tagállamban való elismeréshez szükséges feltételeknek; és az összeegyeztethetetlenséget a származási tagállamban lefolytatott bírósági eljárás során nem hozták fel, illetve nem hozhatták volna fel kifogásként. A törvény szerint a Vht. 211. §-a tartalmazza a végrehajtás visszautasítására irányadó szabályokat. A végrehajtás visszautasítása lényegében a végrehajtható okirat visszavonásával történik, tehát a visszautasítás tárgyában hozott végzés elleni jogorvoslat szabályai azonosak a végrehajtási lap visszavonására, a végrehajtási záradék törlésére irányadóakkal.

-----STARTING---POINT---VEGE---

A 10. §-hoz

A törvénynek a 44/2001/EK tanácsi rendelet és a 2201/2003/EK tanácsi rendeletet érintő rendelkezései a kihirdetés napján lépnek hatályba. Ennek elsődleges indoka, hogy a 2201/2003/EK tanácsi rendelet a hatályon kívül helyezett 1347/2000/EK tanácsi rendeletből változtatás nélkül emelt át rendelkezéseket, tehát csak a rendeletre történő hivatkozást kellett a normaszövegben átvezetni, a Vht. hatályos rendelkezéseiben e körben érdemi változás nem következett be. A törvény a 805/2004/EK rendeletet érintő rendelkezések hatályba lépésére - a már hatályba lépett rendeletben megjelölt alkalmazási időponttal egyezően - 2005. október 21. napját jelöli meg.

A 11. §-hoz

A törvény módosítja az illetékekről szóló 1990. évi XCIII. törvény 57. §-a (1) bekezdésének m) pontját, a módosítással egyértelművé téve, hogy a 44/2001/EK tanácsi rendelet, a 805/2004/EK rendelet és a 2201/2003/EK tanácsi rendelet alapján hozott bírósági határozat (bírósági egyezség), közokirat végrehajtását kezdeményező eljárás illetékmentes, egyebekben a végrehajtás foganatosítása során felmerülő költségek tekintetében értelemszerűen a Vht. rendelkezései irányadóak.

A 12. §-hoz

E § a jogharmonizációs záradékot tartalmazza.