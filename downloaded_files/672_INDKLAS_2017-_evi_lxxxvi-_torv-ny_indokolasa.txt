2017. évi LXXXVI. törvény indokolása

a Magyarország 2017. évi központi költségvetéséről szóló 2016. évi XC. törvény módosításáról

-----STARTING---POINT---ALTALANOS---

Általános indokolás

A 2017. évi költségvetés tavaszi elkészítése és Parlament általi elfogadása a biztonságot és a kiszámíthatóságot erősítette azzal, hogy már a 2016. év közepén rendelkezett Magyarország a 2017. évi költségvetés részletes számaival. Jelen törvénymódosítás megőrzi e stabilitás értékeit, ugyanakkor végrehajtja az időközben szükségessé vált módosításokat.

Mivel a magyar gazdaság növekedési képességének megerősítése érdekében különösen fontos a bérfelzárkózás és a vállalatok hatékonyságjavító törekvéseinek párhuzamos ösztönzése - ami által tovább erősödhet a magyar gazdaság munkahelyteremtő és munkaerő-megtartó, illetve jövedelemtermelő- és versenyképessége -, a Kormány hat évre szóló bérmegállapodást kezdeményezett a Versenyszféra és a Kormány Állandó Konzultációs Fórumán 2016 novemberében. A megkötött bérmegállapodás 2017-ben és 2018-ban minimálbér- és garantált bérminimum-emelést, illetve ezzel párhuzamosan a munkaadói adóterhek jelentős csökkentését, a társasági adókulcs egyszámjegyűvé tételét, továbbá a·2018-at követő években a reálbér-növekedéstől függő további munkáltatói adómérséklést tesz lehetővé. Ezáltal jelentősen támogatja a következő években várható pozitív makrogazdasági folyamatokat, magasabb növekedési pályára állítva a magyar gazdaságot. A GDP bővülése érdemben gyorsul, annak üteme 2017-ben meghaladja a korábban 3,1%-os mértékre tervezett szintet, 4,1%-os növekedés várható.

Fentieknek megfelelően 2017. január 1-jétől a kötelező legkisebb munkabér (minimálbér) 15%-kal, a garantált bérminimum 25%-kal emelkedett, a társasági adókulcs mértéke egységesen 9% lett. Jelen törvény az emiatt szükséges törvényi szintű módosításokat tartalmazza.

A törvényben ezen túlmenően átvezetésre kerültek a kedvező gazdasági folyamatok következtében várható idei magasabb adóbevételek (pl. a személyi jövedelemadó, a jövedéki adó és az illetékbevételek esetében), valamint a „Földet a gazdáknak!” Program keretében ez évben várható termőföld-értékesítési bevételek.

Az adóbevételek megemelését a gazdaság folyamatos növekedésének köszönhető kedvező bevételi adatok, a magasabb bérkiáramlás miatti befizetés-növekedések, a meghozott gazdaságfehérítő és foglalkoztatáspolitikai intézkedések teszik indokolttá. A növekedő bevételek lehetőséget biztosítanak egyes kiadási előirányzatok megemelésére, illetve újak megteremtésére.

A kiadási előirányzatok vonatkozásában a főbb forrásbiztosítások az alábbiakban foglalhatók össze.

2017-ben folytatódik az országos közúthálózatok felújítása és korszerűsítése. Ennek érdekében felújításra kerülnek azon gyorsforgalmi, főúti és mellékúti szakaszok, amelyek az állapotuk miatt megérettek a beavatkozásra. A 2014-ig tartó időszakhoz képest átalakult a finanszírozás szerkezete: az aszfaltozási és burkolat-megerősítési munkálatok többsége már nem uniós forrásból, hanem jelentős hazai költségvetési források felhasználásával valósulhat meg. Az útfelújítási program 2017. évi feladataira - a betervezett 10 000,0 millió forint forráson túl - további 50 000,0 millió forintot indokolt biztosítani.

Az állami beruházások megvalósítása és a költségvetési pénzeszközök felhasználása hatékonyságának további javítása érdekében indokolt forrásokat koncentrálni a beruházások előkészítési folyamatának javítására. A kiadási előirányzat elhelyezése a fejlesztési tárca állami beruházásokkal kapcsolatos koordináló funkcióját tükrözi, a törvény a kormányzat egészéhez kapcsolódó állami beruházások előkészítését hivatott elősegíteni. A Beruházás Előkészítési Alap számára jelen törvénymódosítással 25 000,0 millió forintos előirányzat állhat rendelkezésre.

A törvény tartalmazza a Beszállítói Cselekvési Terv első alprogramjának végrehajtásához szükséges 6000,0 millió forint biztosítását. Ezt szolgálja a „Beszállítói-fejlesztési Program” jogcímre indokolt támogatás. Az első alprogram az Ipar 4.0, mely az intelligens termelés és termékek területére, különös tekintettel a járműgyártásra és az új hajtásláncokra helyezi a hangsúlyt.

Az Irinyi Terven belül, a kötöttpályás járműgyártás fejlesztésére 2017-ben 1000,0 millió forint forrást tartalmaz a törvény a Millenniumi Földalatti Vasút járműparkjának megújítása érdekében, két darab prototípus tervezésére és gyártására.

A törvény a Bajcsy-Zsilinszky Kórház és Rendelőintézet keretében járóbetegszakellátást nyújtó Kőbányai Egészségház megújítását célzó infrastrukturális beruházásokra 424,2 millió forint, a Magyarországi Református Egyház Bethesda Gyermekkórháza és a Budai Irgalmasrendi Kórház közös fejlesztéseire 2700,0 millió forint, a Budapest, XVIII. kerületi (Pestszentimre) új gyermekorvosi rendelő megépítésére 350,0 millió forint, a révkomáromi Selye János Egyetem részére megvásárolandó kollégiumi épület vételárához 1085,0 millió forint forrást biztosít.

A törvény mindezeken felül tartalmazza a kormányzati kommunikációval és konzultációval kapcsolatos feladatok 5000,0 millió forintos többlettámogatását is.

A magyar filmek elmúlt években elért sikerei, egyre nagyobb népszerűsége megalapozza az ágazat további fejlődésének lehetőségét, és indokolttá teszi a minél szélesebb körű műfaji sokszínűség biztosítását. Ennek érdekében szükséges a filmágazat - Magyar Nemzeti Filmalap Zrt.-n keresztül megvalósuló - támogatásának növelése 2400,0 millió forinttal.

A Magyar Ökumenikus Segélyszervezet a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló törvény alapján nem minősül egyházi jogi személynek, így a Karitatív Tanács többi egyházi hátterű tagjaitól eltérően nem jogosult kiegészítő támogatásra. Annak érdekében, hogy a Magyar Ökumenikus Segélyszervezet finanszírozási helyzete a Karitatív Tanács tagjaként működő többi, egyházi jogi személyiségnek minősülő segélyszervezettel azonos legyen, a 2017. évre 218,0 millió forint támogatás nyújtása szükséges.

Az ország védelmi képességének erősítése érdekében a Magyar Honvédség Mi-24 típusú harci helikoptereinek, felújításához szükséges 10 000,0 millió forint szintén biztosításra kerül a 2017. évi költségvetési törvény módosításával.

A törvény 624,5 millió forintot bocsát rendelkezésre az 1. világháborús hadisírok rendbehozatalára a már korábban biztosított 1375,5 millió forint felett.

Mindezeken felül Magyarország települései településkép-védelemmel összefüggő feladatainak központi költségvetésből történő finanszírozására 2773,0 millió forint, a váci Munkaerőpiaci Elhelyezkedést Segítő Speciális Fejlesztő Központ létrehozásához 1153,1 millió forint, a Márton Áron Szakkollégium Budapest, Kunigunda útja-i épülete teljes körű felújításának 2017. évi ütemére 500,0 millió forint, a Határtalanul! Program továbbfejlesztéséhez és működtetéséhez pedig további 641,2 millió forint kerül a költségvetésben biztosításra.

A törvény az Országvédelmi Alap előirányzatának 55 881,0 millió forintos, valamint a Rendkívüli kormányzati intézkedések előirányzat 10 000,0 millió forintos emelésére is rendelkezést tesz, annak érdekében, hogy az év közben felmerülő kiadások fedezete a költségvetésben rendelkezésre álljon.

A 2017. évi költségvetésről szóló törvény a Nemzeti Közlekedési Hatóság (NKH) részére 21 218,0 millió forint bevétel-befizetési kötelezettséget ír elő. A központi hivatalok és a költségvetés szerv formájában működő minisztériumi háttérintézmények felülvizsgálatával kapcsolatos intézkedésekről szóló kormányhatározat alapján az NKH 2017. január 1-jétől jogutódlással - a Nemzeti Fejlesztési Minisztériumba történő beolvadással - megszűnt. Az NKH jogutódlással történő megszűnése miatti fejezetek közötti átcsoportosítások következtében szükséges az NFM igazgatása bevétel-befizetési kötelezettségének 3347,5 millió forinttal történő megemelése, ugyanakkor a Közbeszerzési és Ellátási Főigazgatóságnál 1651,7 millió forint, a Budapest Főváros Kormányhivatalánál 722,6 millió forint, a Belügyminisztériumnál 829,9 millió forint és a Honvédelmi Minisztériumnál 118,7 millió. forint támogatásnövelés (a HM-nél érvényesítésre került a személyi jellegű kiadásokon a kormányzati szerkezetátalakításból adódó, illetve a szociális hozzájárulási adó csökkentéséből fakadó megtakarítás is).

A módosításban foglaltak nem rontják a pénzforgalmi hiányt, és így nem befolyásolják az államadósság alakulását, az uniós módszertan szerinti hiánycél a törvénymódosítással együtt is elérhető.

A Magyarország gazdasági stabilitásáról szóló 2011. évi CXCIV. törvény (Stabilitási tv.) 24. §-a alapján 2017. április 20-án a Kormány a Költségvetési Tanács (a továbbiakban: Tanács) részére megküldte a 2017. évi központi költségvetésről szóló törvény módosítását tartalmazó tervezetet véleményezés céljából.

A Tanács 2/2017.04.27. számú ’határozatában kifejtette, hogy „a költségvetés bevételi és kiadási előirányzatai módosításának hitelességére és végrehajthatóságára nincsenek olyan alapvető ellenvetései, amelyek indokolnák a véleményezésre átadott dokumentummal kapcsolatban az egyet nem értés jelzését”.

E szerint „az előirányzat-változások azonos mértékben növelik a központi alrendszer bevételi és kiadási főösszegét, ezáltal az államháztartás pénzforgalmi hiánya és adóssága nem változik. A Tanács - figyelemmel a hatéves bérmegállapodásra, az adócsökkentésekre, a költségvetési tervezéshez képest magasabb gazdasági, növekedésre és inflációra, a vártnál alacsonyabb hozamkörnyezetre, valamint az állami földeladásokból származó többletbevételekre is - a bevételi és kiadási előirányzatok változását megalapozottnak tartja”.

„A Tanács az államháztartás 2017. évi európai uniós módszertan szerinti 2,4 százalékos GDP-arányos hiánycélját a bevételi és a kiadási előirányzatok változtatásával együtt is teljesíthetőnek látja.”

A Tanács támogatja továbbá azt, hogy a törvény a tartalék előirányzatokat növeli, egyben fontosnak tartja, hogy az előirányzatok kontroll alatt, a tervekkel összhangban teljesüljenek.

A Kormány megfontolandónak tartja a Tanács azon felvetését, hogy az első féléves államháztartási folyamatok kedvező alakulása esetén, a hiánycél veszélyeztetése nélkül, megvizsgálja annak lehetőségét, hogy egyes kiadási előirányzatok teljesítését a következő évről előrehozza.

-----STARTING---POINT---RESZLETES---

Részletes indokolás

Az 1. §-hoz

A törvény számszaki módosításainak átvezetése a főösszegeken.

A 2. §-hoz

Az ágazati életpályák és bérintézkedések finanszírozására szolgáló előirányzat felhasználására a Kormány döntése alapján kerül sor, a felhasználási feltételek kiegészítése szükséges annak érdekében, hogy a Kormány határozatában rögzített döntések is végrehajthatóak legyenek.

A 3. §-hoz

A törvény elfogadása óta megszűnt vagy átalakult intézmények tekintetében indokolt az előírt befizetési kötelezettség átrendezése. A munkaadókat terhelő járulékok megtakarítását a központi költségvetési szervek havonta befizetik.

A 4. §-hoz

A méltányossági nyugdíjemelés és az egyszeri segély előirányzatának növelését indokolja, hogy 2017. január l-től a kivételes nyugellátás-emelés engedélyezési összeghatára 75.000 forintról 85.000 forintra, ONYF főigazgatói jogkörben 85.000 forintról 90.000 forintra emelkedett, mely a beérkező kérelmek számának emelkedésével jár.

Az 5. §-hoz

Költségvetés technikai szabály a kincstár pénzügyi tranzakciós illeték fizetéséhez.

A nemzetgazdasági jelentőségű nagyberuházási projektek miatt szükséges az éven túli kötelezettségvállalási keret emelése.

A 6. §-hoz

A rendelkezés az Ny. Alap 2017. évi központi költségvetési támogatásának igénybevételére, év végi elszámolására vonatkozó technikai szabályokat tartalmazza.

A 7. §-hoz

A módosítás az Agrár- Vállalkozási Hitelgarancia Alapítvány által állami viszontgarancia mellett vállalható készfizető kezesség 2017. december 31-ei állományát megemeli, tekintettel arra, hogy az elmúlt időszakban az üzleti aktivitás erősödése mellett, az Alapítvány portfóliója folyamatosan és jelentősen bővült. Az állomány növelése nem jár a kockázatos kihelyezések arányának növekedésével.

A 8. §-hoz

A normatíva összege a minimálbéremeléssel összefüggésben változik.

A 9. §-hoz

Az uniós közbeszerzési irányelvekben meghatározott uniós közbeszerzési értékhatárok felülvizsgálata miatt szükséges módosítás.

A 10. §-hoz

A mellékletek módosítása.

A 11. §-hoz

Szövegcserés módosítások.

A 12. §-hoz

Hatályukat vesztő rendelkezések.

A 13. §-hoz

Hatályba léptető rendelkezés.