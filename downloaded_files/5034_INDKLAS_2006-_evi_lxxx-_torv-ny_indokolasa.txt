2006. évi LXXX. törvény indokolása

az Európa Tanácsnak az emberi lény emberi jogainak és méltóságának a biológia és az orvostudomány alkalmazására tekintettel történő védelméről szóló, Oviedóban, 1997. április 4-én kelt Egyezményéhez kapcsolódó, az emberi eredetű szervek és szövetek átültetéséről szóló, Genfben, 2005. május 4-én aláírt kiegészítő jegyzőkönyv kihirdetéséről

Általános indokolás

Az Európa Tanácsnak az emberi lény emberi jogainak és méltóságának a biológia és az orvostudomány alkalmazására tekintettel történő védelméről szóló, Oviedóban, 1997. április 4-én kelt Egyezményét: Az emberi jogokról és a biomedicináról szóló Egyezményt (a továbbiakban: Egyezmény) a 2002. évi VI. törvény hirdette ki.

Az Egyezménynek az emberi eredetű szervek és szövetek átültetéséről szóló Kiegészítő Jegyzőkönyve részletesen kifejti az Egyezménynek a szervekre és szövetekre vonatkozó rendelkezéseit.

Az Egyezmény VI. fejezetében általános szabályokat fektet le a szerv- és szövetátültetésre vonatkozóan, a VII. fejezetben pedig tiltja az emberi test és alkotórészei anyagi haszon céljából való felhasználását.

A Jegyzőkönyv az Egyezmény fent említett fejezeteinek részletes kifejtése. A Preambulum megismétel számos az Egyezményben rögzített alapelvet, megfogalmazza mindazon alapvető szabályokat, melyek az egyén emberi méltóságának, alapvető jogainak és szabadságjogainak a megőrzéséhez szükségesek a szerv- és szövetátültetés tekintetében.

A Jegyzőkönyv hatálya az emberi eredetű szervek és szövetek terápiás célból történő átültetésére terjed ki. A Jegyzőkönyvet Magyarország 2005. május 4-én írta alá.

Részletes indokolás

Az 1-2. §-hoz

A Jegyzőkönyv aláírására az Országgyűlés utólagos megerősítésének fenntartásával került sor, tekintettel arra, hogy az közvetlenül állampolgári jogokat és kötelezettségeket érintő kérdéseket szabályoz. A nemzetközi szerződésekkel kapcsolatos eljárásról szóló 2005. évi L. törvény (Nsztv.) értelmében a Kiegészítő Jegyzőkönyv kötelező hatályának elismerésére az Országgyűlés adhat felhatalmazást a Kiegészítő Jegyzőkönyvet kihirdető törvényben. Az Nsztv. 9. §-a értelmében, ha a nemzetközi szerződés kötelező hatályának elismerésére az Országgyűlés ad felhatalmazást, azt törvényben kell kihirdetni.

A 3. §-hoz

A Jegyzőkönyv kimondja, hogy a felek egy olyan rendszer meglétét garantálják, amely biztosítja a transzplantációs szolgáltatásokhoz való egyenlő hozzáférést valamennyi beteg számára. Magyarországon a szerv- és szövettranszplantációt csak várólistán szereplő betegen lehet elvégezni. A kizárólag előzetes betegbesorolás (várólista) alapján nyújtható egészségügyi ellátásokról szóló 61/2003. (X. 27.) ESzCsM rendelet (a továbbiakban: R.) szabályozza a várólistán szereplő betegek kiválasztási rendszerét, mely szerint a várólistára mindenkit fel kell venni, aki a beavatkozás elvégzésére orvosi szempontból alkalmas, és az indokolt beavatkozás állapotjavulást vagy a beteg további állapotromlásának megelőzését eredményezheti. Amennyiben azt sürgős szükség indokolja, a beteget azonnal várólistára kell helyezni, hogy a transzplantáció mihamarabb megtörténhessen. A várólistán szereplő betegeket az ellátás szakmai indokoltsága, várható eredménye alapján kialakított sorrend szerint kell ellátásban részesíteni. A várólistára való felkerülésben, a sorrendiség kialakításában, az arról való kiválasztásban a betegek között csak az R.-ben foglaltak, illetve az R. szerinti szakmai szempontok alapján lehet különbséget tenni. A betegek között minden más szempont szerinti különbségtétel tilos, a fentiekben a döntést a transzplantáció típusa szerint illetékes Transzplantációs Bizottság hozza meg.

A Jegyzőkönyv értelmében a recipienst, a donort és az átültetésre engedélyt adó, illetve beleegyezést adó személyt vagy testületet megfelelően tájékoztatni kell a beültetés, illetve eltávolítás céljáról és jellegéről, annak következményeiről és kockázatáról. Az egészségügyről szóló 1997. évi CLIV. törvény (a továbbiakban: Eütv.) a betegek jogai között rendelkezik a tájékoztatáshoz való jogról, továbbá a XI. fejezet az általános szabályokon túlmenően részletesen kifejti, hogy mire kell a tájékoztatásnak kiterjednie mind a donor, mind a recipiens tekintetében.

A Jegyzőkönyv III. fejezete kimondja, hogy átültetés céljából elsősorban halottból eltávolított szervet és szövetet kell felhasználni főszabály szerint, ez a rendelkezés összhangban áll a magyar jogszabályokkal, azonban a Jegyzőkönyvhöz képest a magyar jogi szabályozás szűkebb körű, mivel tételesen felsorolja azokat a szerveket, szöveteket amelyeket élő személyből el lehet távolítani.

A Jegyzőkönyv a donor védelmében előír bizonyos jogi biztosítékokat, és az érintett személy szabad, tájékoztatáson alapuló beleegyezése szükséges a szerv vagy szövet eltávolításához, írásban vagy egy hivatalos testület előtt. A magyar szabályozás a szervadományozás esetén közokiratba, szövetadományozás esetén teljes bizonyító erejű magánokiratba foglalt beleegyezést ír elő, a hozzájárulás a szerv, illetve szövet eltávolításáig bármikor, formai kötöttség nélkül visszavonható.

A Jegyzőkönyv tiltja az anyagi haszonszerzés céljából történő szerv- és szövetadományozást, de felsorol néhány kivételt - az Eütv.-hez képest tágabban -, amely esetben a díjazás kifizetése nem képez anyagi haszonszerzést vagy relatív előnyt. A Jegyzőkönyv tiltja továbbá a szerv- és szövetkereskedelmet, illetve az anyagi haszonszerzés vagy relatív előny szerzése céljából történő reklámozást. Az Eütv. szerint a szervet és szövetet bármilyen célból tilos reklámozni. A Jegyzőkönyv szerint a szervet, szövetet adományozó donor, továbbá a recipiens személyes adatait bizalmasan kell kezelni, ez összhangban áll az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény rendelkezéseivel.

Az Eütv. 206. § (5) bekezdése eltérő szabályokat tartalmazott sejteltávolítás tekintetében a Jegyzőkönyv 14. cikk 2. bekezdés a) pontjához, illetve szöveteltávolítás tekintetében a 14. cikk 2. bekezdés a), b) és c) pontjához képest. A 14. cikk 2. bekezdés a) pontja azt mondja ki, hogy beleegyezésre képtelen személyből csak abban az esetben lehet regeneratív szövetet eltávolítani, ha nem áll rendelkezésre olyan kompatibilis donor, aki beleegyezésre képes. Az Eütv. nem ilyen elvi megközelítéssel szabályozta a kiskorú személyből való sejt-, illetve szöveteltávolítást. A 14. cikk 2. bekezdés b) és c) pontja szigorúbb szabályokat írt elő a szöveteltávolítás tekintetében, mint az Eütv. Fentiekre tekintettel az Eütv. 206. § (5) bekezdése az egyes egészségügyi tárgyú törvények módosításáról szóló 2005. évi CLXXXI. törvénnyel módosításra került, így a Jegyzőkönyv és a magyar szabályok egyöntetű szabályokat tartalmaznak.

A 4. §-hoz

A hatályba léptető rendelkezések - az Nsztv. 10. §-ában foglalt rendelkezéseknek megfelelően - rögzítik, hogy a Jegyzőkönyvet kihirdető törvénynek a Jegyzőkönyv szövegét tartalmazó része a Jegyzőkönyv 31., a hatálybalépését kimondó cikke szerinti időpontban lép hatályba. Ennek konkrét napját nem a törvény, hanem a naptári nap ismertté válását követően a Magyar Közlönyben haladéktalanul közzétett egyedi határozatával a külügyminiszter állapítja meg. E § megállapítja, hogy a Jegyzőkönyvben foglaltak végrehajtásáról az egészségügyi miniszter gondoskodik.