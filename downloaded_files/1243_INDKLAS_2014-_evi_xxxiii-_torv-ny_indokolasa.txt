2014. évi XXXIII. törvény indokolása

az egyes pénzügyi tárgyú törvények módosításáról

-----STARTING---POINT---ALTALANOS--- 

A törvény a személyi jövedelemadó tekintetében pontosítja az adómentes munkáltatói lakáscélú támogatás biztosításának körülményeit, továbbá kiegészíti azon esetek körét, amikor nem kell kamatjövedelmet megállapítani a kollektív befektetési értékpapírokat érintő ügyletek esetében.

Az általános forgalmi adózást illetően a törvény jogharmonizációs kötelezettségnek tesz eleget a 2008/8/EK tanácsi irányelv végső ütemeként hatályba lépő rendelkezéseinek átültetésével. Ennek értelmében megvalósul a nem adóalany részére nyújtott műsorszolgáltatási, elektronikus és távközlési szolgáltatások fogyasztás helye szerinti államban történő adóztatása. Ezzel párhuzamosan az adminisztratív terhek könnyítése érdekében fel kell állítani az ún. egyablakos rendszert, mely lehetővé teszi, hogy a határon átnyúlóan nyújtott ezen szolgáltatások után az adóalany az adófizetési kötelezettségét a letelepedése szerinti tagállamban teljesíthesse.

A szerencsejátékot érintő módosítások a Ptk.-val történő összhang megteremtését célozzák. A törvény egyértelművé teszi, hogy a nyeremények igénylésére és átvételére szolgáló határidő jogvesztő jellegű.

Az egyes pénzügyi tárgyú törvények módosítását a jogértelmezés, jogalkalmazás egyszerűsítése, illetőleg a jogszabályok közötti belső összhang megteremtése célozza.

-----STARTING---POINT---RESZLETES---

A jövedelemadózást érintő törvények módosítása

A személyi jövedelemadóról szóló 1995. évi CXVII. törvény módosításához

Az 1. §-hoz

A rendelkezés kiegészül azzal, hogy nem kell kamatjövedelmet megállapítani abban esetben sem, amikor a kollektív befektetési forma részalapja által kibocsátott kollektív befektetési értékpapírt ugyanezen kollektív befektetési forma másik részalapja által kibocsátott kollektív befektetési értékpapírra váltják át. Ebben az esetben ugyanis mindössze annyi történik, hogy a magánszemély befektetetésének összetétele változik, de a magánszemély nem von ki pénzt a befektetésből.

A 2. §-hoz

Alkalmazhatósági szabály az Szja tv. módosuló 1. és 11. számú mellékletét érintően.

A 3. §-hoz

A törvény az Szja tv. 1. és 11. számú melléklete módosításáról rendelkezik.

A társasági adóról és az osztalékadóról szóló 1996. évi LXXXI. törvény módosítása

A 4-5. §-hoz

A törvény kedvezményezett részesedéscsere esetén adóhalasztást tesz lehetővé a nem realizált árfolyamnyereség elszámolása tekintetében.

A 6. §-hoz

A törvény szerint nem kell alkalmazni a kapcsolt vállalkozások között alkalmazott árakra vonatkozó rendelkezéseket azokban az esetekben, amikor egy adózó a vele kapcsolt vállalkozási viszonyban álló állam vagy önkormányzat részére ingyenesen, jogszabályi előírásnak megfelelően ad át eszközt (ideértve a beruházást is).

A 7. §-hoz

A törvény rögzíti, hogy az 5-6. § által bevezetett módosítások a 2014. adóévre az adózó választása szerint alkalmazhatóak.

A kapcsolt vállalkozások között alkalmazott árakra vonatkozó rendelkezések módosításához kapcsolódóan a törvény rögzíti, hogy azok a 2013. adóév vonatkozásában is alkalmazhatóak.

A 8. §-hoz

Jogtechnikai jellegű módosítás, a kiegészítő támogatás megfizetésének módjára vonatkozó felhatalmazó rendelkezést pontosítja.

Közvetett adót érintő módosítások

Az általános forgalmi adóról szóló 2007. évi CXXVI. törvény módosítása

A 9. §-hoz

A törvény a 2008/8/EK tanácsi irányelvvel összhangban a nem adóalany részére nyújtott távközlési, műsorszolgáltatási és elektronikus szolgáltatás teljesítési helyét egységesen az igénybevevő letelepedése, lakóhelye szerint állapítja meg.

A 10. §-hoz

A módosítás célja, hogy egyértelműen kimondja: a szerencsejáték szervezésére vonatkozó tevékenység gyakorlása jogának koncessziós szerződéssel történő átengedése ÁFA mentes tevékenység. Ennek indoka, hogy az EH Bíróságának gyakorlata szerint a koncesszió odaítélése önmagában nem minősül a HÉA direktíva alapján gazdasági tevékenységnek, így nem esik annak hatálya alá. Egyebekben jelenleg hatályos szabályozás szerint a szerencsejáték szervezésére irányuló tevékenység mentes az adó alól, ha azonban az ahhoz kapcsolódó koncessziós díj ÁFA körbe tartozna oly módon, hogy azt nem lehet visszaigényelni, akkor rejtett dupla adóztatás történne.

A 11. §-hoz

Az acéliparban tapasztalt áfa csalások visszaszorítása érdekében a törvény élve a 2013/43/EU tanácsi irányelv adta lehetőséggel fordított adózást vezet be egyes acélipari termékekre.

A 12. §-hoz

A törvény a fejezetcímet módosítja a 2008/8/EK tanácsi irányelvvel összhangban.

A 13. §-hoz

A törvény az alfejezet címét állapítja meg a Közösség területén nem letelepedett adóalanyokra vonatkozó különös szabályozás tekintetében.

A 14. §-hoz

A2008/8/EK tanácsi irányelv értelmében az a Közösség területén kívül letelepedett adóalany, aki (amely) a Közösség területén kizárólag távközlési, műsorszolgáltatási és elektronikus szolgáltatást nyújt, adófizetési kötelezettségét ún. egyablakos rendszer segítségével vallhatja be és fizetheti meg. Az egyablakos rendszerbe a Közösségen kívül letelepedett adóalany a választása szerinti tagállamban regisztrálhat. A törvény előírja, hogy a Közösségen kívüli adóalany milyen esetben kérheti a belföldi regisztrációt az egyablakos rendszerbe.

A 15. §-hoz

Abban az esetben, ha az adóalany nem belföldön, hanem a Közösség másik tagállamában regisztrált az egyablakos rendszerbe, az előzetesen felszámított adót a belföldön nem letelepedett adóalanyokra vonatkozó különös adó-visszatéríttetési szabályok alapján jogosult visszakapni.

A 16. §-hoz

A 2008/8/EK tanácsi irányelv értelmében az a Közösség területén letelepedett adóalany, aki (amely) a Közösség területén távközlési, műsorszolgáltatási és elektronikus szolgáltatást teljesít nem adóalany igénybevevő részére, ezen szolgáltatásnyújtása után azon teljesítési hely szerinti tagállamokban, ahol nem rendelkezik gazdasági célú letelepedéssel, adófizetési kötelezettségének a letelepedése szerinti tagállamban az ún. egyablakos rendszeren keresztül tehet eleget. Amennyiben az adóalany székhelye a Közösség területén van, akkor az adóalany az egyablakos rendszerbe a székhelye szerinti tagállamban regisztrálhat. Amennyiben az adóalanynak a székhelye a Közösség területén kívül van, azonban több tagállamban is rendelkezik állandó telephellyel, akkor az egyablakos rendszerbe bármelyik olyan tagállamban regisztrálhat, ahol van állandó telephelye. Az adóalanyt ezen választása a választás évét követő 2 évig köti. A törvény átülteti ezeket a szabályokat, és a rendelkezik arról, hogy az adóalany egyszerre csak egy helyen regisztrálhasson.

A törvény a 2008/8/EK tanácsi irányelvvel összhangban rögzíti, hogy a Közösség másik tagállamában letelepedett adóalany, aki (amely) belföldön távközlési, műsorszolgáltatási és elektronikus szolgáltatást teljesít nem adóalany igénybevevő részére, és ezen szolgáltatásnyújtása után belföldi adófizetési kötelezettségének a letelepedése szerinti tagállamban az ún. egyablakos rendszeren keresztül tesz eleget, úgy a belföldön keletkezett előzetes felszámított adót nem levonás útján, hanem a belföldön nem letelepedett adóalanyokra vonatkozó különös adó-visszatéríttetési szabályok alapján jogosult visszakapni. Abban az esetben, ha ezt az adóalanyt egyéb belföldi tevékenysége miatt belföldön adóalanyként nyilvántartásba vették, vagy nyilvántartásba kellett volna venni, úgy az adóalany a belföldön keletkezett előzetesen felszámított adót a belföldi áfa bevallásában érvényesítheti, feltéve, hogy a levonási jog feltételei fennállnak.

A 17. §-hoz

A távközlési, műsorszolgáltatási és elektronikus szolgáltatás teljesítési helyére vonatkozó szabályok változása miatti szükséges átmeneti szabályokat rögzíteni. A törvény a kettős adóztatás és a nem adóztatás elkerülése érdekében az 1042/2013/EU tanácsi végrehajtási rendelet 2. cikkében foglalt átmeneti rendelkezéseket veszi figyelembe. A törvény továbbá rendelkezik arról az esetről is, ha a hivatkozott szolgáltatásokat 2014. december 31-ét követően teljesítik, de ezt megelőzően fizetnek előleget.

A törvény tartalmazza továbbá a 2015. január 1-jétől fordított adózás alá eső egyes acélipari termékek értékesítésére vonatkozó átmeneti szabályokat.

A 18. §-hoz

A törvény rögzíti, hogy mely acélipari termékek értékesítésére vonatkozik a fordított adózás.

A 19. §-hoz

A törvény a távközlési, műsorszolgáltatási és elektronikus szolgáltatás teljesítési helyére vonatkozó szabályok változása miatt 2015. január 1-jei hatállyal hatályon kívül helyezi a jelenlegi szabályokat. Ezen túlmenően a törvény hatályon kívül helyezi a rádiós és audiovizuális médiaszolgáltatások fogalmát, tekintettel arra, hogy a közvetlenül alkalmazandó, 1042/2013/EU tanácsi rendelet definiálja ezt a szolgáltatást.

A törvény 2019. január 1-jével hatályon kívül helyezi az üvegházhatású gáz kibocsátási egységekre, valamint az egyes acélipari termékekre vonatkozó fordított adózás alkalmazhatóságát a 2006/112/EK tanácsi irányelv 199a. cikkével összhangban.

Illetékek

A pénzügyi tranzakciós illetékről szóló 2012. évi CXVI. törvény módosítása

A 20. §-hoz

A Pti. tv. pénzváltási tevékenységre vonatkozó módosítása jogtechnikai jellegű pontosítást tartalmaz.

Adóigazgatást érintő módosítások

Az adózás rendjéről szóló 2003. évi XCII. törvény módosítása

A 21. §-hoz

A 2008/8/EK irányelv módosításához kapcsolódó módosítás, melynek célja az Art. személyi hatályának kiterjesztése arra az esetkörre, amikor az adózó a távolról is nyújtható szolgáltatást Magyarország területéről nyújtja az Európai Közösség valamely tagállamában letelepedett adóalanynak nem minősülő személy részére. A kiterjesztés alapján a nem adóalanyok számára távközlési, rádió- és televízióműsor, valamint elektronikus szolgáltatást nyújtó adózók vonatkozásában az Art. rendelkezései alkalmazhatóak a törvényben meghatározott kivételekkel.

A 22. §-hoz

A 2008/8/EK irányelv módosításával összefüggő módosítás.

A 23. §-hoz

Az általános forgalmi adóról szóló törvény szerinti - 2015. január 1-jétől hatályos - acélipari termékeket érintő fordított adókötelezettséggel összefüggésben a törvény az egyes acélipari termékek fordított adózásával kapcsolatos jelentéstételi kötelezettséget ír elő mind az ezen terméket értékesítő, mind az ezen terméket beszerző adózók részére.

A 24. §-hoz

A 2008/8/EK irányelv módosításával összefüggésben a rendelkezés felhatalmazást ad az adópolitikáért felelős miniszternek a 47/2013. (XI. 7.) NGM rendelet kiegészítésére azért, hogy nem adóalanyok számára távközlési, rádió- és televízió műsor, valamint elektronikus szolgáltatásokat nyújtó a különös eljárást választó adózók elektronikus eljárás keretében teljesíthessék adókötelezettségeiket az állami adóhatóság felé.

A 25. §-hoz

Tekintettel arra, hogy a gabonákra és olajos magvakra, valamint az egyes acélipari termékekre vonatkozó fordított adózás a 2006/112/EK tanácsi irányelv 199a. cikkével összhangban 2018. december 31-ig alkalmazható, a törvény rendelkezik arról, hogy a fordított adózás okán bevezetett jelentéstételi kötelezettséget a 2018. december 31. napját magába foglaló adómegállapítási időszak tekintetében kell utoljára alkalmazni.

A 26. §-hoz

Az Art. 132. § (4) bekezdésének, valamint 141. § (5) bekezdésének módosításával kapcsolatos átmeneti rendelkezés.

A 27. §-hoz

Az Art. 92. § (12) bekezdésének módosításával kapcsolatos átmeneti rendelkezés.

A 28. §-hoz

Az (1) bekezdéshez

1. A 2008/8/EK Irányelv módosításával összefüggő jogtechnikai pontosítás.

2. A Közösségen kívül letelepedett adózók esetében az ellenőrzési határidő számításakor indokolt figyelmen kívül hagyni a viszonosság alapján történt megkeresések időtartamát is.

A (2) bekezdéshez

1. A módosítás a feltételes adómegállapítási eljárások határidejére vonatkozó szabályozást egészíti ki a hiánypótlás tekintetében, így egyértelművé válik, hogy a hiánypótlást követően a határidő újrakezdődik.

2. A módosítás értelmében, ha az adózó a felügyeleti intézkedés iránti kérelmével együtt költségmentesség iránti kérelmet is előterjeszt, úgy abban az esetben az eljárás felfüggesztésére kerül sor a költségmentességi kérelem adóhatóság által történő elbírálásáig.

A 29. §-hoz

1. A törvény 2019. január 1-jével hatályon kívül helyezi az egyes acélipari termékekre vonatkozó fordított adózás okán bevezetett jelentéstételi kötelezettséget, tekintettel arra, hogy a fordított adózás ezen termékekre a 2006/112/EK tanácsi irányelv 199a. cikkével összhangban ezen időpontig alkalmazható

2. A személyi jövedelemadóról szóló 1995. évi CXVII. törvény értelmében a biztosítások után utoljára a 2009. évben lehetett igénybe venni adókedvezményt (a 2009. évben megfizetett díjak után). 2009. december 31-ét követően a biztosítási kedvezmény megszűnt. Ennek következtében pedig az Art. 3. számú melléklet B) pont szerinti biztosítóintézeti adatszolgáltatási kötelezettség tartalmilag kiüresedett.

A 30. §-hoz

Mellékletre történő utalás.

Egyéb kapcsolódó törvények módosítása

A szerencsejáték szervezéséről szóló 1991. évi XXXIV. törvény módosítása

A 31-32. §-hoz

A törvény a szerencsejáték szervezéséről szóló 1991. évi XXXIV. törvény (a továbbiakban: Szjtv.) nyeremények átvételére vonatkozó általános szabályának módosításával - valamennyi érintett játékfajtára vonatkozóan - egyértelművé teszi, hogy a nyeremények igénylésére és átvételére szolgáló határidő jogvesztő jellegű. E pontosító jellegű módosításra a 2014. március 15-én hatályba lépett Polgári Törvénykönyvről szóló 2013. évi V. törvénynek az időmúlás joghatásáról szóló 6:21. §-ában foglaltak miatt van szükség. Az Szjtv. 11. § (7a) bekezdésében foglalt rendelkezés ezen túlmenően egyértelműen meghatározza a nyeremény igénylésére és átvételére vonatkozó határidőről szóló rendelkezés címzettjét azzal, hogy közvetlenül utal a nyertes játékosra. Az át nem vett nyeremények felhasználására nemzetközi együttműködés keretében szervezett szerencsejáték esetén elsődlegesen a szervezésben részt vevő felek által közösen kialakított és elfogadott játékszabályok az irányadóak, ennek hiányában ezen játékformára is az Szjtv. 11. §-a szerinti nyeremény hasznosítási szabályok alkalmazandók.

A 33. §-hoz

A törvény 35. §-ában szereplő rendelkezéshez kapcsolódó technikai módosítások.

A 34. §-hoz

Az Szjtv. 11. § (7a)-(7b) bekezdéseiben szereplő általános rendelkezésre tekintettel az Szjtv. 17. § (3) bekezdésében és 28/A. § (3) bekezdésében szereplő speciális rendelkezéseket a törvény hatályon kívül helyezi.

Egyes pénzügyi tárgyú törvények módosítása

A kollektív befektetési formákról és kezelőikről, valamint egyes pénzügyi tárgyú törvények módosításáról szóló 2014. évi XVI. törvény módosítása

A 35. §-hoz

Míg a „hagyományos” befektetési alapkezelők több milliárd forint összegű befektetések és számos különböző zártkörű alap felett rendelkeznek, addig a kockázati tőkealap-kezelők és magántőkealap-kezelők egyidejűleg jellemzően egy-kettő, esetenként néhány százmillió forint eszközértékű alap kezelését végzik. Emiatt a 125.000 eurós indulótőke (szavatoló tőke) minimum előírása indokolatlanul magas, melyet nem indokol sem a kockázati tőkealap-kezelő működési kockázata, sem felelőssége. Egy ilyen addicionális tőkelekötés a más EGT-államokban bejegyzett kockázati tőkealap-kezelőkhöz képest egyértelmű versenyhátrányt is jelent. Ezért indokolt ezen alapkezelők tőkekövetelmények alóli, az elektronikus portfolió-nyilvántartási rendszerre vonatkozó előírások alóli illetve az értékelésre előírt szabályok alóli felmentése.

A 36. §-hoz

A kockázati-tőkebefektetések során a kockázati tőkealapoknak a portfolió társaságokban meglévő, gyakran kisebbségi üzletrészeit jellemzően zárt tenderek keretében értékesítik. Szemben a tőzsdei társaságokkal, ahol az eladó árelfogadóként lényegében marginális szereplő, ezen zárt portfolió társaságok esetében a kockázati tőkealap hozamára döntő hatással van az alapkezelő cégértékesítési tapasztalata. Erre tekintettel 19. § (8) bekezdése módosítása szükséges arra figyelemmel, hogy a kockázati tőke és magántőke szektorba jellemzően üzletviteli és management tanácsadással és vállalatfelvásárlási üzleti tranzakciós tapasztalattal rendelkező tanácsadók érkeznek, hiszen azon a területen lehet a vonatkozó ismereteket, a fent említett tapasztalatot megszerezni. Így az üzletviteli tanácsadás megfelelő tapasztalatnak tekinthető, relevánsabbnak, mint a banki, a gazdaságirányításban, vagy biztosító iparágban szerzett gyakorlat.

A 19. § (2) bekezdés c) pontjában előírt feltétel előírása a kockázati tőkealap-kezelők és a magántőkealap-kezelők felügyelő-bizottságára nézve szükségtelen. Figyelemmel arra, hogy a felügyelő-bizottság ellenőrző szerv, amelynek tagjai gyakran nem rendelkeznek pénzügyi területen szerzett vezetői gyakorlattal és ez tevékenységük ellátásához nem is szükséges.

A 37. §-hoz

Mivel a kockázati tőkealap illetve magántőkealap működése, befektetési elvei eltérnek a „hagyományos” befektetési alapokéitól, emiatt indokolt, hogy kezelési szabályzatára is speciális szabályok vonatkozzanak. Azon kockázati tőkealapok és a magántőkealapok vonatkozásában, amelyeket küszöbérték alatti portfóliókat kezelő kockázati tőkealap-kezelő illetve magántőkealap-kezelő kezel, indokolt a korábbi (Tpt.-beli) szabályozást alapul venni.

A 38. §-hoz

A hatálybaléptető rendelkezések módosítása a megfelelő felkészülési idő biztosítása okán.

A 39. §-hoz

Az ingyenes készpénzfelvételhez adott nyilatkozatok nyilvántartásához nincs szükség az ügyfél fizetési számlaszámának központi adatbázisban történő szerepeltetésére. ezen felül a törvény több, az alkalmazhatóságot megkönnyítő pontosító rendelkezést is tartalmaz.

A 40. §-hoz

Mivel a kockázati tőkealap illetve magántőkealap működése, befektetési elvei eltérnek a „hagyományos” befektetési alapokéitól, emiatt indokolt, hogy kezelési szabályzatára is speciális szabályok vonatkozzanak. Azon kockázati tőkealapok és a magántőkealapok vonatkozásában, amelyeket küszöbérték alatti portfóliókat kezelő kockázati tőkealap-kezelő illetve magántőkealap-kezelő kezel, indokolt a korábbi (Tpt.-beli) szabályozást alapul venni.

A 41. §-hoz

Mivel a kockázati tőkealap és a magántőkealap nem értékpapírokba, hanem elsősorban kft. üzletrészekbe és társasági részesedésekbe fektet be, így indokolt felvenni az éves (féléves) jelentés kötelező tartalmi elemei közé ezeket az elemeket is.

A 42. §-hoz

Mellékletekre történő utalás.

-----STARTING---POINT---VEGE---

Záró rendelkezések

Hatályba léptető rendelkezések

A 43. §-hoz

A hatályba léptető rendelkezéseket tartalmazza.

Jogharmonizációs záradék

A 44. §-hoz

A jogharmonizációs záradékot tartalmazza.