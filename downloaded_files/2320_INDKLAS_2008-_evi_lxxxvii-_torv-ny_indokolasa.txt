2008. évi LXXXVII. törvény indokolása

a bűnüldöző szervek nemzetközi együttműködéséről szóló 2002. évi LIV. törvény módosításáról

-----STARTING---POINT---ALTALANOS--- 

Az Európai Unió tagállamaként bizonyos európai uniós jogi aktusok (pl. irányelv, kerethatározat) nemzeti jogba történő átültetése a Magyar Köztársaság alapvető kötelezettsége. A Tanács 2006. december 18-án elfogadta az Európai Unió tagállamainak bűnüldöző hatóságai közötti, információ és bűnüldözési operatív információ cseréjének leegyszerűsítéséről szóló, 2006. december 18-i 2006/960/IB tanácsi kerethatározatot (a továbbiakban: kerethatározat), amely a tagállami bűnüldöző hatóságok közötti hatékony és kiszámítható időn belüli információcserére vonatkozó közös jogi keretet teremti meg.

Az Európai Unióról szóló Szerződés 34. cikk (2) bekezdés b) pontja szerint a kerethatározatok az elérendő célokat illetően kötelezőek a tagállamokra, azonban a forma és az eszközök megválasztását a nemzeti hatóságokra hagyják. Erre tekintettel a kerethatározat megfelelő rendelkezéseit át kell ültetni a magyar jogba. A törvény ebből a célból módosítja a bűnüldöző szervek nemzetközi együttműködésről szóló 2002. évi LIV. törvényt (a továbbiakban: 2002. évi LIV. törvény), figyelembe véve a kerethatározat 11. cikkét, amely szerint a tagállamok meghozzák a szükséges intézkedéseket annak érdekében, hogy a kerethatározat rendelkezéseinek 2008. december 19-ig megfeleljenek.

A kerethatározat mind a nyomozást megelőző szakban, mind a nyomozati szakban keletkezett információk cseréjéről rendelkezik. Mivel a 2002. évi LIV. törvény kizárólag a nyomozást megelőző szakra (a bűncselekmények megelőzése, felderítése) vonatkozóan tartalmaz rendelkezéseket, ezért a törvény is csak a nyomozást megelőző szakkal kapcsolatban szabályozza az információcserét. Előírja, hogy bármilyen típusú, a bűnüldöző hatóságok által jogszerűen kezelt információ vagy adat esetében biztosítani kell a másik tagállam bűnüldöző hatósága részére történő rendelkezésre bocsátást, és megadja, hogy az információcserét milyen határidővel kell végrehajtani. A kerethatározat az információcsere iránti megkeresések egységesítése érdekében két formanyomtatványt vezet be, egyet a megkereső, illetve egyet a megkeresett tagállam számára. A kerethatározat rendelkezik a spontán, azaz kérelem nélküli információcseréről, valamint az információcsere iránti kérelem elutasításának indokairól is.

A törvény továbbá a tagállamok vagyon-visszaszerzési hivatali között, a bűncselekményből származó jövedelmek és bűncselekményekhez kapcsolódó egyéb tulajdon felkutatása és azonosítása terén való együttműködésről szóló, 2007. december 6-i tanácsi 2007/845/IB határozat (a továbbiakban: 2007/845/IB határozat) magyar jogba történő részbeni átültetését is megvalósítja. A 2007/845/IB határozat 8. cikk (1) bekezdése alapján a tagállamok biztosítják, hogy 2008. december 18-ig a Határozat rendelkezéseivel összhangban teljes mértékben együtt tudjanak működni.

-----STARTING---POINT---RESZLETES---

Az 1. §-hoz

A törvény 1. §-a a kerethatározat 2. cikk a) pontjában foglaltak alapján kiegészíti a 2002. évi LIV. törvény 2. §-át egy új értelmező rendelkezéssel, amely a törvény által beiktatott új 16/A-16/D. § vonatkozásában megadja az Európai Unió tagállama bűnüldöző szervének a fogalmát. A módosítás érinti a 2002. évi LIV. törvény 2. § 3. pontját is, így a kodifikációs-technikai előírásoknak megfelelően a törvény újraszabályozza a 2002. évi LIV. törvény teljes 2. §-át.

A 2. §-hoz

A 2002. évi LIV. törvény 3. § (3) bekezdése azt a megtévesztő látszatot kelti, hogy az Európai Unió bűnügyi együttműködést szabályozó jogi aktusai közvetlenül alkalmazandóak, azaz a magyar bűnüldöző szervek ezen aktusok alapján működhetnek együtt. Valójában ezen uniós jogi aktusokat a tagállamok belső jogszabályaiba megfelelően át kell ültetni, amely kötelezettségnek a 2002. évi LIV. törvény tesz eleget, a magyar jogalkalmazónak tehát e törvény rendelkezéseit kell alkalmazni. Kodifikációs szempontból nem támogatható a hatályos jogszabály szerinti merev hivatkozás alkalmazása, tekintettel arra, hogy a hivatkozott jogszabályhely módosulása a 2002. évi LIV. törvény automatikus módosítását is indukálná.

Ebből kifolyólag a törvény a fentieknek megfelelően pontosítja a 2002. évi LIV. törvény 3. § (3) bekezdését.

A 3. §-hoz

A törvény 2. §-a a kerethatározat 10. cikkének rendelkezéseit alapul véve kizárja a 2002. évi LIV. törvényben foglalt általános megtagadási okokat, mivel azok szélesebb körben tennék lehetővé az információcsere iránti megkeresések megtagadását. A kerethatározat szerinti megtagadási okok a törvény 4. §-ában [új 16/B. § (7) és (8) bekezdés] találhatóak.

A 4. §-hoz

A törvény 4. §-a kiegészíti a 2002. évi LIV. törvény 8. §-át egy új együttműködési formával, az Európai Unió tagállamának bűnüldöző szervével történő információcserével. A kerethatározat szerint az információcsere kizárólag (a 10. cikkben foglalt spontán információcsere kivételével) kérelemre (azaz a magyar jogi terminológia szerint megkeresésre) történhet. Mivel a 2002. évi LIV. törvény az információcsere kapcsán csak a közvetlen információcserét szabályozza, ezért indokolt egy új együttműködési forma bevezetése.

A 2002. évi LIV. törvény 3. § (1) bekezdése szerint a törvény csak az abban meghatározott együttműködési formákat szabályozó nemzetközi szerződés megléte esetén alkalmazható. Ugyanezen § (3) bekezdése azonban ez alól kivételt enged, amikor kimondja, hogy „magyar bűnüldöző szerv az Európai Unió tagállamainak kijelölt szerveivel az Európai Uniót létrehozó Szerződés 34. cikkének 2. bekezdésében meghatározott közös állásfoglalás, kerethatározat vagy határozat alapján is együttműködhet.” Ebből kifolyólag nem okoz problémát a törvény alkalmazhatóságában az, hogy ilyen együttműködési formát nemzetközi szerződés nem tartalmaz, függetlenül attól, hogy a törvény 2. §-a módosítja a 2002. évi LIV. törvény 3. § (3) bekezdését.

Az 5. §-hoz

A kerethatározat 2. cikk d) pontja alapján az Európai Unió tagállamának bűnüldöző szervével történő információcsere esetében információnak minősül „bármilyen típusú, a bűnüldöző hatóságoknál meglévő információ vagy adat”, továbbá „bármilyen típusú, a közigazgatási vagy magánszerveknél meglévő információ vagy adat, amely a bűnüldöző hatóságok számára kényszerítő intézkedések megtétele nélkül hozzáférhető”.

Erre a definícióra figyelemmel a törvény nem határozza meg az átadható információk vagy adatok pontos körét, hanem a 2002. évi LIV. törvénynek, a törvény 5. §-a által beiktatott új 11/A. § (1) bekezdése kimondja, hogy minden olyan személyes adatot továbbíthat a magyar bűnüldöző szerv, amelyet bűnüldözési feladatai ellátásához jogszerűen kezel, vagy amelyet e célból átvehet. A magyar bűnüldöző szerv továbbá minden olyan információt, tényt, vagy adatot közöl az Európai Unió tagállamának bűnüldöző szervével, amely nem minősül személyes adatnak.

A törvény továbbá - érdemi módosítás nélkül - a törvény 5. §-a által beiktatott új 11/A. § (3) bekezdéseként szabályozza a 2002. évi LIV. törvény 43. § (2) bekezdésében foglaltakat, mivel az abban található rendelkezések tartalmilag az új 11/A. § rendelkezéseihez tartoznak.

A 6. §-hoz

A kerethatározatban megfogalmazott rendelkezések elsődleges célja a bűncselekményekre vonatkozó információkhoz való, kiszámítható időn belüli hozzáférés biztosítása. A kerethatározat e céljának megvalósítása érdekében a törvény beiktatja a 2002. évi LIV. törvénybe „Az Európai Unió tagállamának bűnüldöző szervével történő információcsere” alcímet, valamint a 16/A-16/H. §-t. E rendelkezések megteremtik a magyar bűnüldöző szerv és az Európai Unió tagállamának bűnüldöző szerve közötti, megkeresésre történő (illetve bizonyos esetben megkeresés nélküli) információcserének a lehetőségét.

A 2002. évi LIV. törvény 5. § (1) bekezdésének megfelelően a magyar bűnüldöző szerv megkeresését a külföldi hatósághoz a Nemzetközi Bűnügyi Együttműködési Központ (a továbbiakban: NEBEK) továbbítja, illetve a külföldi hatóság megkeresését a NEBEK fogadja. Ebből következően az Európai Unió tagállamának bűnüldöző szervével történő információcsere esetében is a NEBEK lesz az a hatóság, amely a megkereséseket fogadja. A 2002. évi LIV. törvény 6. §-a alapján a NEBEK - főszabály szerint - a külföldi hatóságtól érkező megkeresést haladéktalanul a végrehajtásra hatáskörrel és illetékességgel rendelkező magyar bűnüldöző szervhez továbbítja.

A NEBEK azonban - figyelemmel a kerethatározat által, bizonyos feltételek fennállása esetén előírt rendkívül rövid határidőkre - közvetlenül is teljesítheti a megkereséseket az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvényben meghatározottak szerint [ld. a 2002. évi LIV. törvény 6. § (2) bekezdését].

A 16/A. § szabályozza azt az esetet, amikor a magyar bűnüldöző szerv kér információt az Európai Unió tagállamának bűnüldöző szervétől. Ilyenkor a megkeresést a törvény által a törvénybe iktatott 1. melléklet szerinti formanyomtatványon kell előterjeszteni, és ebben egyértelműen meg kell jelölni a teljesítési határidőt is, amelyet a 16/A. § (2)-(3) bekezdése határoz meg.

A 16/B. § azt az esetet szabályozza, amikor a magyar bűnüldöző szervhez információcsere iránti megkeresés érkezik. Ebben az esetben az információt a módosítás által a törvénybe iktatott 2. melléklet szerinti formanyomtatványon kell megadni, külön ügyelve a teljesítési határidőkre, amelyeket a (2)-(5) bekezdések határoznak meg. A törvény rendelkezik a megkeresés megtagadásának kötelező [16/B. § (7) bekezdés] és lehetséges [16/B. § (8) bekezdés] okairól. A megkeresés teljesítésének megtagadásra abban az esetben van lehetőség, ha ténybeli okok alapján feltételezhető, hogy a megtagadás oka fennáll.

A 16/C. § a kerethatározat 7. cikkének megfelelően szabályozza a megkeresés nélküli, azaz spontán információcserét, továbbá szabályozza azt is, hogy nem alkalmazható a spontán információcsere, ha az 5. § (3) bekezdése, illetve a 16/B. § (7) bekezdés a) pontja vagy b) pontjának bb) alpontja alapján az információ átadása - erre irányuló megkeresés esetén - egyébként nem lenne teljesíthető.

A 16/D. § a kerethatározat 1. cikk (4) bekezdésében foglaltakat ülteti át a magyar jogba, és kimondja, hogy ha a magyar bűnüldöző szerv a megszerzett információt a büntetőeljárás során bizonyítékként kívánja felhasználni, be kell szereznie az Európai Unió tagállama bűnüldöző szervének a beleegyezését. Szükség esetén a beleegyezés igazságügyi jogsegély keretében is beszerezhető. Ez alól a törvény egy esetben enged kivételt, ha az Európai Unió tagállamának bűnüldöző szerve az információcsere iránti megkeresés teljesítésekor beleegyezését adta az információ bizonyítékként történő felhasználásába.

A 16/E. § a kerethatározat 6. cikk (2) bekezdésére figyelemmel előírja, hogy ha az információcsere iránti megkeresés az Európai Unióról szóló Szerződés K.3. cikkén alapuló, az Európai Rendőrségi Hivatal létrehozásáról szóló, 1995. július 26-án kelt Egyezmény (Europol Egyezmény) és Jegyzőkönyveinek kihirdetéséről, valamint a Rendőrségről szóló 1994. évi XXXIV. törvény módosításáról szóló 2006. évi XIV. törvény mellékletében meghatározott bűncselekmények valamelyikére vonatkozik, a magyar bűnüldöző szerv az információcsere iránti megkeresést megküldi a Rendőrségnek az Európai Rendőrségi Hivatallal való együttműködésért felelős szervezeti egységének is, amely jelenleg a NEBEK Europol Nemzeti Iroda [ld. a Nemzetközi Bűnügyi Együttműködési Központ jogállásáról, részletes feladat- és hatásköréről, valamint a magyar bűnüldöző hatóságok és az Európai Rendőrségi Hivatal közötti nemzetközi együttműködésről szóló 4/2002. (I. 30.) BM-PM együttes rendelet 2. § (1) bekezdés a) pontját].

A 2002. évi LIV. törvénynek a módosítás által beiktatott új 16/F-16/G. §-a végzi el a 2007/845/IB határozat szabályainak hazai jogba történő átültetését. Ezek a rendelkezések megteremtik a közvetlen tájékoztatás lehetőségét a meghatározott célból történő tájékoztatáskérésnek és tájékoztatásadásnak abban az esetben, ha egyik oldalról a hazai vagyon-visszaszerzési hivatal, másik oldalról - attól függően, hogy más tagállamok milyen hatóságo(ka)t jelölnek ki erre a feladatra - egy tagállami közigazgatási, bűnüldözési, vagy igazságügyi hatóság között kerül erre sor.

Mivel a 2007/845/IB határozat a kerethatározat által meghatározott eljárási szabályokra, határidőkre és formanyomtatványokra épül, továbbá rendelkezései a kerethatározatra utalnak vissza, ezért ezek alkalmazására utal az 16/F. § (2) bekezdése, azzal az eltéréssel, hogy a módosítás által a 2002. évi LIV. törvénybe iktatott új 1. mellékletben meghatározott formanyomtatványon előterjesztett kérelemben meg kell jelölni a megkereséssel érintett vagyonnal, illetve a vélhetően érintett természetes vagy jogi személyekkel összefüggő ismert adatokat is, valamint utalni kell az együttműködés iránti kérelem céljára.

A 16/H. § - a kerethatározat (13) és (14) preambulumbekezdésének megfelelően - kiterjeszti az új együttműködési forma alkalmazhatóságát azon schengeni államokra, amelyek nem Európai uniós tagállamok (Izland, Norvégia, Svájc).

A 7. §-hoz

A 2002. évi LIV. törvény 43. §-a meghatározza a törvény azon rendelkezéseit, amelyeket kizárólag az Európai Unió tagállamainak hatóságaival való együttműködés kapcsán lehet alkalmazni. A törvény által beiktatott rendelkezéseket ebből kifolyólag indokolt itt is megjeleníteni, figyelemmel a törvény által beiktatott új 16/H. §-ban foglaltakra is.

A 8. §-hoz

A 2002. évi LIV. törvény 52. §-a sorolja fel, hogy a törvény az Európai Unió mely jogforrásainak rendelkezéseivel összeegyeztethető szabályozást tartalmaz. Tekintettel arra, hogy a módosítással újabb uniós jogi aktusoknak való részbeni megfelelést biztosít a 2002. évi LIV. törvény, szükségessé válik a rendelkezés teljes felülvizsgálata, és ismételten történő megállapítása.

A 9. §-hoz

A törvény 9. §-a kiegészíti a 2002. évi LIV. törvényt 2 új melléklettel. A módosítás által a törvénybe iktatott új 1-2. mellékletek a kerethatározat A-B. mellékleteiben foglalt formanyomtatványokat tartalmazzák, amelyeket a törvény 6. §-ában foglalt rendelkezések (2002. évi LIV. törvény új 16/A-16/H. §-a) rendelnek kötelezően alkalmazni az információcsere iránti megkeresések végrehajtása körében.

-----STARTING---POINT---VEGE---

A 10. §-hoz

A törvény 10. §-a tartalmazza a záró rendelkezéseket. Figyelemmel a 2007/845/IB határozatban foglalt átültetési határidőre, a törvény hatályba lépésének napjaként 2008. december 18-a kerül megjelölésre. A törvény e §-a továbbá kodifikációs-technikai rendelkezéseket is tartalmaz, figyelemmel arra, hogy a törvény a 2002. évi LIV. törvény hatályos szövegéhez képest korábban bevezeti az Európai Rendőrségi Hivatal rövidítését, illetve, hogy a 2002. évi LIV. törvény mellékletének számozását a törvény módosítja.

A 11. §-hoz

Ha a jogharmonizációt valamely jogszabály módosításával hajtják végre, akkor nem csupán a módosított jogszabálynak, hanem a módosító jogszabálynak is jogharmonizációs záradékot kell tartalmaznia. A törvény 11. §-a ebből kifolyólag a módosító jogszabály vonatkozásában is tartalmazza a jogharmonizációs záradékot, mind a kerethatározat, mind a 2007/845/IB határozat vonatkozásában.