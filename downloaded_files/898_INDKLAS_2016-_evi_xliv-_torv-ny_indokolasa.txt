2016. évi XLIV. törvény indokolása

a Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény és egyes pénzügyi tárgyú törvények módosításáról

-----STARTING---POINT---ALTALANOS--- 

2014. április 16-án került elfogadásra az Európai Parlament és Tanács az éves és összevont (konszolidált) éves beszámolók jog szerinti könyvvizsgálatáról szóló 2006/43/EK irányelv módosításáról szóló 2014/56/EU irányelve (a továbbiakban: irányelv).

Szintén 2014. április 16-án került elfogadásra az Európai Parlament és a Tanács 537/2014/EU rendelete a közérdeklődésre számot tartó gazdálkodó egységek jogszabályban előírt könyvvizsgálatára vonatkozó egyedi követelményekről és a 2005/909/EK bizottsági határozat hatályon kívül helyezéséről (a továbbiakban: Rendelet).

A módosított irányelvet a hatálybalépést követő két éven belül, 2016. június 17-ig kell a tagállamoknak a nemzeti jogba átültetniük, a Rendeletet 2016. június 17-től kell alkalmazni.

A törvény célja a módosított irányelv átültetése és a Rendelet alkalmazása a hazai jogban.

A módosított irányelv a jogszabályi kötelezettségen alapuló könyvvizsgálati tevékenységet ellátó kamarai tag könyvvizsgálókra és könyvvizsgáló cégekre és a közfelügyeleti rendszerre vonatkozó előírásokban számos kérdésben jelentős változást eredményezett. Így változnak különösen a függetlenségre, a szakmai szkepticizmusra, a könyvvizsgálók, könyvvizsgáló cégek belső szervezetére vonatkozó előírások.

A Rendelet alkalmazásával a változások a közérdeklődésre számot tartó gazdálkodónál jogszabályi kötelezettséget alapuló könyvvizsgálói tevékenységet ellátó kamarai tag könyvvizsgálókat, könyvvizsgáló cégeket érinti. Magyarországon a tőzsdén jegyzett társaságok (kibocsátók), a hitelintézetek, a biztosítók (biztosítók és viszontbiztosítók) és a befektetési vállalkozások számítanak közérdeklődésre számot tartó gazdálkodóknak.

A törvény alapján a Magyar Könyvvizsgálói Kamara egyes feladatait a továbbiakban a közfelügyeleti hatósággal megosztva látja el.

A személyi jövedelemadóról szóló törvény módosítása a közfoglalkoztatottak elhelyezkedési juttatásához kapcsolódik. A közfoglalkoztatottat elhelyezkedési juttatás ösztönzi a versenyszférában történő mielőbbi elhelyezkedésre oly módon, hogy e juttatásban a közfoglalkoztatási jogviszonya időtartamának lejártát megelőzően történő elhelyezkedése esetén részesül. Az ösztönző hatás erősítése érdekében a törvény biztosítja e juttatás adó és járulékmentességét.

-----STARTING---POINT---RESZLETES---

Az 1. §-hoz

A Magyarországon is kötelezően alkalmazandó az Európai Parlament és Tanács a közérdeklődésre számot tartó gazdálkodó egységek jogszabályban előírt könyvvizsgálatára vonatkozó egyedi követelményekről és a 2005/909/EK bizottsági határozat hatályon kívül helyezéséről szóló 537/2014/EU rendelete (a továbbiakban: Rendelet), amely közérdeklődésre számot tartó gazdálkodók könyvvizsgálóira és könyvvizsgáló cégeire vonatkozóan a könyvvizsgálói függetlenségre és jogszabályi kötelezettségen alapuló könyvvizsgálói tevékenységen kívüli egyéb szolgáltatás nyújtásának szabályaira vonatkozóan tartalmaz kötelezettségeket a könyvvizsgálói hálózat tagjára vonatkozóan is, ezért a törvény kiterjeszti a Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény (a továbbiakban: Kkt.) hatályát a könyvvizsgálói hálózat tagjaira is. Ezen kívül a törvény azon külföldön tevékenységi engedéllyel rendelkező könyvvizsgáló gazdálkodókat is a Kkt. hatálya alá vonja, amelyek Magyarországon kívánnak jogszabályi kötelezettségen alapuló könyvvizsgálói tevékenységet végezni.

A 2. §-hoz

A törvény az éves és összevont (konszolidált) éves beszámolók jog szerinti könyvvizsgálatáról, a 78/660/EGK és a 83/349/EGK tanácsi irányelv módosításáról, valamint a 84/253/EGK tanácsi irányelv hatályon kívül helyezéséről szóló 2006/43/EK európai parlamenti és tanácsi irányelv (a továbbiakban: irányelv) alapján módosítja a Kkt. értelmező rendelkezéseit. Ennek megfelelően a törvény bevezeti az illetékes hatóság, a fő könyvvizsgáló partner és a szoros kapcsolat fogalmakat, továbbá pontosítja a nemzetközi könyvvizsgálati standardok meghatározását.

A 3. §-hoz

A kamara a törvény alapján - a közfelügyeleti hatóság jóváhagyásával - nemzeti standardot alkot a könyvvizsgálók, könyvvizsgáló cégek belső szervezetéről és a könyvvizsgálói munka megszervezéséről.

A törvény alapján minőségbiztosítás tekintetében a kamara feladatkörébe tartozik a nem közérdeklődésre számot tartó gazdálkodók jogszabályi kötelezettségen alapuló könyvvizsgálói tevékenységét ellátó könyvvizsgálók, könyvvizsgáló cégek minőségellenőrzése.

A 4. §-hoz

A törvény alapján a könyvvizsgálói tevékenység végzéséhez szükséges szakmai és gyakorlati tudás igazolására a közfelügyeleti hatóság jogosult. A könyvvizsgálói tevékenység azonban kizárólag kamarai tagként gyakorolható. A kamarai tag könyvvizsgálók, könyvvizsgáló cégek nyilvántartása a kamarai hatósági eljárások közé tartozik.

Az 5. §-hoz

A közigazgatási hatósági eljárás általános szabályaitól eltérően a törvény alapján a kamarai hatósági ügyek tekintetében a kérelmezőt nem illeti meg a kérelmezett jog gyakorlása abban az esetben, ha a kamara az ügyintézési határidőn belül az ügyet nem bírálta el, illetve az eljárást nem szüntette meg. Ebben az esetben az eljárás lezárásának kezdeményezésre az általános szabályok irányadóak anélkül, hogy az a kérelmezett jog gyakorlásának automatikus engedélyezésével járna együtt.

A 6. §-hoz

A törvény új, a közfelügyeleti jogállását meghatározó alcímet vezet be a Kkt.-ba. Ennek alapján a közfelügyeleti hatóság az irányelv szerinti végső felelősséggel bíró illetékes hatóságként jár el. Ezen túl a közfelügyeleti hatóság a Rendelet alkalmazásában illetékes hatóságként jár el.

A 2006/43/EK irányelv alapján a kamara nem járhat el az irányelv szerinti illetékes hatóságként. A közfelügyeleti hatóság azonban bizonyos közfelügyeleti feladatok ellátását - az irányelvvel összhangban - a kamarára delegálja, azzal, hogy a végső felelősséggel e feladatokért a közfelügyeleti hatóság bír.

A Kkt. előírja, hogy a közfelügyeleti hatóság által lefolytatott minősítés iránti eljárásért és a kérelemre induló rendkívüli minőségellenőrzési eljárást lefolytatásáért igazgatási szolgáltatási díjat kell fizetni. A törvény egyszerűsíti a szabályozást és kimondja, hogy a közfelügyeleti hatóság minden kérelemre induló eljárásáért igazgatási szolgáltatási díjat kell fizetni, a gyakorlatban azonban ez továbbra is a minősítés iránti eljárásra és a kérelemre induló rendkívüli minőségellenőrzési eljárásra terjed ki.

A törvény alapján nem kell igazgatási szolgáltatási díjat fizetni a közfelügyeleti hatóság könyvvizsgálói tevékenység gyakorlásához kiállított igazolás iránti kérelemhez, a könyvvizsgáló cégek tevékenység engedélyezése iránti kérelemért, a harmadik országbeli könyvvizsgáló, harmadik országbeli könyvvizsgáló gazdálkodó könyvvizsgálói tevékenység gyakorlásához szükséges igazolás kiadásáért, valamint a minősítés visszavonása iránti kérelemért.

A 7. §-hoz

A törvény alapján közfelügyeleti hatóság kérelemre igazolja, hogy a természetes személy jogszabályi kötelezettségen alapuló könyvvizsgálói tevékenységet folytathat, amennyiben rendelkezik okleveles könyvvizsgálói szakképesítéssel, a kérelem benyújtását megelőző egy éven belül sikeresen teljesítette a szakmai kompetencia vizsgát és, nem áll fenn vele szemben az e törvényben meghatározott kizáró ok.

Kérelmére igazolást kell kiállítani annak a természetes személynek, aki igazolja, hogy az Európai Gazdasági Térség valamely államának arra illetékes hatósága által kiállított, jogszabályi kötelezettségen alapuló könyvvizsgálói tevékenység végzésére jogosító engedéllyel rendelkezik, valamint az e törvényben meghatározott különbözeti vizsgát sikeresen teljesítette, és nem áll fenn vele szemben kizáró ok.

Felsorolja azokat a kizáró okokat, amelyek fennállása esetén a közfelügyeleti hatóság nem állítja ki az igazolást.

Előírja, hogy a kérelmező kamarai tag hatósági bizonyítvánnyal igazolhatja a feltételek fennállását, vagy kérheti, hogy e tények fennállására vonatkozó adatokat a bűnügyi nyilvántartó szerv a közfelügyeleti hatóság részére továbbítsa.

A törvény alapján a közfelügyeleti hatóság igazolást állít ki kérelemre a harmadik ország arra illetékes hatósága által kiállított, jogszabályi kötelezettségen alapuló könyvvizsgálói tevékenység végzésére jogosító engedéllyel rendelkező természetes személynek bizonyos feltételek fennállása esetén.

Rendelkezik az engedély felfüggesztésének és visszavonásának feltételeiről.

A 8. §-hoz

A törvény alapján természetes személyként jogszabályi kötelezettségen alapuló könyvvizsgálói tevékenységet Magyarország területén az végezhet, aki a kamara tagja és rendelkezik az ezt igazoló könyvvizsgálói igazolvánnyal. A kamarába - kérelem alapján - tagként fel kell venni azt a természetes személyt, aki rendelkezik a közfelügyeleti hatóság igazolásával és megfelel a törvényben foglalt további feltételeknek.

A 9. §-hoz

A közérdeklődésre számot tartó gazdálkodónál jogszabályi kötelezettségen alapuló könyvvizsgálói tevékenységet ellátó kamarai tag könyvvizsgáló a törvény alapján a Rendeletben foglaltakkal összhangban jogosult a jogszabályi kötelezettségen alapuló könyvvizsgálói tevékenység körébe tartozó és a jogszabályi kötelezettségen alapuló könyvvizsgálói tevékenységen kívüli egyéb szakmai szolgáltatásokat nyújtani.

A 10. §-hoz

A törvény a kamarai tag könyvvizsgálók kötelezettsége között rögzíti, hogy köteles együttműködni a közfelügyeleti hatóság által lefolytatott minőségellenőrzés és kamarai minőségellenőrzés során a közfelügyeleti hatósággal, illetve a kamarával.

A 11. §-hoz

A törvény rögzíti, hogy a kamarai tagságát szüneteltető könyvvizsgáló a szüneteltetés időtartama alatt is köteles részt venni az őt érintő minőségellenőrzésen, illetve a kamarai minőségellenőrzésen. A törvény ezzel egyértelművé teszi, hogy a könyvvizsgálónál a korábban elvégzett jogszabályi kötelezettségen alapuló könyvvizsgálat tekintetében a szüneteltetés időtartama alatt le lehet folytatni minőségellenőrzést a Kkt. általános szabályai szerint.

A 12. §-hoz

A törvény alapján a kamara a kamarai tag könyvvizsgálók nyilvántartásában a kamarai tag minősítése mellett a minősítés megszerzésének, illetve visszavonásának időpontját is nyilvántartja.

A 13. §-hoz

A törvény alapján valamely szervezet Magyarország területén jogszabályi kötelezettségen alapuló könyvvizsgálói tevékenységet akkor végezhet, ha azt a közfelügyeleti hatóság engedélyezte, a kamara nyilvántartásba vette és arról igazolást adott.

Jogszabályi kötelezettségen alapuló könyvvizsgálói tevékenység végzésére engedélyt kell adni annak a gazdálkodó szervezetnek (szervezetnek) - az egyéni vállalkozó kivételével -, amely gazdálkodó szervezet (szervezet) legfőbb szervében a szavazati jogok többségével az Európai Gazdasági Térség valamely államában jogszabályi kötelezettségen alapuló könyvvizsgálói tevékenység végzésére jogosult könyvvizsgáló(k) vagy könyvvizsgáló cég(ek) rendelkezik (rendelkeznek), a gazdálkodó szervezet (szervezet) legfőbb irányító (vezető) szerve tagjainak többsége az Európai Gazdasági Térség valamely államában jogszabályi kötelezettségen alapuló könyvvizsgálói tevékenység végzésére jogosult könyvvizsgáló vagy könyvvizsgáló cég, a gazdálkodó szervezet (szervezet) nevében kamarai tag könyvvizsgáló(k) végzi(k) a jogszabályi kötelezettségen alapuló könyvvizsgálói tevékenységet és nem esik a törvényben meghatározott kizáró okok alá.

Kérelem alapján jogszabályi kötelezettségen alapuló könyvvizsgálói tevékenység végzésére engedélyt kell adni annak a gazdálkodó szervezetnek (szervezetnek), amely az Európai Gazdasági Térség valamely államában jogszabályi kötelezettségen alapuló könyvvizsgálói tevékenység végzésére jogosult, a tagállam illetékes hatósága nyilvántartásba vette és megfelel a törvényben foglalt további követelményeknek.

Kérelem alapján a kamara nyilvántartásba veszi azt a gazdálkodó szervezetet (szervezetet) - az egyéni vállalkozó kivételével -, amely rendelkezik a közfelügyeleti hatóság által kiadott engedéllyel és megfelel a törvényben foglalt egyéb követelményeknek.

A 14. §-hoz

A törvény alapján a közérdeklődésre számot tartó gazdálkodónál jogszabályi kötelezettségen alapuló könyvvizsgálói tevékenységet ellátó könyvvizsgáló cég a jogszabályi kötelezettségen alapuló könyvvizsgálói tevékenységen kívüli egyéb szolgáltatás nyújtása során a Rendelet jogszabályi kötelezettségen alapuló könyvvizsgálói tevékenységen kívüli egyéb szolgáltatások tilalmára vonatkozó előírásaira tekintettel köteles eljárni.

A 15. §-hoz

A törvény a könyvvizsgáló cég kötelezettségei között rögzíti, hogy a könyvvizsgáló cég köteles a közfelügyeleti hatóság által lefolytatott minőségellenőrzés, illetve a kamarai minőségellenőrzés során a közfelügyeleti hatósággal, illetve a kamarával együttműködni.

A 16. §-hoz

A könyvvizsgáló cég köteles bejelenteni a közfelügyeleti hatóságnak, amennyiben tagja vagy vezető tisztségviselője nem lehet vezető tisztségviselő, mert a bíróság a Polgári Törvénykönyvről szóló 2013. évi V. törvény 3:22. § (4)-(5) bekezdése alapján vezetői tisztség gyakorlásától eltiltotta, illetve amennyiben nem folytathat könyvvizsgáló tevékenységet, mert attól e foglalkozás gyakorlásától a bíróság jogerős határozatában eltiltotta. A rendelkezés célja, hogy a közfelügyeleti hatóságnak tudomása legyen azon személyekről, akik könyvvizsgáló cégnél nem folytathatnak könyvvizsgálói tevékenységet, illetve nem tölthetnek be vezető tisztséget.

A 17. §-hoz

A törvény meghatározza, mely esetekben vonja vissza a közfelügyeleti hatóság a könyvvizsgáló cég részére könyvvizsgálói tevékenység folytatására adott engedélyt.

A 18. §-hoz

A kamara a könyvvizsgáló cégek nyilvántartásában a könyvvizsgáló cég minősítése mellett nyilvántartja a minősítés megszerzésének, illetve visszavonásának időpontját.

A könyvvizsgáló cégek nyilvántartása tartalmazza, azt a tényt, hogy a könyvvizsgáló cég az Európai Gazdasági Térség tagállamában való könyvvizsgáló cégként való bejegyzésére tekintettel lett nyilvántartásba véve. A nyilvántartása tartalmazza a kérelemben megjelölt tagállam illetékes hatóságának nevét és - ha van - a könyvvizsgáló cég kérelemben megjelölt nyilvántartási számát.

A 19. §-hoz

Előírásokat tartalmaz arra vonatkozóan, hogy csoportkönyvvizsgálat esetén a csoportkönyvvizsgáló milyen feladatokat lát el a harmadik országbeli könyvvizsgáló, könyvvizsgáló szervezet könyvvizsgálati munkájával kapcsolatosan.

A 20. §-hoz

A törvény jelen bekezdésből törli az igazgatási szolgáltatási díj megfizetésére vonatkozó kötelezettséget, tekintve, hogy a törvény a díjfizetési kötelezettséget a közfelügyeleti hatóság jogállásáról és feladatairól szóló alcímben mondja ki általános jelleggel.

A törvény alapján a Kkt. szerinti IFRS minősítés megadásánál az egyetértési jogot gyakorló érintett állami szervként a Magyar Nemzeti Bank jár el.

A 21. §-hoz

A törvény alapján a közfelügyeleti hatóság a kamarai tag könyvvizsgáló minősítését akkor is köteles visszavonni, ha a kamara minőségellenőrzési bizottsága a kamarai minőségellenőrzést lezáró határozatában a kamarai tag könyvvizsgáló minősítésének megvonását kezdeményezte, illetve fegyelmi eljárás keretében kezdeményezték a minősítés megvonását.

A 22. §-hoz

A jelenleg is fennálló függetlenségi szabályt, mely szerint a könyvvizsgáló és könyvvizsgáló cég köteles független és objektív maradni, a törvény kiterjeszti a könyvvizsgálat eredményét közvetlenül vagy közvetve befolyásolni képes más személyekre is, továbbá annak időtartamát is meghatározza.

A 23. §-hoz

A könyvvizsgálóra, könyvvizsgáló cég függetlenségére, valamint a függetlenségét ért veszélyekre és az elhárításukra tett intézkedésekre és ezek dokumentálására vonatkozó előírásokat tartalmaz.

A 24. §-hoz

A könyvvizsgálóra, könyvvizsgáló cég függetlenségére vonatkozó további speciális előírásokat tartalmaz.

A 25. §-hoz

A törvény alapján a Kkt. a könyvvizsgálói megbízás megszűnését követő foglalkoztatási tilalmakra vonatkozó alcímmel egészül ki. Ennek alapján kamarai tag könyvvizsgáló, fő könyvvizsgáló partner, meghatározott időtartamig nem láthat el a vizsgált gazdálkodónál olyan tisztséget, amely a korábban ellátott könyvvizsgálói tevékenységgel összeférhetetlen.

A törvény a szakmai szkepticizmusra vonatkozó alcímmel egészül ki. A szkepticizmus a könyvvizsgálati eljárás egyik alapja, a törvény meghatározza ennek fogalmát és azokat a területeket, ahol a kamarai tag könyvvizsgáló, könyvvizsgáló erre különösen tekintettel kell, hogy legyen.

A 26. §-hoz

A törvény meghatároz további olyan eseteket, amelyek során a kamarai tag könyvvizsgálót, könyvvizsgáló céget nem köti a Kkt. szerinti titoktartási kötelezettség. Így különösen, nem jelenti a titoktartási kötelezettség megszegését, ha a kamarai tag könyvvizsgáló, könyvvizsgáló cég a könyvvizsgálói megbízás megszűnését követően együttműködik az újonnan megbízott könyvvizsgálóval, könyvvizsgáló céggel. Szintén nem jelenti a titoktartási kötelezettség megszegését, amennyiben a csoportkönyvvizsgálat során a harmadik országban lévő komponens könyvvizsgáló adatot szolgáltat a csoportkönyvvizsgáló számára, továbbá az Európai felügyeleti szerveknek történő adatszolgáltatás sem.

A 27. §-hoz

A közérdeklődésre számot tartó gazdálkodónál jogszabályi kötelezettségen alapuló könyvvizsgálói tevékenységet ellátó kamarai tag könyvvizsgáló, könyvvizsgáló cég a Kkt. előírásai mellett a Rendelet előírásait is köteles alkalmazni. A törvény tartalmazza azokat az alábbi rendelkezéseket, amelyekről a Rendelet alapján a tagállam jogosult dönteni.

A törvény - a Rendelettel összhangban - lehetővé teszi közérdeklődésre számot tartó gazdálkodónál jogszabályi kötelezettségen alapuló könyvvizsgálói tevékenységet ellátó kamarai tag könyvvizsgálók, könyvvizsgáló cégek, valamint azok hálózata számára, hogy a vizsgált gazdálkodó vagy a gazdálkodó kapcsolt vállalkozása részére az alábbi szolgáltatások nyújtását

a) adóügyi formanyomtatványok előkészítése,

b) az állami támogatások és adókedvezmények azonosítása, kivéve, ha a jogszabály szerint engedélyezett könyvvizsgáló vagy a könyvvizsgáló cég általi segítségnyújtást e szolgáltatások tekintetében jogszabály írja elő;

c) az adóhatóságok adóellenőrzéseivel kapcsolatos segítségnyújtás, kivéve, ha a jogszabály szerint engedélyezett könyvvizsgáló vagy a könyvvizsgáló cég általi segítségnyújtást ezen ellenőrzések tekintetében jogszabály írja elő;

d) a közvetlen és közvetett, valamint a halasztott adó kiszámítása;

e) adótanácsadás;

f) értékelési szolgáltatások, ideértve az aktuáriusi vagy a jogvitákkal kapcsolatos támogató szolgáltatásokkal összefüggésben végzett értékeléseket is,

amennyiben azok sem külön, sem együttesen nincsenek közvetlen hatással, illetve külön és együttesen is elhanyagolható hatással vannak a vizsgált pénzügyi kimutatásokra, az az auditbizottsághoz címzett kiegészítő jelentésben átfogóan dokumentálták és elmagyarázták a könyvvizsgált éves beszámolóra gyakorolt becsült hatást; valamint a kamarai tag könyvvizsgáló, könyvvizsgáló cég megfelel az irányelvben meghatározott függetlenségi elveknek.

A törvény alapján az Rendelet 11. cikke szerinti auditbizottsághoz címzett jelentést a közérdeklődésre számot tartó gazdálkodónál jogszabályi kötelezettségen alapuló könyvvizsgálói tevékenységet ellátó kamarai tag könyvvizsgáló, könyvvizsgáló cég az auditbizottságon kívül meg kell, hogy küldje a vizsgált gazdálkodó igazgató tanácsának és legfőbb szervének.

A Rendelet 14. cikk szerint közérdeklődésre számot tartó gazdálkodónál jogszabályi kötelezettségen alapuló könyvvizsgálói tevékenységet ellátó kamarai tag könyvvizsgáló, a könyvvizsgáló cég köteles megküldeni a közfelügyeleti hatóságnak vizsgált közérdeklődésre számot tartó gazdálkodó egységek jegyzékét, a tőlük származó bevételek szerinti bontásban, az alábbiak szerint:

a) a jogszabályi kötelezettségen alapuló könyvvizsgálatból származó bevételek;

b) az uniós és nemzeti jogszabályok által előírt, a Rendelet 5. cikk (1) bekezdésében említettektől eltérő nem könyvvizsgálói szolgáltatásokból származó bevételek; és

c) az uniós és nemzeti jogszabályok által nem előírt, a Rendelet 5. cikk (1) bekezdésében említettektől eltérő nem könyvvizsgálói szolgáltatásokból származó bevételek.

A törvény előírja, hogy a fenti jelentést az üzleti évét követő négy hónapon belül kell meg küldeni a közfelügyeleti hatóság számára.

A közérdeklődésre számot tartó gazdálkodónál jogszabályi kötelezettségen alapuló könyvvizsgálói tevékenységet ellátó kamarai tag könyvvizsgáló és a könyvvizsgáló cégek a Rendelet 15. cikk szerinti dokumentumokról és információkról vezetett nyilvántartást a Rendeletben meghatározott 5 év helyett azok keletkezését követően legalább 8 évig kötelesek megőrizni.

A Rendelettel összhangban a törvény a kamarai tag könyvvizsgáló, könyvvizsgáló cég jogszabályi kötelezettségen alapuló könyvvizsgálói tevékenység ellátására irányuló megbízása és a megújított megbízások együttesen legfeljebb 8 üzleti évre szólhatnak, ha a felsorolt közérdeklődésre számot tartó gazdálkodó tekintetében végzi e tevékenységét. A törvény előírja továbbá, hogy jogszabályi kötelezettségen alapuló könyvvizsgálói tevékenység elvégzéséért felelős fő könyvvizsgáló partnernek legkésőbb a kijelölésük napjától számított öt év elteltével be kell szüntetnie a részvételt a vizsgált gazdálkodó jogszabályi kötelezettségen alapuló könyvvizsgálói tevékenységének ellátásában.

A közérdeklődésre számot tartó gazdálkodónál jogszabályi kötelezettségen alapuló könyvvizsgálói tevékenységet ellátó kamarai tag könyvvizsgáló vagy a könyvvizsgáló cég évente december 31-ig megküldi a közfelügyeleti hatóság számára a vizsgált közérdeklődésre számot tartó gazdálkodók nevét.

A 28. §-hoz

A Kkt. alapján harmadik országbeli illetőséggel rendelkező gazdálkodó szervezet átruházható értékpapírjainak kereskedelme engedélyezett Magyarország szabályozott piacán, az éves beszámolójáról és az összevont (konszolidált) éves beszámolójáról kiadott könyvvizsgálói jelentés abban az esetben minősül a Magyarországon hatályos jogszabályoknak megfelelő könyvvizsgálói jelentésnek, ha a könyvvizsgálói jelentést kibocsátó harmadik országbeli könyvvizsgáló, harmadik országbeli könyvvizsgáló gazdálkodó rendelkezik a közfelügyeleti hatóság igazolásával és szerepel a kamara - e célból vezetett - jegyzékében. A törvény a jegyzékbe történő felvétel és az abból való törlés szabályait rögzíti.

A 29. §-hoz

A törvény rögzíti, hogy a harmadik országbeli könyvvizsgáló és könyvvizsgáló gazdálkodót nem jogosítja fel a közfelügyeleti hatóság által kiadott engedély arra, hogy Magyarország területén jogszabályi kötelezettségen alapuló könyvvizsgálói tevékenységet folytasson.

A 30. §-hoz

A törvény rögzíti, hogy a jegyzékbe vett harmadik országbeli könyvvizsgáló, harmadik országbeli könyvvizsgáló gazdálkodó köteles haladéktalanul, de legkésőbb 15 napon belül írásban jelenteni, ha a közfelügyeleti hatósághoz benyújtott engedély iránti kérelemben feltüntetett adataiban, valamint a jegyzékbe vételi feltételeknek való megfelelésben vagy a jegyzékben szereplő adataiban változás következett be.

A 31. §-hoz

A könyvvizsgálói szakmai továbbképzési rendszer keretében lebonyolításra kerülő továbbképzések programját és időtartamát a kamarai oktatási bizottság javaslata alapján - a közfelügyeleti hatóság jóváhagyásával - a kamara elnöksége határozza meg. A részleteket a kamara továbbképzési szabályzata tartalmazza.

A 32. §-hoz

A minőségellenőrzési bizottság szervezeti és működési szabályzatát - a közfelügyeleti hatóság jóváhagyását követően - a kamara küldöttgyűlése hagyja jóvá.

A 33. §-hoz

A törvény a nem közérdeklődésre számot tartó gazdálkodónál jogszabályi kötelezettségen alapuló könyvvizsgálói tevékenységet ellátó kamarai tag könyvvizsgálók, könyvvizsgáló cégek minőségellenőrzését a kamara kockázatelemzés alapján szervezi meg. A törvény alapján, továbbá a kamarai minőségellenőrzés a kamarai tag könyvvizsgáló, könyvvizsgáló cég által folytatott tevékenység terjedelmének és összetettségének megfelelő, és azzal arányos kell, hogy legyen.

A 34. §-hoz

A törvény alapján kamarai minőségellenőrzés lefolytatására akkor lehet a minőségellenőrt kijelölni, ha legalább három év eltelt annak megszűnésétől számítva, hogy a minőségellenőr az ellenőrzés alá vont kamarai tag könyvvizsgálóval vagy könyvvizsgáló céggel tulajdonosi, munkavállalói vagy munkaviszony jellegű jogviszonyban volt.

A minőségellenőrnek a minőségellenőrzés megkezdése előtt nyilatkozatot kell tenni a függetlenségi és összeférhetetlenségi követelményeknek való megfeleléséről.

A 35. §-hoz

A törvény alapján a kamarai minőségellenőrzés során a minőségellenőrzési bizottság határozatában intézkedéseket alkalmazhat a könyvvizsgálóval, könyvvizsgáló céggel szemben. A minőségellenőrzési bizottság megállapíthat:

- kötelezést továbbképzésen való részvételre,

- figyelmeztetést az előírásoknak nem megfelelő gyakorlat megszüntetésére,

- pénzbírság kiszabását,

- minősítés megvonásának kezdeményezését,

- jogszabályi kötelezettségen alapuló könyvvizsgálói tevékenység gyakorlásától történő eltiltást.

A pénzbírság összege kamarai tag könyvvizsgáló esetén 100 ezer forinttól 100 millió forintig, könyvvizsgáló cég esetén 100 ezer forinttól 500 millió forintig terjedhet. A pénzbírságból befolyó bevételek a kamara bevételeit képezik. Az eltiltás 3 évig terjedhet.

A 36. §-hoz

A törvény alapján a kamarai minőségellenőrzési eljárás során másodfokú hatóságként a közfelügyeleti hatóság jár el.

A 37. §-hoz

A törvény alapján az irányelvvel összhangban a közfelügyeleti hatóság - mint a Rendelet szerinti illetékes hatóság - feladatainak ellátása során a pénzmosás és terrorizmus finanszírozása megelőzésének és megakadályozásának érdekében együttműködik a pénzmosás és a terrorizmus finanszírozása megelőzéséről és megakadályozásáról szóló törvény szerinti pénzügyi információs egységként működő hatósággal.

A 38. §-hoz

A törvény alapján a közérdeklődésre számot tartó gazdálkodónál jogszabályi kötelezettségen alapuló könyvvizsgálói tevékenységet ellátó kamarai tag könyvvizsgálók, könyvvizsgáló cégek minőségellenőrzését a közfelügyeleti hatóság kockázatelemzés alapján szervezi meg. A törvény alapján továbbá, a közfelügyeleti hatóság által lefolytatott minőségellenőrzés a kamarai tag könyvvizsgáló, könyvvizsgáló cég által folytatott tevékenység terjedelmének és összetettségének megfelelő, és azzal arányos kell, hogy legyen.

A törvény jogtechnikai pontosításként törli azt a kitételt, hogy a közfelügyeleti hatóság a minőségellenőrzés lefolytatására a közérdeklődésre számot tartó gazdálkodó éves beszámolójáról szóló könyvvizsgálói jelentés kibocsátását követő 3 naptári éven belül jogosult.

A Rendelettel összhangban a közfelügyeleti hatóság, - a korábbi szabályozásnak megfelelően - amennyiben szükséges, feladatai ellátásához igénybe vehet a hatóságon kívüli harmadik személyeket, közreműködőket, azonban ezek a személyek a döntéshozatalban nem vehetnek részt.

A törvény lehetővé teszi, hogy a közfelügyeleti hatóság a minőségellenőrzés során az ügyintézési határidőt indokolt esetben - az eljárás komplexitása, és az ellenőrzöttel való szoros együttműködésre tekintettel - meghosszabbítsa.

A 39. §-hoz

A törvény a közfelügyeleti hatóság minőségellenőrzése során alkalmazható szankciók kiszabásához meghatároz egy szempontrendszert, amelyet a hatóság az alkalmazott intézkedésről szóló döntése folyamán köteles figyelembe venni.

A törvény előírásokat tartalmaz a minőségellenőrzés során hozott jogerős határozatban foglalt intézkedések végrehajtásának utólagos ellenőrzéséről. A törvény előírja, hogy a kamarai tag könyvvizsgáló, könyvvizsgáló cég belső minőségellenőrzési rendszerének minőségellenőrzése során a közfelügyeleti hatóság által hozott jogerős határozatában foglaltakat a határozat közlésétől számított 12 hónapon belül köteles végrehajtani. A végrehajtást a közfelügyeleti hatóság utóellenőrzés keretében vizsgálhatja.

Amennyiben a közfelügyeleti hatóság hatósági ellenőrzés keretében megállapítja, hogy az ellenőrzött kamarai tag könyvvizsgáló, könyvvizsgáló cég a jogszabályokban és a minőségellenőrzés során hozott határozatban foglalt előírásokat nem hajtotta végre, a minőségellenőrzés során alkalmazható intézkedések ismételt kiszabása rendelhető el.

A 40. §-hoz

A Rendelettel összhangban közérdeklődésre számot tartó gazdálkodónál jogszabályi kötelezettségen alapuló könyvvizsgálói tevékenységet ellátó kamarai tag könyvvizsgáló, könyvvizsgáló cég esetében minőségellenőrzés tárgykörébe tartozó szabálytalanságért kizárólag a közfelügyeleti hatóság dönthet az alkalmazott intézkedésekről, szankciókról. Ennek alapján a kettős eljárás elkerülése és a közfelügyeleti hatóság eljárásának biztosítása céljából a törvény előírja, hogy a fent említett esetekben nem indítható fegyelmi eljárás.

A 41. §-hoz

A törvény a kamara fegyelmi eljárásai során alkalmazott intézkedések, szankciók kiszabásához meghatároz egy szempontrendszert, amelyet a kamara az alkalmazott intézkedésről szóló döntése folyamán köteles figyelembe venni.

A 42. §-hoz

A törvény meghatározza az EU tagállamok könyvvizsgálói közfelügyeletért felelős illetékes hatóságainak tagságával működő Európai Könyvvizsgálat-felügyeleti Szervek Bizottsága (CEAOB) és a közfelügyeleti hatóság együttműködésének kereteit.

A 43. §-hoz

A törvény harmadik ország könyvvizsgálói közfelügyeleti tevékenységében részt vevő illetékes hatósággal való együttműködése tekintetében tartalmaz rendelkezéseket. A Rendelettel összhangban a törvény tartalmazza, hogy a közfelügyeleti hatóság csak akkor ad át a harmadik ország illetékes hatóságától származó, együttműködési megállapodás keretében kapott bizalmas információkat, ha megszerezte az információt átadó harmadik ország illetékes hatóság kifejezett hozzájárulását, és ha az említett információkat kizárólag azzal a céllal adja át, amelyhez az adott harmadik ország illetékes hatóság a hozzájárulását adta, vagy ha az információk közlését jogszabály írja elő.

A 44. §-hoz

A törvény alapján a könyvvizsgálói közfelügyeleti rendszer működtetéséhez a közfelügyeleti hatóságnak a feladatok ellátásához szükséges erőforrásokkal kell rendelkeznie.

A 45. §-hoz

A törvény törli a kamarai tag könyvvizsgáló, könyvvizsgáló cég közérdeklődésre számot tartó gazdálkodóval kötött jogszabályi kötelezettségen alapuló könyvvizsgálói tevékenységre vonatkozó megbízásairól szóló adatszolgáltatási kötelezettségét jelen paragrafusból, tekintve, hogy ez utóbbi adatszolgáltatási kötelezettséget a 67/A. § (4) bekezdése tartalmazza. Az előző év július 1. és tárgyév június 30. közötti időszakban kibocsátott könyvvizsgálói jelentésekről szóló adatszolgáltatást a kamarai tag könyvvizsgálók, könyvvizsgáló cégek a korábbi gyakorlattól eltérően nem a közfelügyeleti hatóság, hanem a kamara felé teljesítik, amit a Kamara továbbít a közfelügyeleti hatóság felé. Ezzel egységesítésre kerülnek a korábban különböző időben és formában teljesítendő adatszolgáltatások, amellyel a kamarai tagok adatszolgáltatása lényegesen egyszerűbbé válik.

A 46. §-hoz

A törvény alapján a közfelügyeleti hatóság a jogszabályi kötelezettségen alapuló könyvvizsgálói szolgáltatást igénybe vevők érdekét veszélyeztető helyzet feltárására és megelőzése érdekében lefolytatott ellenőrzés ügyintézési határideje az ügyek komplexitására tekintettel 60 nap, amelyet a hatóság indokolt esetben meghosszabbíthat.

A 47. §-hoz

A törvény meghatározza, azokat a szempontokat, amelyeket a közfelügyeleti hatóságnak a jogszabályi kötelezettségen alapuló könyvvizsgálói szolgáltatást igénybe vevők érdekét veszélyeztető helyzet feltárására és megelőzése érdekében lefolytatott ellenőrzés során kiszabható intézkedések megválasztásakor figyelembe kell vennie. Ilyen körülmény többek között a jogsértés súlyossága, a felelősség mértéke, a pénzügyi lehetőségek mértéke, az elért nyereség vagy elkerült veszteség mértéke.

A 48. §-hoz

A törvény tovább bővíti a közfelügyeleti hatóság és a Magyar Nemzeti Bank együttműködésének kereteit.

A 49. §-hoz

A törvény meghatározza, hogy jogszabályi kötelezettségen alapuló könyvvizsgálói tevékenységre vonatkozó módosításokat az irányelvvel és a Rendelettel összhangban a 2016. június 16-át követően induló üzleti évekre kell alkalmazni.

Az 50. §-hoz

A törvény az irányelv átültetésének és a Rendelet végrehajtásának megfelelően módosítja a Kkt. jogharmonizációs záradékát.

Az 51. §-hoz

Szövegcserés módosításokat tartalmaz.

A minőség-ellenőrzés során csak akkor járhat el valaki ellenőrként, ha két év helyett legalább három év eltelt annak megszűnésétől számítva, hogy az ellenőr az ellenőrzés alá vont jogszabályi kötelezettségen alapuló könyvvizsgálói tevékenységet ellátó kamarai tag könyvvizsgálóval vagy könyvvizsgáló céggel tulajdonosi, munkavállalói vagy munkaviszony jellegű jogviszonyban volt.

Az uniós szintű együttműködés nem csak a más tagállamok illetékes hatóságaira terjed ki, hanem az Európai Könyvvizsgálat-felügyeleti Szervek Bizottságára is. Az együttműködésben a közfelügyeleti hatóság mellet a kamara is részt vesz.

Az 52. §-hoz

A hatályát vesztő bekezdések felsorolása.

A törvény alapján a 2006/43/EK irányelv alapján a kamara, mint érdekképviseleti szerv nem járhat el többé az irányelv szerinti illetékes hatóságként.

A törvény alapján a minőségellenőrzés hatálya alá tartozó esetekben kizárólag a közfelügyeleti hatóság jogosult eljárni és szankcionálni, fegyelmi eljárás indításának nincs helye.

Az 537/2014/EU rendelet alkalmazásával a törvény hatályon kívül helyezi a Rendelet hatálya alá tartozó, a közérdeklődésre számot tartó gazdálkodók jogszabályi kötelezettségen alapuló könyvvizsgálatát ellátó kamarai tag könyvvizsgálóra, könyvvizsgáló cégre vonatkozó speciális rendelkezéseket.

A könyvvizsgálók, könyvvizsgáló cégek kötelező rotációját a 2016. június 17-ét követően induló üzleti évtől a Rendelet határozza meg, ezért a Rendelet előírásaival ellentétes rendelkezések hatályon kívül helyezése szükséges.

Az 53. §-hoz

A törvény alapján a könyvvizsgálat hatóköre nem terjedhet ki bizonyosság nyújtására a vállalkozó jövőbeli életképességére és a vállalkozó ügyvezetése vagy az irányító testülete tevékenységének hatékonyságára és eredményességére vonatkozóan.

A törvény alapján az összevont (konszolidált) éves beszámoló könyvvizsgálója teljes mértékben viseli a felelősséget az összevont (konszolidált) éves beszámolóról kibocsátott könyvvizsgálói jelentésért, továbbá a Rendelet szerinti audit bizottsághoz címzett kiegészítő jelentésért.

A közérdeklődésre számot tartó gazdálkodók éves beszámolójára, egyszerűsített éves beszámolójára, továbbá összevont (konszolidált) éves beszámolójára vonatkozó független könyvvizsgálói jelentés tekintetében a számviteli törvényben foglaltakon túl a Rendelet 10. cikkében foglaltakat kell alkalmazni.

Az 54. §-hoz

A törvény alapján a könyvvizsgálónak a független könyvvizsgálói jelentésben nyilatkoznia kell az olyan eseményekkel vagy feltételekkel kapcsolatos lényeges bizonytalanságokról, amelyek jelentős kétséget támasztanak a gazdálkodónak a vállalkozás folytatására vonatkozó képességével kapcsolatosan.

Az 55. §-hoz

Átmeneti rendelkezések.

Az 56. §-hoz

A törvény az irányelvvel összhangban a közérdeklődésre számot tartó gazdálkodók közé tartozó, a tőkepiacról szóló 2001. évi CXXX. törvény szerinti közérdeklődésű kibocsátók audit bizottságának kijelölésére, összetételére, függetlenségére és feladataira vonatkozó előírásokat rögzít.

Az 57. §-hoz

Jogharmonizációs záradék.

Az 58. §-hoz

Átmeneti rendelkezés.

Az 59. §-hoz

A törvény az 537/2014/EU európai parlamenti és tanácsi rendelet könyvvizsgálati rotációra vonatkozó szabályaival való összhang megteremtését tartalmazza.

A 60. §-hoz

A törvény az irányelvvel összhangban a közérdeklődésre számot tartó gazdálkodók közé tartozó, a befektetési vállalkozásokról és az árutőzsdei szolgáltatokról, valamint az általuk végezhető tevékenységek szabályairól szóló 2007. évi CXXXVIII. törvény szerinti közérdeklődésre számot tartó befektetési vállalkozások audit bizottságának kijelölésére, összetételére, függetlenségére és feladataira vonatkozó előírásokat rögzít.

A 61. §-hoz

Átmeneti rendelkezés.

A 62. §-hoz

Jogharmonizációs záradék.

A 63. §-hoz

A törvény alapján a közérdeklődésre számot tartó befektetési vállalkozásnál kötelező auditbizottságot - vagy annak feladatait is ellátó testületet - létrehozni.

A 64. §-hoz

A törvény az irányelvvel összhangban a közérdeklődésre számot tartó gazdálkodók közé tartozó, a hitelintézetekről és pénzügyi vállalkozásokról szóló 2013. évi CCXXXVII. törvény szerinti közérdeklődésre számot tartó hitelintézetek audit bizottságának kijelölésére, összetételére, függetlenségére és feladataira vonatkozó előírásokat rögzít.

A 65. §-hoz

Átmeneti rendelkezés.

A 66. §-hoz

Jogharmonizációs záradék.

A 67. §-hoz

A törvény és az 537/2014/EU európai parlamenti és tanácsi rendelet könyvvizsgálati rotációra vonatkozó szabályaival való összhang megteremtését tartalmazza

A 68., 74-75. §-hoz

A törvény az irányelvvel összhangban a közérdeklődésre számot tartó gazdálkodók közé tartozó, a biztosítási tevékenységről szóló 2014. évi LXXXVIII. törvény szerinti biztosító, viszontbiztosító- a legfőbb szerv döntése alapján - könyvvizsgálót köteles megbízni., viszontbiztosítók audit bizottságának kijelölésére, összetételére, függetlenségére és feladataira vonatkozó előírásokat rögzít.

A 69. §-hoz

A törvény alapján a biztosító, viszontbiztosító a könyvvizsgáló megbízatásának lejártát követő két hónapon belül köteles új könyvvizsgálót megbízni.

A 70. §-hoz

A törvény az irányelvvel összhangban a közérdeklődésre számot tartó biztosító, viszontbiztosító audit bizottságának kijelölésére, összetételére, függetlenségére és feladataira vonatkozó előírásokat rögzít.

A 71. §-hoz

A törvény alapján biztosítónak és a viszontbiztosítónak nem auditbizottságot létrehoznia és működtetnie, ha rendelkezik olyan testülettel, amely ellátja az auditbizottság jogszabályban meghatározott feladatait.

A 72. §-hoz

Átmeneti rendelkezés.

A 73. §-hoz

Jogharmonizációs záradék.

A 76. §-hoz

Egyes pénzügyi törvényeknek a pénzügyi közvetítőrendszer fejlesztésének előmozdítása érdekében történő módosításáról szóló 2015. évi LXXXV. törvény Kkt-t érintő módosítása 2017. január 1-jei hatálybalépéssel előírja, hogy a kamarai tag könyvvizsgáló, valamint a könyvvizsgáló cég nevében a könyvvizsgálói feladatokat ellátó kamarai tag könyvvizsgáló a megbízó közérdeklődésre számot tartó gazdálkodónál nem láthat el jogszabályi kötelezettségen alapuló könyvvizsgálói tevékenységen kívül más tevékenységet az általa vizsgált időszak kezdete és a könyvvizsgálói jelentés kiadása közötti időszakban, valamint ezen időszakot közvetlenül megelőző üzleti évben. Ez a rendelkezés ellentétes a Rendelet 5. cikkével, amelyet a 2016. június 16-át követően induló üzleti évre kell alkalmazni, ezért a törvény előírása nem lép hatályba 2017. január 1-jén.

A 77. §-hoz

A jogalkotó célja, hogy növelje a közfoglalkoztatásból az elsődleges munkaerőpiacra visszalépők arányát, ez rögzítésre került Magyarország 2015-2018-as időszakra szóló Konvergencia Programjában is. A cél elérése érdekében a közfoglalkoztatottak elhelyezkedési juttatásáról szóló 328/2015. (XI. 10.) Korm. rendeletben új jogintézmény - elhelyezkedési juttatás - került bevezetésre. A támogatás a közfoglalkoztatottat ösztönzi a versenyszférában történő elhelyezkedésre oly módon, hogy a közfoglalkoztatási jogviszony időtartamának lejártát megelőzően történő elhelyezkedése esetén elhelyezkedési juttatásban részesül. Az elhelyezkedési juttatás összege megegyezik a foglalkoztatást helyettesítő támogatás (FHT) havi összegével (22 800 forint/hó), amely támogatást addig kapja a magánszemély, ameddig a közfoglalkoztatási jogviszonya munkaviszony létesítése hiányában fennállt volna. A támogatás folyósítása havi bontásban utólag történik.

Az elhelyezkedési juttatás megállapításának feltétele, hogy a közfoglalkoztatottnak határozatlan idejű vagy legalább egy évre szóló határozott idejű munkaviszonyt kell létesítenie, amely esetben a munkaidő eléri a legalább napi hat, megváltozott munkaképességű személy esetében a legalább napi négy órát.

A hatályos személyi jövedelemadó és járulékszabályok szerint az elhelyezkedési juttatás nem önálló tevékenységből származó jövedelemnek minősül, a kifizetésre kerülő összegből személyi jövedelemadót, nyugdíjjárulékot, egészségbiztosítási járulékot, munkaerőpiaci járulékot kell vonni, az összeg után pedig szociális hozzájárulási adó terheli a kifizetőt.

Annak érdekében, hogy az új jogintézmény megfelelően be tudja tölteni a bevezetéséhez fűzött kormányzati célt és aktív foglalkoztatáspolitikai eszközként tudjon működni, indokolt a juttatás adómentessé tétele. Ha a jövedelem adómentesnek minősül, nem képez járulékalapot, nem kell megfizetni belőle az előzőekben említett egyéni járulékokat és a kifizetéssel összefüggésben a kifizetőt nem terheli szociális hozzájárulási adó sem. A kifizetőnek nincs továbbá igazolás kiállítási kötelezettsége sem, a magánszemélynek pedig e jövedelemmel összefüggésben nem keletkezik bevallási kötelezettsége.

-----STARTING---POINT---VEGE---

A 78. §-hoz

Hatályba léptető rendelkezés.

A 79. §-hoz

Jogharmonizációs záradék.