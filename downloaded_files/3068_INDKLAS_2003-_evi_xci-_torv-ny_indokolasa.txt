2003. évi XCI. törvény indokolása

az adókról, járulékokról és egyéb költségvetési befizetésekről szóló törvények módosításáról

-----STARTING---POINT---ALTALANOS--- 
-----STARTING---POINT---RESZLETES--- 

Első rész

A személyi jövedelemadót, a társasági adót és az osztalékadót, valamint az egyszerűsített vállalkozói adót érintő módosítások

I. Fejezet

Általános indokolás

A személyi jövedelemadóról szóló törvény módosítása esetében a legfontosabb célkitűzés az államháztartás egyensúlyi helyzetéhez szükséges bevételek biztosítása, amely - egyéb módosítások mellett - a 2004. évre már meghirdetett adótábla hatályba lépése mellett is megvalósítható. A törvényben megfogalmazott módosítások fontos lépéseket tesznek az egyszerűbb, átláthatóbb adózási környezet kialakítása érdekében is, ennek részeként egyes halmozott kedvezményeket jelentő, illetve viszonylag bonyolult adókedvezmények (például a nyugdíjjárulék és a magánnyugdíj-pénztári tagdíj engedménye és a befektetési adóhitel) megszűnnek.

Ugyanakkor jelentősen emelkedik egyes meghatározott társadalmi, gazdaságpolitikai célokat szolgáló kedvezmények mértéke. Így például a szakképző iskolai tanuló gyakorlati képzésében részt vevő egyéni vállalkozó és mezőgazdasági őstermelő bevételét csökkentő kedvezmény összege emelkedik, valamint - az egészségpénztári rendszer továbbfejlesztése érdekében - bővül az önkéntes kölcsönös pénztárakhoz kapcsolódó kedvezményrendszer. A különböző típusú jövedelmek adóterhelésének közelítését szolgálja a külön adózó jövedelmek (például ingatlan átruházásából származó jövedelem, osztalék, tőzsdén kívüli ügyletek árfolyamnyeresége) adómértékének 25 százalékra történő felemelése. A lakáscélú hitel törlesztőrészletéhez kapcsolódó adókedvezmény átalakítása biztosíthatja a lakáspolitikai elképzelések megvalósítását célzó adókedvezmény hosszú távú fenntartását.

Az adóelkerülés lehetőségeinek szűkítése érdekében - néhány kivétellel (például reprezentáció, üzleti ajándék, cégautó magáncélú használata) - 2004-től megszűnik a természetbeni juttatás intézménye (azaz a nem pénzben juttatott bevétel minden esetben a pénzbeli bevétellel esne egy tekintet alá), amely szükségessé teszi az adóelőleg megállapítására, megfizetésére és bevallására vonatkozó szabályozás átalakítását is. A törvény ugyancsak tartalmazza a cégautó-adó 1997. óta változatlan mértékének emelésére vonatkozó módosítást.

A közigazgatás szolgáltató jellegének erősítése céljából több, a személyi jövedelemadóról szóló törvényben szabályozott eljárás (például az elhatárolt veszteség engedélyezése, az elismert munkavállalói értékpapír-juttatási program nyilvántartásba vétele) esetében a törvény rendelkezik arról, hogy az eljáró közigazgatási szerv „hallgatása” esetén a kérelemnek helyt adó határozathoz fűződő jogkövetkezmények állnak be.

Részletes indokolás

Az 1. §-hoz

Az érvénytelen szerződés, vagy egyébként jogalap nélkül megszerzett jövedelem adókötelezettségére, valamint az érvénytelen szerződés vagy egyébként jogalap nélkül teljesített kiadás alapján elszámolt költség érvényesíthetőségére vonatkozóan a hatályos személyi jövedelemadó törvény nem tartalmaz szabályokat. A törvény szerint - ha az eredeti állapot helyreállítása a bevallás benyújtásáig megtörtént - a magánszemély az érvénytelen szerződés alapján, vagy egyébként jogalap nélkül megszerzett bevétele után nem köteles az adót megállapítani, bevallani és megfizetni, ha pedig az eredeti állapot helyreállítása a bevallási kötelezettség teljesítése után történt meg, az adó önellenőrzéssel helyesbíthető. Az érvénytelen szerződés vagy egyébként jogalap nélkül teljesített kiadás révén az adózó költséget nem számolhat el, illetőleg - ha az elszámolás már megtörtént - köteles az önellenőrzésre vonatkozó szabályok alkalmazásával a jövedelmet és az adót helyesbíteni.

A 2. §-hoz

A törvény általános érvénnyel rögzíti, hogy a bevétel adókötelezettségének jogcímének meghatározásánál a felek (a magánszemély és a bevételt juttató személy, valamint az említett személyek és más személy) között egyébként fennálló jogviszonyt és a szerzés körülményeit kell figyelembe venni, azaz a jövedelmet juttató személy és a magánszemély közötti közvetett kapcsolatot is értékelni kell.

A 3. §-hoz

A törvény értelmező rendelkezései között módosítja az egyéni vállalkozó fogalmát, követve az elmúlt időszakban történt jogszabályváltozásokat, és megteremtve ezáltal az egyéb törvényekkel (így az egyszerűsített vállalkozói adóról szóló törvénnyel ) való összhangot.

Hazánk Európai Unióhoz történő csatlakozása többek között a határokon átnyúló munkaerőmozgás nagyságrendjében is változást eredményez. Ez szükségessé teszi a munkaviszonyból származó jövedelem fogalmának újraszabályozását, beemelve e körbe a munkaviszonynak megfelelő, külföldi jog szerinti jogviszony alapján megszerzett jövedelmet.

A törvény hatályos szabályozása különbséget tesz a társadalombiztosítási nyugdíjrendszer keretében, illetőleg a magánnyugdíj-rendszer keretében megszerzett nyugdíj-jellegű jövedelmek között, továbbá eltérően kezeli az önkéntes nyugdíjpénztárak közvetítésével megszerzett kiegészítő nyugdíjat. A társadalombiztosítási rendszer keretében megszerzett nyugdíjat 2002. január 1-től a jövedelem kiszámításánál nem kell figyelembe venni, míg a magánnyugdíjpénztár által szolgáltatásként kifizetett összeg egyéb jövedelemnek minősül (habár rá jutó adót csökkenti a pénztár által szolgáltatásként kifizetett összeg adótábla szerinti legmagasabb adókulccsal megállapított adójának 50 százaléka). Az önkéntes kölcsönös nyugdíjpénztárak szolgáltatása meghatározott feltételek teljesülése esetén adómentes.

A törvény egyszerűsíti, rendszerbe foglalja ezen nyugdíjjellegű kifizetések bonyolult, egyes kifizetéseket eltérően kezelő szabályozását. A módosítás alapján nyugdíjnak minősül (és mint ilyen, adómentes):

- a magánnyugdíjpénztár nyugdíjszolgáltatása (ideértve a biztosítóintézettől vásárolt járadékszolgáltatás esetén a biztosító által nyújtott járadékszolgáltatást is);

- az önkéntes kölcsönös nyugdíjpénztár által a tag részére egyösszegben vagy járadék formájában teljesített nyugdíjszolgáltatás (kiegészítő nyugdíj) azzal a feltétellel, hogy a tag tagsági viszonya a pénztárral (átlépés esetén a korábbi pénztárral) a kifizetés évét megelőző harmadik adóévben vagy korábban keletkezett, vagy a járadékfizetés időtartama legalább három év és a járadék folyósításának első három évében a járadék éves szinten az előző évi összeg 15 százalékánál nagyobb mértékben nem csökkenő;

- az önkéntes kölcsönös nyugdíjpénztár szolgáltatása, ha a magánszemély rokkanttá nyilvánítása következtében vált a szolgáltatásra jogosulttá.

Az önkéntes kölcsönös biztosító pénztárakról szóló törvény hatályos szabályozása alapján az örökös, illetve kedvezményezett részére történő haláleseti kifizetés nem minősül személyi jövedelemnek, azaz e jövedelem adómentes. E szabályt erősítendő a törvény is rögzíti, hogy nyugdíjnak minősül (és így adómentes) az önkéntes kölcsönös nyugdíjpénztár által a kedvezményezett részére kifizetett összeg.

A törvény újrafogalmazza az adóköteles biztosítási díj fogalmát. A megváltozott fogalom alapján nemcsak a kifizető (azaz jellemzően belföldi jogi személy, egyéb szervezet, egyéni vállalkozó) által a magánszemély javára kötött biztosítási szerződés alapján fizetett díj minősül adóköteles biztosítási díjnak, hanem bármely személy által fizetett olyan díj is, amely alapján a biztosító szolgáltatása a magánszemélyt biztosítottként vagy kedvezményezettként illeti meg (természetesen a magánszemély által más magánszemély javára nem ellenérték jelleggel fizetett díj továbbra is adómentes). A rendelkezés továbbá meghatározza, hogy a díj annál a magánszemélynél minősül adóköteles bevételnek, akire tekintettel azt fizetik.

A törvény - összhangban a szakképzésről szóló törvény változásaival - pontosítja a szakképzésben tanulószerződéssel résztvevő tanuló pénzbeli juttatásainak, illetve a szakképzésben tanulószerződés nélkül résztvevő tanuló szakmai gyakorlat idejére járó pénzbeli juttatásainak azt a részét, amely adóterhet nem viselő járandóságnak minősül.

A törvény az adóterhet nem viselő járandóságok közé új elemként emeli be az Európai Gazdasági Térség tagállamának joga alapján folyósított olyan bevételt, amely a tagállam joga szerint a saját állampolgárok részére történő folyósításkor (is) adómentes. Szintén adóterhet nem viselő járandóságnak minősül a jövő évtől az Európai Gazdasági Térség tagállamainak joga alapján folyósított olyan bevétel, amely belföldi folyósítás esetén adóterhet nem viselő járandóságnak minősülne (például a gyermekgondozási segélynek megfelelő jogcímen juttatott bevétel).

Az adóterhet nem viselő járandóság körében jelentősen emelkedik a hallgatói munkadíj adót nem viselő értékhatára, valamint megjelenik - jogszabály által szabályozandó mértékben - a felsőoktatásról szóló törvény előírásai szerint adományozható arany-, gyémánt-, vas-, illetve rubindiplomákhoz kapcsolódó pénzösszeg.

A 4. §-hoz

A természetbeni juttatás intézményének átalakítása szükségessé teszi a bevétel fogalmának pontosítását. A törvény felsorolja azokat a jellemző vagyoni értékeket, amelyeket a bevétel megállapításánál nevesíteni célszerű.

Az Európai Unióhoz történő csatlakozással járó változásoknak megfelelő jogszabályi környezet kialakítását szolgálják a támogatások elszámolásának a törvény által megfogalmazott szabályai. E szabályok általános jelleggel rögzítik, hogy a támogatásból származó bevétellel szemben csak olyan kiadás alapján számolható el költség, amely kiadás teljesítését a támogatást megállapító jogszabály vagy nemzetközi szerződés lehetővé teszi.

A törvény - hasonlóan a hatályos szabályozáshoz, de mellőzve a bizonylat fajtájának konkrét megjelölését - rendelkezik arról, hogy ha a magánszemély olyan termék vagy szolgáltatás ellenértéke alapján kíván költséget elszámolni, amelynek értékesítője, illetve nyújtója az általános forgalmi adóról szóló törvényben meghatározott bizonylat kiállítására kötelezett, akkor a kiadás igazolására kizárólag e bizonylat (ide nem értve a nyugtát) alkalmas. Egyéb esetekben a kiadás igazolására kizárólag az a bizonylat alkalmas, amely tartalmazza a költség összegének megállapításához szükséges valamennyi adatot (például a kiadás összegét és pénznemét) is.

Az 5. §-hoz

Az átalakított jövedelem-fogalomnak megfelelően a törvény kiegészíti egyes nem pénzben juttatott vagyoni értékekre vonatkozóan a bevétel megállapításának szabályait, így többek között a kereskedelmi utalvány, az elengedett, más által átvállalt tartozás, továbbá az egyéb, nem pénzben megszerzett vagyoni érték esetében.

A 6. §-hoz

A törvény pontosítja a jövedelem megállapításánál figyelembe nem veendő bevételek, illetve a költségnek nem számító kiadások körét. A törvény kiegészíti a szabályozást azzal az előírással, miszerint a jövedelem kiszámításánál nem kell figyelembe venni azt a vagyoni értéket, amelynek szokásos piaci értékét a magánszemély köteles megfizetni, továbbá azt a vagyoni értéket, amelyet az adóalany köteles visszaszolgáltatni.

A törvény szerint a magánszemély jövedelmének kiszámításánál nem kell bevételként figyelembe venni azt az összeget, amelyet a magánnyugdíjpénztár, illetve az önkéntes kölcsönös biztosító pénztár a pénztártag magánszemély, illetőleg halála esetén a kedvezményezett rendelkezése alapján más pénztárba, vagy a Nyugdíjbiztosítási Alap részére utal át.

Ugyancsak nem kell bevételként figyelembe venni - hasonlóan a 2003. évi szabályokhoz - azt az összeget, amelyet magánnyugdíjpénztár részére a magánszemély tag javára tagdíjfizetésre kötött támogatási megállapodás keretében, illetve a munkáltató által fizetett tagdíj kiegészítésként más személy fizet meg. Változatlan az a rendelkezés, hogy a „nem bevétel” kategória az önkéntes kölcsönös biztosító pénztár(ak)ba havonta fizetett munkáltatói hozzájárulásnak csak meghatározott részére alkalmazható, amely azonban havonként a hónap első napján érvényes minimálbérről annak 130 százalékára növekedett. Amennyiben a munkáltatói hozzájárulás havonta fizetett összege meghaladja az említett értékhatárt, az e feletti összeg oly módon adózik, amely jogviszonyra tekintettel a magánszemély ahhoz hozzájutott (azaz munkaviszonyból származó jövedelemként).

Új előírás, hogy a felemelt értékhatáron belül a nyugdíjpénztári, vagy az önkéntes kölcsönös egészségpénztári és önsegélyező pénztári befizetés értékhatára nem haladhatja meg havonta a havi minimálbér 100-100 százalékát, ezzel ösztönözve a munkáltatókat - az egészségpénztári rendszer átalakításához kapcsolódóan - a magánszemélyek javára történő befizetések növelésére.

A természetbeni juttatás fogalmának átalakítása teszi szükségessé a pedagógus szakvizsgára történő felkészülésben vagy továbbképzésben való részvételi díjának és költségének munkáltató általi megtérítése, kifizetése esetén a jövedelem megállapításánál figyelembe nem veendő bevételnek minősülő tételek újrafogalmazását.

A törvény szerint - elsősorban adókikerülést megakadályozandó - a jövőben bevételnek nem minősülő képzési költségként az iskolai rendszerű képzés költsége nem vehető figyelembe.

A törvény szerint nem bevétel az utólag folyósított támogatás, feltéve, hogy a cél szerinti felhasználás révén teljesített kiadást a magánszemély költségként nem számolta el (ide értve az értékcsökkenési leírást is).

A 7. §-hoz

A törvény a támogatások elszámolására vonatkozó szabályozás részeként rendelkezik arról, hogy csak annyiban számolható el költség a jogszabály vagy nemzetközi szerződés rendelkezése alapján folyósított vissza nem térítendő támogatással szemben, amennyiben a támogatást a jövedelem kiszámításánál bevételként kell figyelembe venni. Az utólag folyósított támogatás ugyanis - a hatályos szabályozásnak megfelelően - továbbra sem bevétel, ezért a felhasználásával teljesített kivetést sem indokolt költségként elismerni.

A 8. §-hoz

A módosítás alapján a törvény kiegészül a nyilvántartási kötelezettségre vonatkozó általános jellegű szabályokkal, illetve a jelenleg is hatályos általános jellegű nyilvántartási szabályokat áttekinthetően, rendszerezetten összefoglalja. A módosítás követi az egyszerűsített vállalkozói adóról szóló törvény esetében már kialakult szabályozási gyakorlatot.

A törvény rendelkezik arról is, hogy az adózással összefüggő nyilvántartások vezetése során figyelembe kell venni a támogatást megállapító jogszabálynak vagy nemzetközi szerződésnek a támogatás nyilvántartására vonatkozó előírásait. E módosítás révén a támogatással összefüggő nyilvántartások vezetése egyben adókötelezettség teljesítését is jelenti, azaz lehetővé válik adóhatósági ellenőrzése.

A 9. §-hoz

A törvény - összefüggésben a bevétel-meghatározás szabályainak kiegészítésével - pontosítja a bevételszerzés időpontja meghatározásának szabályait. A törvény tételesen meghatározza az egyes, különös megjelenési formában megszerzett bevételek esetében (pl. pénz, dolog, értékpapír, váltó, csekk, igénybevett szolgáltatás, forgalomképes vagy értékkel bíró jog, elengedett, átvállalt tartozás, a magánszemély javára vagy érdekében teljesített kiadás) a bevétel megszerzésének időpontját.

A 10. §-hoz

A magánszemély adózással összefüggő adminisztrációs terheinek csökkentése érdekében a törvény megteremti az adatszolgáltatás alapján történő adóhatósági adómegállapítás lehetőségét. A módosítás következtében számos, eddig önadózó magánszemély mentesülhet az adóbevallási kötelezettség alól. Az adóhatósági adómegállapítás eljárási szabályait az adózás rendjéről szóló törvény tartalmazza, a személyi jövedelemadóról szóló törvény az anyagi jogi szabályokat (az adómegállapítási mód feltételeit) határozza meg. A 2004-es adóévre - a törvényben meghatározott kivételekkel - lényegében már minden olyan magánszemély, aki kizárólag munkáltatóktól, kifizetőktől szerzett az adóévben jövedelmet, választhatja az adóhatósági adómegállapítást, ezért a törvény az önadózás alóli kivételként említi az adóhatóság által történő adómegállapítást is.

A 11. §-hoz

A törvény pontosítja, hogy munkáltatói és azzal egyenértékű elszámolás esetén nincs helye tételes költségelszámolásnak, illetve a magánszemély jogszerűen nem tehet adóbevallással egyenértékű nyilatkozatot, ha bármely bevételét terhelő adóelőlege megállapításakor költség levonását kérte. A törvény azonban pontosítja, hogy a munkáltatói adómegállapítást nem zárja ki, ha a költségtérítésből a jövedelem megállapítása a törvényben meghatározott hányad vagy igazolás nélkül elszámolható költség figyelembevételével történik.

A 12. §-hoz

A törvény meghatározza az adatszolgáltatás alapján történő adóhatósági adómegállapítás feltételeit. A magánszemély akkor jogosult az adóhatóság felé adómegállapítást kérő nyilatkozat megtételére, ha az adóévben kizárólag munkáltató(k)tól, kifizető(k)től szerzett olyan bevételt, amelyet a nyilatkozat hiányában köteles lenne adóbevallásában feltüntetni. A magánszemély nyilatkozata - a munkáltató felé tett nyilatkozathoz hasonlóan - az adóbevallással egyenértékű. A törvény jellemzően azokban a tételesen felsorolt esetekben zárja ki az adatszolgáltatás alapján történő adóhatósági adómegállapítást, amely esetekben a jövedelem meghatározásához a magánszemély közreműködése elengedhetetlen (mivel például csak ő rendelkezik adattal a bevételt csökkentő valamely tétel nagyságáról).

A 13. §-hoz

Az adófizetésre vonatkozó szabályok esetében a törvény az adózás rendjéről szóló törvényre utalással kerüli el a párhuzamos szabályozást.

A 14. §-hoz

A törvény meghatározza az önálló tevékenységből származó bevétel fogalmát. E szerint önálló tevékenységből származó bevétel minden olyan bevétel, amelyet a magánszemély e tevékenységével összefüggésben, vagy egyébként az e tevékenysége alapjául szolgáló jogviszonyára tekintettel megszerez. A törvény - tartalmának megfelelően - vállalkozói kivétnek minősíti az akár csak részben a magánszemély személyes vagy családi szükségletét kielégítő termék beszerzése, szolgáltatás igénybevétele érdekében felmerült kiadást, ezzel lehetővé téve ezen kiadások vállalkozói költségként történő elszámolását is.

A 15. §-hoz

A támogatások elszámolásával kapcsolatos módosítások részeként határozza meg a törvény a magánszemély önálló tevékenységéhez jogszabály vagy nemzetközi szerződés rendelkezése alapján juttatott vissza nem térítendő támogatásnak az adott adóévben bevételként figyelembe veendő részét. Bevételként a támogatás azon része veendő figyelembe, amely egyenlő a támogatás jogszerű felhasználásával teljesített kiadás alapján az adóévben elszámolt költséggel. E szabályozás révén jogszerű felhasználás esetén jövedelem nem keletkezik, ugyanakkor az adóhatóság jogosult a felhasználás jogszerűségét ellenőrizni. Ha a támogatás költségnek nem számító kiadás fedezetére is felhasználható, az adóévben ilyen kiadásként teljesített részt is bevételnek kell tekinteni. A törvény rendelkezik arról is, hogy azon támogatás, illetve a támogatásnak azon része, amelyet a magánszemély köteles visszafizetni, nem minősül bevételnek, de a visszafizetés késedelme miatti jogkövetkezmény címén teljesített kiadás nem számolható el költségként.

A 16. §-hoz

Jelentősen emelkedik a csökkent munkaképességű alkalmazott foglalkoztatásához és a szakképzéshez kapcsolódó kedvezmény. A mezőgazdasági őstermelő az e tevékenységéből származó jövedelmet a legalább 50 százalékban csökkent munkaképességű alkalmazott foglalkoztatása esetén személyenként havonta az alkalmazottnak fizetett bérrel, de legfeljebb a hónap első napján érvényes havi minimálbérrel csökkentheti. A szakképző iskola tanulójával kötött tanulószerződés alapján folytatott gyakorlati képzés esetén minden megkezdett hónap után havonta a minimálbér 20 százalékával, míg a szakképző iskolával kötött együttműködési megállapodás esetén minden megkezdett hónap után havonta a minimálbér 12 százalékával csökkenthető a bevétel összege.

A 17. §-hoz

A törvényben foglaltak szerint megszűnik az elhatárolt veszteség érvényesítésére vonatkozó öt éves korlát, azaz az elhatárolt veszteség korlátlan ideig elszámolható. Az adóelkerülés lehetőségeinek csökkentése érdekében azonban a mezőgazdasági őstermelői tevékenység megkezdésének évét követő negyedik évtől kezdődően az elhatárolt veszteség továbbviteléhez adóhatósági engedély szükséges azon esetben is, ha az őstermelői tevékenység egymást követő két adóévben veszteséges. Az engedély iránti kérelmet az adóbevallás benyújtására előírt határidőig kell benyújtani. A közigazgatás szolgáltató jellegének növelése, illetve az adminisztrációs terhek csökkentése céljából a törvény akként rendelkezik, hogy amennyiben az adóhatóság a kérelmet az előírt határidőig nem utasítja el, az engedélyt megadottnak kell tekinteni.

A 18. §-hoz

A törvény újrafogalmazza a nem önálló tevékenységből származó bevétel fogalmát. Így nem önálló tevékenységből származó bevétel minden olyan bevétel, amelyet a magánszemély e tevékenységével összefüggésben, vagy egyébként az e tevékenysége alapjául szolgáló jogviszonyára tekintettel megszerez. A törvény a tevékenység ellenértékén túlmenően nem önálló tevékenység bevételeként határozza meg többek között a nem önálló tevékenység ellenértékeként munkabér, tiszteletdíj, illetmény címén, valamint a nem önálló tevékenységre tekintettel jutalom vagy költségtérítés címén megszerzett bevételt, továbbá a munkáltató vagy a nem önálló tevékenység alapjául szolgáló jogviszonyra tekintettel más személy által fizetett adóköteles biztosítási díjat.

A 19. §-hoz

A törvény - összhangban az adóterhet nem viselő járandóságok körének változásával, a bevétel fogalmának pontosításával, a magánnyugdíjpénztári és önkéntes kölcsönös biztosítópénztári rendszerben keletkező jövedelmek, valamint a magánszemélynek biztosítási szerződés alapján kifizetett jövedelmek adókötelezettségének újraszabályozásával - átalakítja az egyéb jövedelem fogalmát.

Egyéb jövedelem az önkéntes kölcsönös nyugdíjpénztár által a tag részére teljesített - a törvény új nyugdíj-meghatározásának meg nem felelő - nyugdíjszolgáltatás (kiegészítő nyugdíj). Ez az eset fordulhat elő például akkor, ha a nyugdíjkorhatár elérésekor a pénztártag legalább hároméves tagsági jogviszonnyal nem rendelkezik, és az egyéni számláján nyilvántartott összeget egyösszegben felveszi. Egyéb jövedelem az önkéntes kölcsönös nyugdíjpénztár tagja részére a kötelező várakozási idő (az önkéntes kölcsönös biztosító pénztárakról szóló törvény alapján 10 év) leteltét követően teljesített, nyugdíjszolgáltatásnak (kiegészítő nyugdíjnak) nem minősülő kifizetés. A kifizetés jövedelemtartalma évenként 10 százalékkal csökkenő összegű, így a kötelező várakozási időszak leteltét követő tizedik évben és az azt követően kifizetett (juttatott) bevételt a jövedelem megállapításánál már nem kell figyelembe venni.

A magánnyugdíjpénztár-tag felhalmozási időszakban bekövetkező halála esetén a pénztár a kedvezményezett részére egyösszegű kifizetést teljesít. A törvény alapján e jövedelmek személyi jövedelemadóban történő kezelése nem változik, a kedvezményezett részére kifizetett összeget egyéb jövedelemként nevesíti a törvény, ugyanakkor a számított adót csökkenti a szolgáltatásként kifizetett összeg adótábla szerinti legmagasabb adókulccsal megállapított adójának 50 százaléka.

A biztosító változatlanul adómentes szolgáltatása és más kedvezményes adózási szabályok változatlansága mellett, a jövő évtől egyéb jövedelemnek minősül a biztosító által a biztosítási szerződés alapján fizetett összeg, de e bevételből levonható minden olyan biztosítási díj, amelyet a magánszemély vagy más magánszemély fizetett, illetve az adóköteles biztosítási díj. E változás tehát nem érinti a biztosító által a biztosítási esemény bekövetkezésekor fizetett összeg (a biztosító szolgáltatása) jelenlegi adómentességét.

A törvény hatályos szabályozása alapján egyéb jövedelemnek minősül - értékpapír kifizető részére történő átruházása esetén - az átruházásra tekintettel megszerzett bevételnek az a része, amely meghaladja a szerződéskötés időpontjában ismert szokásos piaci értéket. A törvény szerint a jövőben egyéb jövedelem keletkezik az értékpapíron kívüli más vagyoni érték szokásos piaci érték feletti átruházásakor abban az esetben is, ha bevételt kifizetőnek nem minősülő személy (például külföldi jogi személy) juttatja.

A jövő évtől kezdődően a vásárolt (engedményezett) követelésből származó bevételnek a követelés vásárlási (engedményezési) ellenértékét meghaladó része, a jog alapítása, átruházása vagy megszüntetése, a jog gyakorlásának átengedése vagy a jogról való lemondás ellenében kapott bevételnek a jog megszerzésére fordított értéket (összeget) meghaladó része, valamint a jog gyakorlása által megszerzett bevétel külön meghatározott része, a jog, továbbá értékpapír vagy más vagyoni érték átruházása esetén a bevételnek a szokásos piaci értéket meghaladó része csak abban az esetben egyéb jövedelem, ha az adókötelezettség jogcíme egyébként nem állapítható meg.

A 20. §-hoz

Tekintettel arra, hogy a magánnyugdíjpénztár szolgáltatása a törvényben foglaltak alapján 2004-től nyugdíjnak minősül, továbbá a jövő évtől kezdődően a kedvezményezett részére történő kifizetés nevesítetten a magánszemély egyéb jövedelme, az ún. 50 százalékos adókedvezményt a kedvezményezett részére kifizetett nyugdíjszolgáltatásnak nem tekinthető egyéb jövedelemnek minősülő összegre indokolt fenntartani.

A 21. §-hoz

A törvény szerint emelkedik az önkéntes kölcsönös biztosítópénztári befizetések adókedvezménye: az életkorhatárhoz nem kötött 100 ezer forintos kedvezmény 120 ezer forintra emelkedik, de úgy, hogy önmagában a nyugdíj-, illetve nem nyugdíj (önsegélyező pénztári és egészségpénztári) befizetések után érvényesíthető adókedvezmény a 100-100 ezer forintot nem haladhatja meg.

Az emelkedő kedvezmény értékhatárokon belül külön adókedvezmény preferálja az önkéntes kölcsönös egészségpénztár keretében megvalósuló egészségcélú megtakarítást, illetve a prevenciós célú egészségpénztári szolgáltatások igénybevételét. A külön adókedvezmény mértéke 10 százalék, alapja a legalább 2 évig lekötött egészségpénztári megtakarítás, illetve az igénybe vett prevenciós szolgáltatás értéke.

A 22. §-hoz

A törvény a következők szerint alakítja át a lakáshitel-törlesztéshez kapcsolódó adókedvezményt:

- a kedvezmény új lakás építésénél, vásárlásánál a teljes éves törlesztő részlet 40 százaléka (piaci kamatozású hitelnél 30 százaléka), de legfeljebb évi 120 ezer forint, a kedvezmény 15 millió forintot meghaladó hitelfelvételnél nem érvényesíthető;

- a kedvezmény egyéb lakáscélú felhasználásnál a teljes éves törlesztő részlet 30 százaléka, de legfeljebb évi 120 ezer forint, a kedvezmény 10 millió forintot meghaladó hitelfelvételnél nem érvényesíthető;

- a kedvezmény az említett teljes összegben éves 3,4 millió forint jövedelemig vehető igénybe, 3,4 millió forint és 4 millió forint közötti éves jövedelem esetén (jövedelemarányosan) fokozatosan csökken a kedvezmény érvényesíthető összege, és 4 millió forint feletti (az Szja. tv. 38. § (4) bek. a) pontja értelmében 5 millió) jövedelem esetén a kedvezmény egyáltalán nem vehető igénybe;

- a kedvezmény a hitelfelvétel évében és az azt követő négy adóévben érvényesíthető, de azon hitelek esetében, ahol az öt év már lejár 2004-ben, még 2 éves átmeneti időszak alatt vehető igénybe az említett átalakított feltételek szerint (a közvetlen támogatással kevésbé preferált lakáscélú felhasználás esetén - például használt lakás hitellel történő megvásárlását - a kedvezmény érvényesítési időtartama gyermekenként egy-egy évvel meghosszabbodik);

- az adókedvezmény csak egy hitelszerződés adósaként, adóstársaként és csak egy lakás után érvényesíthető.

A 23. §-hoz

A törvény alapján módosulnak az adóelőleg megállapítására, megfizetésére és bevallására vonatkozó szabályok. A változtatások egy része technikai jellegű, jogalkalmazást segítő, a törvényben korábban több helyen megtalálható szabályok rendszerezett, áttekinthető összefoglalása. A módosítás lényeges tartalmi eleme a nem pénzbeli formában juttatott jövedelmek adóelőleg-szabályainak (az adóelőleg megállapítása és megfizetése) megalkotása. Ezen módosítás szükségessége elsősorban a természetbeni juttatásra és a kamatkedvezményből származó jövedelemre vonatkozó szabályozás átalakítása miatt jelentkezik.

A törvény meghatározza a munkáltatói adómegállapítás szabályait alkalmazó kifizetők (munkáltatók, bér kifizetői, társas vállalkozások, polgári jogi társaságok) és egyéb kifizetők adóelőleg-megállapításának közös szabályait, ezt követően külön-külön cím alatt szabályozza e személyek, illetve a magánszemélyek adóelőleg-megállapításának különös szabályait. A különbségtétel alapja, hogy a munkáltató a munkavállaló, míg a társas vállalkozás a tevékenységében személyesen közreműködő tag számára szokásos körülmények között rendszeresen juttat jövedelmet, míg más kifizetők és magánszemélyek között a jövedelemjuttatás szokásos körülmények között csak esetleges.

Lényeges változás, hogy a munkáltató (bér kifizetője) a bérjövedelem adóelőlege megállapításánál az adójóváírást akkor veheti figyelembe, ha annak figyelembe vételéről a magánszemély nyilatkozik (tehát a hatályos szabályozástól eltérően a figyelembe vételről kell nyilatkozni), és az adójóváírás csak addig érvényesíthető, amíg a munkáltató (a bér kifizetője) által az adóévben kifizetett (juttatott) bevételek alapján meghatározott adóelőleg-alapok összege - az adott kifizetést (juttatást) is figyelembevéve - nem haladja meg a jogosultsági határt.

A törvény szerint nem pénzben juttatott jövedelemre vonatkozó szabályozás úgy módosul, hogy ha a munkáltató, a bér kifizetője juttat nem pénzbeli formában vagyoni értéket a magánszemély részére, a juttatást terhelő adóelőleget akkor is köteles megfizetni a juttatás hónapját követő 12. napig, ha az adóelőleget bármely okból nem tudta levonni az adott juttatásból. A le nem vont, de megfizetett adóelőleg beszámítható a magánszeméllyel szemben fennálló bármely kötelezettségbe. A munkaviszonyból származó rendszeres bevételnél csak oly mértékben kerülhet sor beszámításra, hogy a - beszámítást követően - e kifizetett összeg elérje a hónap első napján érvényes minimálbér havi összegének 50 százalékát.

Más a kifizető az általa kifizetett bevételt terhelő adóelőleget az új szabályozás alapján is levonja, megfizeti és bevallja. Azokban az esetekben, amikor a bevételt terhelő adóelőleg levonására nincs lehetőség, a kifizető a megfizetés és a bevallás helyett az adóelőleg le nem vont részéről az adóévet követően az adózás rendjéről szóló törvényben előírt határidőig magánszemélyenként negyedéves bontásban adatot szolgáltat az adóhatóság részére. A kifizető a magánszemély részére kiállított igazoláson felhívja a magánszemély figyelmét arra, hogy az adóelőleg le nem vont részét a magánszemély köteles a negyedévet követő hónap 12. napjáig megfizetni. E rendelkezéssel összefüggésben a törvény - a magánszemély adókötelezettségeire vonatkozó résznél - rögzíti, hogy a magánszemély a kifizető által megállapított, de le nem vont, a kifizető által kiállított igazoláson feltüntetett adóelőleget (ha annak megfizetésére a kifizető nem kötelezett) a negyedévet követő hónap 12. napjáig köteles megfizetni. A magánszemély a negyedévben megszerzett bevétele alapján általa megállapított adóelőleget, továbbá a kifizető által megállapított, de le nem vont, a kifizető által kiállított igazoláson feltüntetett adóelőleget mindaddig nem köteles megfizetni, amíg annak összege az adóév elejétől összesítve nem haladja meg az 10 000 forintot.

A 24. §-hoz

A törvény az egyéni vállalkozók adózására vonatkozó részei elsősorban a jogharmonizációt, a vállalkozások működési feltételeinek javítását és az egyértelmű jogértelmezést szolgálják.

A törvény - összhangban a társasági adóról és az osztalékadóról szóló törvény átalakulásra vonatkozó előírásaival - részletes szabályokat állapít meg az egyéni cégként bejegyzett egyéni vállalkozó átalakulása esetére. Ezen új szabályok értelemszerűen alkalmazandók abban az esetben is, amikor az egyéni vállalkozó ügyvédi tevékenységét ügyvédi iroda tagjaként folytatja.

A törvény alapján az átalakulási vagyonmérlegben kimutatott pozitív összevont átértékelési különbözetet az átalakulás napján megszerzett vállalkozói bevételnek kell tekinteni, a vállalkozói adóalapot és a vállalkozói osztalékalapot az átalakulás napjára vonatkozóan - soron kívül - meg kell állapítani (valamint az utánuk fizetendő adót meghatározni és megfizetni). Az egyéni cég átalakulására vonatkozóan megállapított vállalkozói osztalékalap és a tevékenység megszűnésére irányadó rendelkezések alapján meghatározott osztalékalap különbözete nem vehető figyelembe a jogutód gazdasági társaságban szerzett értékpapír megszerzésére fordított érték részeként.

A törvény kiegészíti, pontosítja az egyéni vállalkozó halála esetére vonatkozó szabályozást, a tevékenység özvegy vagy örökös általi folytatása esetén az egyéni vállalkozó halála napjára vonatkozóan kell megállapítani a vállalkozói adóalapot, a vállalkozói osztalékalapot, illetve a vállalkozói átalányadó alapját, továbbá az ezeket terhelő adókat megfizetni.

A 25. §-hoz

Jelentősen emelkedik a csökkent munkaképességű alkalmazott foglalkoztatásához és a szakképzéshez kapcsolódó bevételcsökkentő kedvezmény. Az egyéni vállalkozó az e tevékenységéből származó bevételét a legalább 50 százalékban csökkent munkaképességű alkalmazott foglalkoztatása esetén személyenként havonta az alkalmazottnak fizetett bérrel, de legfeljebb a hónap első napján érvényes havi minimálbérrel csökkentheti. A szakképző iskola tanulójával kötött tanulószerződés alapján folytatott gyakorlati képzés esetén minden megkezdett hónap után havonta a minimálbér 20 százalékával, míg a szakképző iskolával kötött együttműködési megállapodás esetén minden megkezdett hónap után havonta a minimálbér 12 százalékával csökkenthető a bevétel összege.

A törvényben foglalt, az egyéni vállalkozó elhatárolt veszteségének elszámolására vonatkozó módosítás tartalmában megegyezik a mezőgazdasági őstermelőkre vonatkozó módosításokkal. Az adóévben keletkezett veszteség ezek szerint korlátlan ideig elhatárolható, de az elhatároláshoz a tevékenység megkezdésének évét követő negyedik adóévtől az adóhatóság engedélye szükséges, amennyiben a vállalkozói bevétel nem éri el az adóévben elszámolt költségek 50 százalékát, vagy amennyiben a magánszemély e tevékenységére tekintettel az előző adóévben is történt veszteségelhatárolás.

Hazánk Európai Unióhoz történő csatlakozása után jelentős számban fordulhatnak elő olyan esetek, amikor belföldi illetőségű magánszemélyek egyéni vállalkozói minőségükben szereznek külföldön jövedelmet. Az egyéni vállalkozókra vonatkozó hatályos szabályok nem tartalmaznak a kettős adóztatás elkerülésére vonatkozó előírásokat, ezért a törvény erre vonatkozóan új rendelkezéseket fogalmaz meg.

A nemzetközi adózási gyakorlattal összhangban a törvény kimondja, hogy a külföldi telephellyel is rendelkező egyéni vállalkozó vállalkozói jövedelmébe a jövedelem külföldön adóztatható része nem tartozik bele (ez az ún. mentesítéses módszer), míg az azon vállalkozói jövedelem utáni adó, amelyre vonatkozóan a magánszemély külföldön a személyi jövedelemadónak megfelelő adót fizetett, csökkenthető a jövedelemre külföldön megfizetett adó alapján (ez az ún. beszámításos módszer).

A kisvállalkozói kedvezményre irányadó rendelkezések pontosítását tartalmazza a törvény azon rendelkezése, mely szerint nem kell alkalmazni a kedvezmény törvényben foglalt esetekben való visszafizetésére vonatkozó szabályát, amennyiben a kisvállalkozói kedvezmény igénybe vételével megszerzett tárgyi eszköz hibás teljesítés miatt, a jótállási időn belül kerül visszaadásra.

A vállalkozói személyi jövedelemadó mértékének változásával - 18 százalékról 16 százalékra csökken - összefüggésben módosul a kisvállalkozói kedvezmény visszafizetési kötelezettsége esetén a megfizetendő összeg (a kedvezményalap után számított kétszer 18 százalékról kétszer 16 százalékra mérséklődik).

A törvény bevezeti a csekély összegű (de minimis) kedvezmény fogalmát, ilyennek minősítve a kisvállalkozói kedvezmény alapja után (de legfeljebb 30 millió forint után) a vállalkozói személyi jövedelemadó kulcsával meghatározott összeget.

Az Európai Unió támogatásokra vonatkozó szabályozásával összefüggésben a kisvállalkozói kedvezmény nem érvényesíthető a szállítási tevékenységet végző adózó esetében a nemzetközi szállítási tevékenységhez használt tárgyi eszközére, valamint nem érvényesítheti e kedvezményt a tevékenysége alapján mezőgazdasági, vadgazdálkodási, erdőgazdálkodási ágazatba vagy halgazdálkodási ágba sorolt egyéni vállalkozó.

A 26-28. §-hoz

A hatályos szabályozás szerint az átalányadózást alkalmazó egyéni vállalkozónál nem kell az átalányadó alapjába számító bevételként figyelembe venni a jogszabály vagy államközi megállapodás alapján - az egyéni vállalkozói tevékenységhez - bármilyen jogcímen nyújtott vissza nem térítendő támogatást. A törvény e szabályt úgy módosítja, hogy a vállalkozási (gazdasági) tevékenységhez - nevesítetten a költségek fedezetére vagy fejlesztési célra - jogszabály vagy nemzetközi szerződés rendelkezése alapján folyósított vissza nem térítendő támogatás nem minősül vállalkozói bevételnek az átalányadózás szerint adózó egyéni vállalkozónál. A magánszemélynek a támogatásként szerzett bevétellel összefüggő adókötelezettségeket az önálló tevékenységből származó jövedelemre irányadó rendelkezések szerint kell teljesítenie.

A törvény a statisztikai besorolási rend időközben történt változásainak megfelelően pontosítja azon tevékenységek megjelölését, amelyek esetében az átalányadózó magánszemély az általános költséghányadtól eltérő költséghányadot alkalmazhat.

Amennyiben az átalányadózást alkalmazó egyéni vállalkozó külföldön telephellyel rendelkezik, illetve külföldön a személyi jövedelemadónak megfelelő adót fizetett, a mentesítés és beszámítás módszerei a vállalkozói jövedelem szerint adózó egyéni vállalkozókra irányadó rendelkezésekkel azonos elvek szerinti rendelkezések alkalmazandóak.

A 29-30. §-hoz

Amennyiben az ingó vagyontárgy átruházása a magánszemély kereskedelmi jelleggel folytatott tevékenysége keretében történik, a magánszemély az ingó vagyontárgy átruházásából származó jövedelemre vonatkozó rendelkezések helyett az önálló tevékenységből származó jövedelemre vonatkozó rendelkezéseket köteles alkalmazni. A törvény - változatlanul hagyva az adózási következményeket - a „kereskedelmi jelleggel folytatott tevékenység” helyett az általános forgalmi adóról szóló törvény fogalmi rendszerét követve a „rendszeresen vagy üzletszerűen végzett tevékenység” meghatározást használja.

A törvény szerint 2004. január 1-től az ingatlan, illetve vagyoni értékű jog rendszeres vagy üzletszerű értékesítéséből származó jövedelemre - hasonlóan az ingó vagyontárgy rendszeresen vagy üzletszerűen végzett tevékenység keretében történő átruházásához - az önálló tevékenységből származó jövedelemre vonatkozó rendelkezéseket kell alkalmazni.

A 31. §-hoz

Az adóztatás gyakorlatában az elmúlt időszakban jelentkeztek olyan adózói törekvések, amelyek szerint a kifizetők az értékpapír-juttatás helyett hasonlóan likvid, természetbeni juttatásnak minősülő egyéb juttatási formákat kerestek, találtak (különböző utalvány-, bevásárlókártya-konstrukciók). E törekvések vetették fel a természetbeni juttatások szabályozása módosításának szükségességét. A törvény ennek megfelelően tartalmazza a természetbeni juttatás intézményének teljes átalakítását.

A hatályos szabályozás szerint a természetbeni juttatás után a kifizető 44 százalék személyi jövedelemadót, 29 százalék társadalombiztosítási járulékot (biztosítási jogviszony hiányában 11 százalék egészségügyi hozzájárulást), valamint munkavállalónak történő juttatás esetén 3 százalék munkaadói járulékot köteles fizetni. E szabályozás éppen a legmagasabb adósávba tartozó jövedelmek esetén eredményezi, hogy az adóterhelés a pénzben kifizetett jövedelmekhez képest csökken (40 százalékos adókulcs helyett csak kb. 30 százalék), így adóelkerülésre ösztönöz.

A törvény szerint a természetbeni juttatásként adható vagyoni értékek köre jelentősen leszűkül, a jelenlegi szabályozás csupán néhány speciális részterületen marad meg. Változatlanul természetbeni juttatás a reprezentáció és üzleti ajándék, a kifizető által egyidejűleg több magánszemélynek ingyenesen vagy kedvezményesen juttatott termék, nyújtott szolgáltatás abban az esetben, ha a juttatás, illetőleg szolgáltatásnyújtás körülményei alapján a kifizető nem képes megállapítani az egyes magánszemélyek által megszerzett bevételt, továbbá a kifizető személygépkocsija magáncélú használatára tekintettel keletkező jövedelem. A módosítás ugyanakkor nem érinti a jelenleg is adómentes természetbeni juttatási formákat (például étkeztetés, üdülési csekk, iskolakezdési támogatás). A természetbeni juttatás új definíciójának meg nem felelő vagyoni érték juttatása esetén 2004. január 1-től az adókötelezettség jogcímét a törvény szerint nem a juttatás formája, hanem a juttató és a juttatásban részesülő magánszemély közötti jogviszony határozza meg. Így például a munkaviszonyra tekintettel nem pénzbeli formában megszerzett jövedelem munkaviszonyból származó jövedelemnek minősül.

A bemutatott módosítások hozzájárulnak az adórendszer egységességéhez és az egyenlő közteherviseléshez, hiszen valamely vagyoni érték adókötelezettségének szabályozása nem függhet a juttatás formájától és a juttató személyétől.

A 32. §-hoz

A különböző típusú jövedelmek adóterhelésének közelítése, továbbá a költségvetési bevételek biztosítása érdekében az évek óta változatlan mértékű cégautó-adó valorizálása szükségessé vált. A törvény ennek megfelelően a jelenleg hatályban lévő adómértékeket a kétszeresükre módosítja.

A 33. §-hoz

A törvény módosítja a kamatkedvezményből származó jövedelemre irányuló szabályozást. A jelenleg hatályos szabályok alapján kamatkedvezményből származó jövedelemnek minősül a kifizető által kamatmentesen vagy a jegybanki alapkamatnál alacsonyabb kamat mellett nyújtott hitel (kölcsön, munkabérelőleg, pénzintézeti belső hitel) kamatának a jegybanki alapkamathoz viszonyított eltérése (kamatkülönbözet). Ezen jövedelem után az adó mértéke 44 százalék, melyet a kifizetőnek kell megfizetnie. A jegybanki alapkamat ugyanakkor jelentősen eltérhet a szokásos piaci kamattól, ebből következően az adófizetési kötelezettség megállapításának a jegybanki alapkamathoz való kötése egyrészt adóelkerüléshez vezethet, másrészt nem felel meg az egyenlő közteherviselés elvének.

A törvény az előbbiekben ismertetett szabályozás módosítását tartalmazza. Ennek részeként az érintett követelések köre - néhány jelentős kivétellel - a kifizetőnek a magánszeméllyel szemben fennálló bármely követelésére kiterjed, valamint az irányadó kamatmérték a jegybanki alapkamat helyett a jegybanki alapkamat kétszerese lesz. Azokban az esetekben, amikor a kifizető bizonyítja, hogy a szokásos piaci kamat alacsonyabb a jegybanki alapkamat kétszeresénél, a szokásos piaci kamat alkalmazható irányadó kamatmértékként.

A jövő évtől kezdődően a magánszemély által nem önálló tevékenységére tekintettel (vagy egyébként a tevékenység alapjául szolgáló jogviszonyával összefüggésben) megszerzett kamatkedvezmény a törvény szerint nem önálló tevékenységből származó bevételnek minősül.

A 34. §-hoz

A törvény szerint bővül azon esetek köre, amikor a magánszemély által értékpapír formájában megszerzett bevételt - az értékpapír megszerzésekor - a jövedelem megállapítása során nem kell figyelembe venni. Így nem minősül bevételnek a magánszemély által értékpapír formájában megszerzett vagyoni érték, ha a magánszemély az értékpapírt átalakuló társas vállalkozás tagjaként, részvényeseként, üzletrész-tulajdonosaként a társas vállalkozás jogutódjában szerezte. A törvény pontosítja a dolgozói üzletrész, részvény visszavásárlása, bevonása, átalakítása esetén követendő szabályokat, valamint a kedvezményezett részesedéscsere esetén a jövedelem megállapításának szabályait.

A 35. §-hoz

Kedvezményezett munkavállalói értékpapírjuttatási program esetében bővül azon méltányolható esetek köre, amelyeknek a kötelező tartási időszakon belüli bekövetkezése esetén sem keletkezik a magánszemélynek munkaviszonyból származó jövedelemnek minősülő bevétele. E körbe tartozik a magánszemély nyugdíjba vonulása, elhalálozása, illetve a csoportos létszámleépítés. Az elismert munkavállalói értékpapír-juttatási program keretében 2004-től olyan anyavállalat értékpapírjának juttatására is lehetőség lesz, amelynek székhelye az OECD tagállamában található. (A hatályos szabályozás az ún. elfogadott országban székhellyel rendelkező anyavállalat értékpapírját tekintette a programba bevonhatónak.) További változás, hogy olyan vételi, jegyzési jog alapítása esetén, amellyel a magánszemély meghatározott - a kötelező tartási időszakkal megegyező vagy azt meghaladó - időtartamon belül nem élhet, már nem kötelező a letétkezelő igénybevétele. Kedvezményesen juttatott értékpapír esetén (a szokásos piaci érték helyett) annak szokásos piaci értékéből a magánszemélyt terhelő fizetési kötelezettség levonásával megállapított részt kell figyelembe venni a kedvezményes adóztatásra jogosító 500 ezer forintos összeghatár meghatározásánál.

A 36. §-hoz

A törvény alapján a tételes költségelszámolást alkalmazó mezőgazdasági kistermelő az egyszerűsített bevallási nyilatkozatot megteheti az adóhatóság adatszolgáltatás alapján történő adómegállapítása érdekében tett nyilatkozata kiegészítéseként is.

A 37. §-hoz

A törvényben foglaltak szerint befektetési adóhitel címén az összevont adóalap adója utoljára a 2003. évben csökkenthető.

A törvény szerint a befektetési adóhitel megszüntetése annak kötelező, legkésőbb 2007. április 20-áig történő visszafizetése révén valósul meg. A kedvezmény méltányos kifutását elősegítendő az említett határidőt megelőző visszafizetések esetén a magánszemély jelentős kedvezményekre jogosult.

A visszafizetési kötelezettség összegét az ezen adóévről benyújtott adóbevallás alapján az adóhatóság határozattal állapítja meg. A magánszemély visszafizetési kötelezettségét csökkenti az általa a 2004. adóévben visszafizetett összeg 81,82 százaléka, de legfeljebb a befizetést megelőzően fennálló befektetési adóhitel-állomány 45 százaléka (feltéve, hogy a magánszemély a 2003-as adóévre befektetési adóhitelt nem érvényesít). Ezen visszafizetési kedvezmény 2005-ös visszafizetés esetén a visszafizetett összeg 25 százaléka, legfeljebb a befizetést megelőzően fennálló befektetési adóhitel-állomány 20 százaléka, 2006-os visszafizetés esetén a visszafizetett összeg 5,26 százaléka, legfeljebb a befizetést megelőzően fennálló befektetési adóhitel-állomány 5 százaléka.

A törvény meghatározza a visszafizetési kötelezettség teljesítésével összefüggő különös eljárási szabályokat is.

A 38. §-hoz

A törvény a személyi jövedelemadóról szóló törvény meghatározott mellékleteit módosítja.

II. Fejezet

A társasági adóról és az osztalékadóról szóló 1996. évi LXXXI. törvény, valamint egyes kapcsolódó törvények módosítása

Általános indokolás

A társasági adóról és az osztalékadóról szóló törvény módosítására vonatkozóan a törvény a vállalkozások versenyképességének javítását szolgáló, valamint a jogharmonizációs kötelezettségek megvalósulását célzó módosításokat tartalmaz. A versenyképesség javítását célzó javaslatok közül a legfontosabbak az adókulcs 2 százalékpontos csökkentése, továbbá a veszteség korlátlan időre történő elhatárolását megengedő, valamint a fejlesztési adókedvezmény feltételeit könnyítő intézkedések. A közösségi szabályoknak való megfelelést célozza, és hazánk regionális központ szerepének megteremtését is segítheti a külföldi szervezetek jogdíj-, díj- és kamatbevételeire kivetett forrásadó megszüntetése. Javulnak a középvállalkozások adózási feltételei is.

Részletes indokolás

A 39-40. §-hoz

A törvény a külföldi illetőségű adózók közül törli a külföldi szervezetet. A külföldi szervezet, mint adóalany meghatározása a továbbiakban nem szükséges, hiszen az ilyen adózók által megszerzett bevételek a törvény szerint mentesülnek a forrásadó alól. Erre tekintettel a törvény pontosítja a korlátozott adókötelezettség fogalmát is.

A 41. §-hoz

A törvény az adózó fogalmának meghatározását - tartalmi változás nélkül - pontosítja.

A törvény módosítja a célszervezet fogalmát, azaz csak a gazdasági társaság, a szövetkezet és az egyes jogi személyek vállalata szervezeti formában működő kijelölt adózók minősülnek az adótörvény értelmében célszervezetnek, vagyis rájuk vonatkozik (és például a célszervezetté kijelölt közhasznú társaságra nem) a sajátos adózási lehetőség.

A törvény pontosítja az ellenőrzött külföldi társaság fogalmát. A pontosítás egyrészt kiterjeszti a fogalmat a külföldi telephellyel alacsony adózású államban rendelkező társaságokra, másrészt - összhangban az Európai Uniónak a kereskedelmi és iparvállalatok adózásának magatartási kódexére vonatkozó határozatával - meghatározza a valódi gazdasági jelenlét fennállásához szükséges feltételeket.

A törvény a külföldi illetőségű személyek részére fizetett kamat, jogdíj, valamint az előadói, művészeti és sporttevékenységért, bemutatókért (kiállításokért) járó díj adóztatásának megszüntetése miatt pontosítja a jövedelemszerzés helyét.

A törvény - a különböző tagállamok társaságait érintő egyesülésekre, szétválásokra, eszközátruházásokra és részesedéscserékre alkalmazandó közös adózási rendszerről szóló 90/434/EGK számú irányelvnek megfelelően - külön kiemeli, hogy kedvezményezett átalakulásnak tekintendő az is, amikor egy egyszemélyes társaság olvad be egyetlen tagjába, vagy részvényesébe.

A törvény pontosítja a kedvezményezett eszközátruházás fogalmát. E szerint ahhoz, hogy az eszközátruházás kedvezményezettnek minősüljön az önálló szervezeti egység valamennyi eszközét és kötelezettségét át kell adni, az utóbbiba bele kell érteni a passzív időbeli elhatárolást is. A rendelkezés indoka, hogy a passzív időbeli elhatárolás olyan kötelezettség, ami egy ismert későbbi ráfordításra van elkülönítve.

A törvény új fogalomként vezeti be a kis- és középvállalkozás definícióját. A törvény célja, hogy a Tao-ban számos helyen alkalmazott fogalom egységesen a kis- és középvállalkozásokról, fejlődésük támogatásáról szóló törvényre utalva jelenjen meg, illetve itt határozza meg a törvény, hogy megfelelő alkalmazással az ügyvédi irodára, a végrehajtói irodára, a szabadalmi ügyvivői irodára és a magánszemélyek jogi személyiséggel rendelkező munkaközösségére is kiterjed a fogalom. A törvény - a végrehajtás egyértelművé tétele érdekében - tartalmazza, hogy a kisvállalkozásokra vonatkozó szabályok a mikrovállalkozásokra is vonatkoznak.

A 42. §-hoz

A törvény a társaságiadó-alap megállapításakor az adózás előtti eredmény csökkentéseként figyelembe vehető tételekre vonatkozó módosításokat tartalmaz.

A törvény - 2003-ra visszahatóan - a Diákhitel Központ Részvénytársaság által kormányrendeletben előírt feltételeknek megfelelően képzett céltartalék felhasználására kivételként írja elő (összhangban a növelésre vonatkozó előírásokkal is), hogy ennek alapján nem csökken az adózás előtti eredmény.

A törvény módosítja a szakképző iskolai tanuló gyakorlati képzésében résztvevő adózó által igénybe vehető adóalap-kedvezmény összegét, vagyis azt a minimálbér meghatározott százalékához köti. Ez, 50 ezer forintos minimálbér mellett, tanulószerződés esetén havi 10 ezer forint/fő adóalap-kedvezményt jelent a jelenlegi 6 ezer forint/fő helyett, ösztönözve ezzel a tanulószerződés alapján történő képzést.

A követelések elismert - az adóalap megállapításakor az adózás előtti eredményből levonható - értékvesztése kiegészül a könyv szerinti értéknél magasabb áron értékesített követelés könyv szerinti értékét meghaladó bevételben realizált, az adóalapnál behajthatatlan követelés címen még nem érvényesített értékvesztéssel. A kedvezmény továbbra sem vonatkozik a korábban elszámolt értékvesztésnek arra a részére, amely a vételárban nem térül meg.

Az egyetemek és a vállalkozások együttműködésének erősítése, az innováció ösztönzése céljából az egyetem területén K+F tevékenységet végző vállalkozások - más adózótól eltérően - a K+F közvetlen költség háromszorosával, de legfeljebb 50 millió forinttal csökkenthetik, csekély összegű (de minimis) támogatásként az adóalapjukat.

A kisvállalkozások adóalap-kedvezménye a törvény szerint kiterjed a középvállalkozásokra is, ugyanakkor a továbbiakban - a jogharmonizáció miatt - nem vonatkozik a szállítási tevékenységet végző adózó által a nemzetközi szállítási tevékenységhez használt tárgyi eszközre, továbbá a tevékenysége alapján mezőgazdasági, vadgazdálkodási, erdőgazdálkodási ágazatba vagy halgazdálkodási ágba sorolt adózóra, illetve az ültetvényre és a tenyészállatra. Rendelkezik a törvény arról is, hogy e kedvezmény 16 százalékának megfelelő összeg ún. csekély összegű (de minimis) támogatásnak minősül. Ez utóbbi azt jelenti, hogy a támogatástartalom három egymást követő évben nem lehet több 100 ezer eurónak megfelelő (25-26 millió) forintnál. Az üzemkörön kívüli ingatlanok szabályozása, valamint a tulajdonosi körre vonatkozó feltétel átláthatóbb módon, a többi feltétellel egy helyre kerül. A kedvezmény nem vehető igénybe a hibás teljesítés miatt jótállási időn belül cserébe kapott eszköz után, de az eszköznek a csere miatti kikerülése nem vonja maga után az adóalap növelését a korábban igénybe vett kedvezmény kétszeresével. Egyes tárgyi eszközök (például ültetvény), illetve egyes ágazatok (pl. mezőgazdaság, erdőgazdálkodás), kedvezményezett körből történő kikerülése miatt a 2004. előtt igénybe vett kedvezményhez átmeneti rendelkezés kapcsolódik, amely előírja az adózás előtti eredménynek az igénybe vett kedvezmény kétszeresével történő növelését, ha az igénybe vételt követő negyedik év végéig bekövetkeznek az ezt kiváltó események.

A 43. §-hoz

A törvény egyes társasági adóalap-növelő tételekre vonatkozó módosításokat tartalmaz.

A törvény szerint - összhangban az adóalap csökkentésére vonatkozó előírásokkal - a Diákhitel Központ Részvénytársaság által kormányrendeletben előírt feltételeknek megfelelően képzett céltartalék 2003-tól nem növeli az adózás előtti eredményt.

A kisvállalkozások adóalap-kedvezménye a törvény szerint úgy módosul, hogy a hibás teljesítés miatt jótállási időn belül visszaadott eszköz miatt nem kell az adóalapot növelni a kedvezmény kétszeresével.

A 44. §-hoz

A törvény értelmében az iskolaszövetkezet a célszervezetekkel azonos szabályok szerint állapítja meg adókötelezettségét, amely azt jelenti, hogy jellemzően csak akkor fizet adót, ha a jövedelem osztalékként történő kivonásáról döntenek a tagok.

A 45. §-hoz

A törvény a különböző tagállamok társaságait érintő egyesülésekre, szétválásokra, eszközátruházásokra és részesedéscserékre alkalmazandó közös adózási rendszerről szóló 90/434/EGK számú irányelvvel összhangban lévő változtatásokat tartalmaz a kedvezményezett átalakulásra és eszközátruházásra vonatkozóan. Ez négy fontos változást jelent. Egyrészt mindkét irányú módosítás lehetővé válik, vagyis nemcsak növelni kell átalakulás esetén az adózás előtti eredményt az átértékelési különbözettel, hanem csökkenteni is, ha az átértékelés vagyoncsökkenést jelent. Eszközátruházásnál pedig a könyv szerinti értéket meghaladó bevétellel az átadó társaság csökkentheti az adózás előtti eredményét, illetve növeli, ha az eszközt veszteséggel adja át. Másrészt átalakulásnál változik annak az összegnek a meghatározása, amellyel a jogelődnek módosítania kell az adóalapját, ha az átalakulásban résztvevők a jogelődnél kívánnak adózni. Az összeget az összevont átértékelési különbözetből kiindulva kell meghatározni, de módosítani kell a követelések átértékelésével és a vagyonmérlegben képzett, illetve megszüntetett céltartalékkal. Harmadrészt a kiválással és részleges átalakulással létrejött adózó is választhat, hogy az első adóévben adózik az átértékelési különbözet után vagy több éven át módosítja adóalapját annak megfelelően, mintha az átalakulás nem történt volna meg. Végül megfogalmazza a törvény, hogy kedvezményezett átalakulás esetén a céltartalékra, kedvezményezett átalakulás és kedvezményezett eszközátruházás esetén a passzív időbeli elhatárolásra vonatkozóan is úgy kell eljárni, mintha az átalakulás, az eszközátruházás nem történt volna meg.

A 46. §-hoz

A törvény szerint, a versenyképesség javítása érdekében, az elhatárolt veszteséggel időbeli korlát nélkül lehet csökkenteni az adózás előtti eredményt. Megszűnik tehát a korábban hatályban lévő öt éves korlát. Az elhatárolt veszteség beszámítása továbbra sem eredményezheti az adóalap negatívvá válását. A veszteségelhatárolást hitelintézet továbbra sem alkalmazhatja.

Az átalakulás mellett, a törvény szerint, a kedvezményezett eszközátruházás esetén is lehetővé válik a veszteség átvevő társaság által történő kigazdálkodása. Ez vonatkozik a jogelődnél keletkezett, még el nem számolt veszteségre, a jogelőd által az átalakulás miatt megszűnő külföldi telephelye megszűnéséig nem érvényesített elhatárolt veszteségre, valamint kedvezményezett eszközátruházás esetén az önálló szervezeti egységnek betudható veszteségre, amellyel az átruházó társaság az elhatárolt veszteséget köteles csökkenteni. A rendelkezés összhangban van a különböző tagállamok társaságait érintő egyesülésekre, szétválásokra, eszközátruházásokra és részesedéscserékre alkalmazandó közös adózási rendszerről szóló 90/434/EGK számú irányelvvel. Változás ugyanakkor, hogy mindhárom esetben adóhatósági engedélyhez kötött a veszteségnek az átalakulást, a kedvezményezett eszközátruházást követő leírása az eredményből.

Az adózónak változatlanul kérelmet kell benyújtania, ha az adókötelezettsége keletkezésének évétől számított negyedik adóévtől (átalakulás esetén a jogelőd adóéveit is figyelembe véve) kezdve keletkezett negatív adóalapjával adózás előtti eredményét csökkenteni kívánja. Adóhatósági engedély alapján írható le az adókötelezettség keletkezésének évétől számított negyedik adóévtől kezdve keletkezett veszteség akkor is, ha az adózó adóalapja a megelőző adóévben is negatív volt.

Az eddigi szabályozástól eltérően azonban a törvény (mindkét esetre) meghatározza a kérelem benyújtásának időpontját is, amely az adóbevallással, illetve az önellenőrzéssel egyidejű. A veszteség leírásának adóhatósági engedélyhez kötése akadályozni kívánja az adóelkerülést. A kiszámíthatóság érdekében, ha a hatóság a rendelkezésére álló idő végéig nem nyilatkozik, úgy az engedélyt megadottnak kell tekinteni.

A 47. §-hoz

A szokásos piaci ár nyilvántartásáról szóló pénzügyminiszteri rendelet hatálya alá nem tartozó adózók köre módosul a kisvállalkozás új fogalma miatt. A törvény szerint 2004-től (először a 2004. évről készített adóbevallás benyújtásáig) a miniszteri rendelet szerint el kell készítenie a nyilvántartást a külföldi vállalkozónak is.

A 48. §-hoz

A törvény szerint a versenyképesség javítása céljából az adó mértéke 2 százalékponttal (18 százalékról 16 százalékra) csökken. Ugyanakkor az arányosabb közteherviselés érdekében a külföldön tevékenységet végző (off-shore) társaságokra vonatkozóan az adómérték 1 százalékponttal (3-ról 4 százalékra) nő.

A 49. §-hoz

A törvény a kis- és középvállalkozások által tárgyi eszköz beszerzéshez igénybe vehető adókedvezmény néhány feltételét módosítja. Egyrészt lehetővé teszi az adókedvezmény igénybevételét akkor is, ha a tárgyi eszközt utóbb más pénzügyi intézménytől az eredeti hitel visszafizetésére kapott hitel finanszírozza. Másrészt - jogharmonizációs kötelezettség miatt -kizárja a kedvezményből a szállítási tevékenységet végző adózó által nemzetközi szállításhoz használt tárgyi eszközhöz felvett hitelt, valamint a tevékenysége alapján mezőgazdasági, vadgazdálkodási, erdőgazdálkodási ágazatba vagy halgazdálkodási ágba sorolt adózót. Harmadrészt nem a hitelszerződés megkötésének teljes adóévében, hanem csak az adóév utolsó napján kell az adózónak kis- és középvállalkozásnak lennie. Végül rendelkezik arról, hogy az adókedvezmény felső határa adóévenként 5 millió forintról 6 millió forintra emelkedik, amely összegre vonatkozóan - ugyancsak a jogharmonizációra tekintettel - rögzíti a törvény, hogy az csekély összegű (de minimis) támogatásnak minősül. Az adókedvezmény a 2004-től megkötött hitelszerződés alapján vehető igénybe az új feltételekkel.

Az 50. §-hoz

A törvény a fejlesztési adókedvezmény feltételeinek módosítását, továbbá az engedélyezés eljárási rendjének átalakítását tartalmazza.

A versenyképesség javítása érdekében, a törvény csökkenti az adókedvezményre jogosító beruházási értékhatárt, hátrányos régiókban 3 milliárd forintról 1 milliárd forintra, illetve térségi korlátozás nélkül 10 milliárd forintról 3 milliárd forintra. A fejlesztési adókedvezményt az adózó a törvény értelmében az eddigi 5 adóév helyett 10 adóévben érvényesítheti, de egy-egy adóévben a fizetendő adó teljes összege helyett csak annak 80 százalékáig. Kedvezőbbé válnak a fejlesztési adókedvezmény igénybevételéhez előírt törvényi feltételek is: a létszám-növelési feltétel az eddigi 500 fő helyett 100 főre, illetve hátrányos régiókban 300 fő helyett 50 főre csökken, a beruházás értékéből 50 százalék helyett 30 százalékot kell elérnie az új eszközöknek, és 50 százalékról 30 százalékra csökken a kis- és középvállalkozó beszállítók arányára előírt mérték. A bérköltséget a törvény értelmében az adózónak nem a minimálbér adóévre számított összegének ezerötszázszorosával, illetve hátrányos régiókban kilencszázszorosával kell növelnie a beruházás megkezdését megelőző adóév bérköltségéhez képest, hanem csak hatszázszorosával, illetve háromszázszorosával.

A mezőgazdasági, az erdészeti, a halászati tevékenységet, továbbá a mezőgazdasági termékek feldolgozását és forgalmazását szolgáló beruházás esetén az adókedvezmény engedélyezésének és igénybe vételének további feltétele, hogy a beruházásnak meg kell felelnie a közösségi jogszabályokban foglaltaknak. Az állati eredetű élelmiszert előállító, már működő létesítmények élelmiszer-higiéniai feltételeinek megteremtését célzó beruházások esetében a fejlesztési adókedvezmény beruházási értékhatára 100 millió forint. Ezzel a fejlesztési adókedvezmény is hozzájárul ahhoz, hogy az üzemek teljesíteni tudják a jogszabályban előírt élelmiszer-higiéniai előírásokat. E beruházások esetén az adókedvezmény iránti kérelem a Magyar Köztársaság Európai Unióhoz történő csatlakozásáról szóló nemzetközi szerződést kihirdető törvény hatályba lépésének napjától nyújtható be.

Az önálló környezetvédelmi beruházáshoz kapcsolódó fejlesztési adókedvezmény engedélyezésének feltételeit kibővíti a törvény azzal, hogy az ilyen beruházást megvalósító adózó adókötelezettségének a kérelem benyújtása évét megelőző ötödik évben, vagy korábban kell keletkeznie. Környezetvédelmi beruházást is tartalmazó (és természetesen az önálló környezetvédelmi) beruházás esetén az adókedvezmény igénybe vételének feltétele a törvény szerint, hogy a káros anyag kibocsátási mutató az üzembe helyezést követő 5 évben ne haladja meg a mindenkor hatályos jogszabályban, hatósági határozatban előírt mértéket.

A munkahelyteremtés ösztönzése érdekében a törvény a fejlesztési adókedvezményt kiterjeszti a munkahelyteremtést szolgáló beruházásra is. Ebben az esetben nincs beruházási értékhatár, a fejlesztési adókedvezmény igénybe vételének azonban itt is feltétele, hogy a beruházás új létesítmény vagy bővítés legyen, illetve a termék, a szolgáltatás, vagy a termelés, a szolgáltatás folyamatának (technológia, eljárás) jelentős változását eredményezze. Külön feltétel, hogy az adózó a foglalkoztatottak átlagos állományi létszámát az adókedvezmény első igénybe vételének adóévét követő harmadik adóévben és az azt követő négy adóévben a beruházás megkezdését megelőző adóévben foglalkoztatottakéhoz képest 300 fővel, hátrányos régiókban 150 fővel növelje, és az új munkakörökben foglalkoztatottakból a pályakezdők aránya elérje a 20 százalékot. A munkahelyteremtést szolgáló beruházáshoz kapcsolódó fejlesztési adókedvezmény is tíz adóévben vehető igénybe.

A törvény szigorítja a fejlesztési adókedvezmény igénybe vételéhez előírt jogszabályi feltételek nem teljesítése esetén alkalmazandó jogkövetkezményeket. Amennyiben az adózó nem teljesíti a jogszabályi feltételeket, akkor nem jogosult fejlesztési adókedvezményre (megszűnik a kormányrendeletben előírt feltételek nem teljesítésének esetére jelenleg biztosított - a beruházás értékének 0,5 százalékát meg nem haladó összegű - adókedvezmény igénybe vételének lehetősége), és az igénybe vett kedvezmény az adózás rendjéről szóló törvény szerint jogosulatlanul igénybe vett támogatásnak minősül.

A törvény értelmében a fejlesztési adókedvezményt a Kormány helyett a Pénzügyminisztérium - az illetékes minisztérium véleményét figyelembe véve - engedélyezi akkor, ha a fejlesztési program és a kérelem megfelel a jogszabályi feltételeknek. Az engedélyezési eljárás gyorsítását szolgálja, hogy a határozatot a kérelem benyújtását, hiánypótlási felhívás esetén a hiánypótlást követő 60 napon belül kell meghozni, a hatályos 90 napos határidő helyett. Változatlanul él az a rendelkezés, hogy a határidő egy alkalommal, legfeljebb 60 nappal meghosszabbítható. A kiszámíthatóság érdekében, ha az említett eljárási határidőn belül a Pénzügyminisztérium a kérelmet nem utasítja el, akkor a kérelemnek helyt adó határozathoz fűződő jogkövetkezményeket kell alkalmazni, azaz az adókedvezmény a törvény és a kormányrendelet előírása alapján igénybe vehető.

Végül rendelkezik a törvény az átláthatóság érdekében arról, hogy a fejlesztési adókedvezmény igénybevételére engedélyt kapott adózók nevét évente egyszer a pénzügyminiszter közzéteszi a Pénzügyi Közlönyben.

Az 51. §-hoz

A törvény arra vonatkozóan, hogy az adónak mekkora hányada tartható vissza adókedvezményként, két változást tartalmaz. Egyik, hogy a külföldi részvételű gazdasági társaságok számára biztosított adókedvezményre hivatkozás kikerül a törvényből, mivel az utoljára a 2003. évi adóból vehető igénybe. Ezen kívül a fejlesztési adókedvezmény az eddigi 100 százalék helyett a fizetendő adó 80 százalékáig vehető igénybe a törvény szerint, amelyet az adózók számára ellensúlyoz az igénybe vétel időtartamának 5 évről 10 évre növelése.

Az 52. §-hoz

A törvény - tartalmi változás nélkül - az eddig hivatkozással említett adózókat a szervezeti formájuk nevesítésével mentesíti az adóelőleg fizetés, az adóelőleg várható adóra történő „feltöltése” alól.

Az 53. §-hoz

A törvény szerint a szokásos piaci ár nyilvántartásáról szóló pénzügyminiszteri rendelet hatálya - megfelelő felkészülési időt biztosítva - 2005-től kiterjed a rendelet hatályba lépését megelőzően kötött, hatályos szerződésekre is, amelyek alapján jelenleg akkor sem keletkezik nyilvántartási kötelezettség, ha a felek a szerződést módosítják.

Az 54. §-hoz

A törvény a társasági adóból csatlakozástól érvényesíthető beruházási adókedvezményre vonatkozóan a Magyar Köztársaság 2003. évi költségvetéséről szóló törvényben a meghozott előírásokat (konverzió) új rendelkezésként módosítja. A változtatást elsősorban az indokolja, hogy a Csatlakozási Okmány végleges szövege néhány ponton eltérő megfogalmazást tartalmaz a csatlakozási tárgyalások befejezésekor ismertekhez képest, illetve megjelenik a módosításban az Európai Bizottságnak az az igénye, hogy bizonyos részletszabályok a törvényben jelenjenek meg, továbbá, hogy az alkalmazott meghatározások összhangban legyenek a megfelelő közösségi szabályokkal. E szempontoknak megfelelően a törvény a következőkről rendelkezik.

A törvény határozza meg, hogy a konverziónál az 1997-2005. évi beruházások, immateriális javak és ebben az időszakban elszámolt kutatás és kísérleti fejlesztés, képzés, valamint pénzügyi lízingnek nem minősülő lízingdíj címen felmerült költség vehető figyelembe kiinduló adatként, amelynek meghatározott mértékkel számított összege érvényesíthető - szerzett jog alapján - beruházási adókedvezményként. Új, az adózók számára kedvező rendelkezés, hogy a kiindulásként számításba vehető adatokba, közhasznú infrastrukturális beruházás címen, az önkormányzatnak ilyen célra átadott pénzeszköz is beszámítható, illetve, hogy a bejelentett adatok nem évente, hanem a konverzió időszakának egészét nézve jelentenek korlátot a számításnál.

A törvény rendelkezik arról is, hogy a számításnál a kiindulásként figyelembe vehető értéket csökkenteni kell azon immateriális javak, tárgyi eszközök és beruházás értékével, amelyet az adózó az üzembe helyezést, a nyilvántartásba vételt követő öt éven belül (ha az eszköz elméleti hasznos élettartama az adózó által történő üzembe helyezést követően öt évnél rövidebb, akkor az elméleti hasznos élettartamon belül) értékesít, illetve amelyet a fejlesztési adókedvezmény alapjaként vesz figyelembe.

A korábbi rendelkezéstől eltérően - a Csatlakozási Okmányban foglaltaknak megfelelően - tartalmazza a törvény, hogy a kiindulásként figyelembe vett összeget csökkenti a szinten tartást szolgáló beruházás értéke, (amely a termeléshez, szolgáltatáshoz korábban üzembe helyezett, nyilvántartásba vett eszközt pótolja). A szinten tartás figyelembe vétele tekintetében a törvény választási lehetőséget ad az adózóknak. Választható az ilyen céllal ténylegesen eszközölt immateriális javak, tárgyi eszközök, beruházás értéke, vagy a kiindulásként figyelembe vett összes eszközérték 20 százaléka. Az utóbbi választása esetén az adózónak, ha új telephelyen első ízben valósít meg beruházást, a beruházás megkezdése adóévében és az azt követő három adóévben az e telephelyen megvalósított beruházáshoz, használatba vett immateriális dologhoz kapcsolódóan nem kell a 20 százalékos csökkentéssel számolnia.

A törvény új rendelkezése szerint egyes, gyors technológiaváltással érintett ágazatba sorolt adózók az eszközérték évenkénti növekményének (a csökkenést is figyelembe véve) összegét tekinthetik a konverzió számítás alapjának, figyelmen kívül hagyva az öt éven belüli értékesítésre és a szinten tartásra előírtakat.

A törvény szerint 75 és 50 százalék intenzitás helyett 30 és 20 százalék intenzitással annak az adózónak kell számolnia, amelynek az adókedvezmény igénybevétele első évében (ez alatt a Tao. 21. §-a szerinti adókedvezmény igénybevételének első évét kell érteni) árbevételének több mint 50 százaléka egy, az Európai Bizottság állami támogatással kapcsolatos közleménye szerinti tevékenységből keletkezett. A törvényben szereplő közlemény - néhány kivétellel - a gépjármű és motorgyártást, illetve e tevékenységhez beszállítóként kapcsolódók tevékenységére vonatkozóan tartalmaz előírást.

Végül a törvény a korábbi előírásokat két, a konverziót nem alkalmazókat érintő szabállyal egészíti ki. Az egyik előírás azokat érinti, akiknek nem kell alkalmazni a konverziót, mert az adókedvezmény igénybe vétele nem érinti az Európai Unió más tagállamai és Magyarország közötti kereskedelmet. A kiegészítő előírás szerint e kérdésben az Európai Bizottság foglal állást az adózónak a Pénzügyminisztériumhoz benyújtott kérelme alapján. A másik rendelkezés azokat érinti, akik saját döntés alapján maradnak kívül a konverzión. A kiegészítő előírás szerint ezeknek az adózóknak azzal kell számolni, hogy a beruházási adókedvezmény 21. § szerinti igénybevétele új támogatásnak minősül, s így annak az állami támogatásra vonatkozó szabályokkal való összhangját az Európai Bizottság a Csatlakozási Okmányban foglalt eljárás keretében vizsgálhatja. Vizsgálat esetén arra lehet számítani, hogy az adókedvezményt tiltott támogatásnak minősíti a Bizottság.

Az 55. §-hoz

A törvény átmeneti rendelkezéseket fogalmaz meg, a következők szerint.

A törvény 2004-ben határozza meg a társasági adóról szóló 1991. évi LXXXVI. törvény alapján az 1996. december 31-éig felvett beruházási hitel alapján még igénybe vehető, adókedvezmény igénybevételének utolsó évét.

Az elhatárolt veszteségre vonatkozó új, korlátlan idejű elhatárolást lehetővé tevő előírásokhoz kapcsolódva a törvény rögzíti, hogy a korábban keletkezett veszteségekre a keletkezésekor érvényes feltételek vonatkoznak.

A törvény lehetőséget biztosít azoknak az adózóknak, amelyek a Tao. 21. § (7), (10)-(11) bekezdése, a 29. § (5) bekezdés d) pontja vagy az 1999. évi CXXV. törvény 93. §-a szerinti adókedvezményre jogosító beruházást kezdtek meg, hogy a 2002. december 31-ig a Pénzügyminisztériumnak bejelentett adatokat 2004. január 31-ig módosítsák. A bejelentett adatok módosításának feltételeit - az eredeti bejelentéshez hasonlóan - pénzügyminiszteri rendelet fogja szabályozni. A módosítást a beruházási adókedvezmény csatlakozástól történő igénybevételére vonatkozó előírások változása indokolja.

A törvény meghatározott biztosítási díjra, a kisvállalkozások adóalap-kedvezményére, valamint a kis- és középvállalkozások adókedvezményére vonatkozó átmeneti szabályokat fogalmaz meg.

A törvény szerint a külföldi szervezetnek, illetve a kifizetőnek a 2003. december 31-éig esedékes, de csak ezt követően kifizetett - a 2003. évi szabályok szerint adóköteles - jövedelem után az adót a 2003. évi előírások szerint kell megállapítani, bevallani, megfizetni.

Az 56. §-hoz

A törvény felhatalmazza a pénzügyminisztert, hogy a beruházási adókedvezmény csatlakozástól történő igénybe vételéhez kapcsolódóan, a módosult konverziós szabályokhoz igazodva, a korábban bejelentett adatokat kiegészítő, módosító adatbejelentés tartalmát rendeletben határozza meg.

Az 57. §-hoz

A törvény nevesíti az irányelvek között a tagállamok kapcsolt vállalkozásai közötti kamat, jogdíj fizetések adóztatásának egységes rendszeréről szóló irányelvet.

Az 58. §-hoz

A törvény az értékcsökkenési leírás szabályait tartalmazó, valamint a költségek és ráfordítások elszámolhatóságának egyes szabályairól szóló mellékletek módosításáról rendelkezik.

Az 59. §-hoz

Az osztalékadózásra vonatkozó rendelkezéseknek az Európai Unióhoz történő csatlakozás miatt szükséges módosítását 2002-ben fogadta el az Országgyűlés azzal, hogy azok az Európai Unióhoz történő csatlakozástól lépnek hatályba. A törvény pontosítja, hogy az osztalék forrásadóztatása alóli mentesítés feltételeként előírt legalább két éves és legalább 25 százalékos részesedés időtartamába a csatlakozás előtti időszak is beszámít. Ezen túl - az Európai Bíróság e tárgyban hozott döntését figyelembe véve - az osztalék forrásadóztatása alóli mentesítés feltételeként a részesedés birtoklására az irányelvben előírt legalább két éves időtartamot nem követeli meg a kifizetéskor. E változáshoz kapcsolódva a törvény előírja, hogy két évnél rövidebb idő esetén az adó levonása alól kifizetéskor kezességvállalás mellett mentesülhet a jövedelmet szerző. (A kezességvállalás érvényességéhez adóhatósági jóváhagyás szükséges az adózás rendjéről szóló törvény értelmében.) Az adónak a jövedelem kifizetésekor történő levonása, és utóbb a részesedés két éves birtoklására vonatkozó feltétel teljesülése esetén - az általános szabályok szerint - lehetőség van visszatérítési igény előterjesztésére az adóhatóságnál.

III. Fejezet

Az egyszerűsített vállalkozói adóról szóló 2002. évi XLIII. törvény módosítása

Általános indokolás

Az egyszerűsített vállalkozói adóról szóló törvény alapvetően a további egyszerűsítés és az első év gyakorlata alapján felmerült értelmezési problémák kiküszöbölése érdekében módosul. Az EU-csatlakozással hatályba lép az általános forgalmi adóról szóló új törvény, és ez - valamint néhány más módosuló jogszabály - szintén szükségessé teszi a törvény rendelkezésének módosítását. A bevételi értékhatár emelése több vállalkozásnak teszi lehetővé az egyszerűsített adózási mód alkalmazását, míg a bejelentési szabályok változása tovább könnyít az adózók adminisztrációs terhein.

Részletes indokolás

A 60. §-hoz

Az eva választásával kapcsolatosan egyértelművé válik, hogy akkor sem választható az új adónem, ha a jogi személyben, a jogi személyiség nélküli gazdasági társaságban több új tag szerez összesen 50 százalékot meghaladó szavazati jogot biztosító részesedést. Az ehhez kapcsolódó átmeneti rendelkezés szerint a módosult szabály nem érinti a 2003. évre már bejelentkezett jogi személyeket és jogi személyiség nélküli gazdasági társaságokat, azaz a 2004. évre vonatkozóan nem kell vizsgálniuk, hogy az adóévet megelőző naptári évben és az azt megelőző adóévben megfeleltek-e a 2004. évtől hatályos új szabályoknak.

A törvény szerint bővül az evát választhatók köre azáltal, hogy a választásra vonatkozó bevételi határ 15 millió forintról 25 millió forintra emelkedik.

A törvény rendezi, hogy előtársaságként történő működés esetében akkor is választható az eva, ha az adózó előtársaságként folytatott tevékenységét - a következő évre történő áthúzódás miatt - nem fejezi be az adóalanyiság adóévét megelőző második adóévben, azaz a tevékenységét az adózóévet megelőző második adóévben kezdte meg, de azt az adóévet megelőző naptári évben fejezte be. Ebben az esetben a teljes előtársasági működés éves szintre átszámított adóévére vonatkozóan kell vizsgálni a bevételi értékhatárt.

Az evát választók körét bővítheti az az új rendelkezés, amely szerint a továbbiakban nem lesz kizáró feltétel az, ha a jogi személy, a jogi személyiség nélküli gazdasági társaság az adóévben szövetkezeti hitelintézet által kibocsátott részjeggyel rendelkezik. Szintén az evaalanyok körét bővítheti, hogy 2004-től olyan adózók is választhatják az egyszerűsített adózási módot, amelyek (akik) a Pénzügyi Szervezetek Állami Felügyelete vagy a Szerencsejáték Felügyelet engedélyéhez (illetve e szervekhez való bejelentéshez) kötött tevékenységet végeznek.

A közösségen belülről történő beszerzésekre vonatkozó különleges áfaszabályok figyelembevétele miatt már 2004. január 1-jétől nem lehet evaalany az a személy, amely (aki) az adózás rendjéről szóló törvényben előírt közösségi adószámmal rendelkezik, vagy egyébként törvény írja elő számára kötelezően a közösségi adószám használatát.

A törvény szintén választási feltételként nevesíti, hogy az evaalany köteles belföldi pénzforgalmi bankszámlával rendelkezni (az adófizetési kötelezettség teljesítését a hatályos törvény is belföldi pénzforgalmi bankszámlához köti).

A 61. §-hoz

A bejelentési szabályok változásával összhangban módosulnak az evaalanyiság megszűnésére vonatkozó szabályok. A törvény alapján lehetővé válik, hogy az evaalany elhunyt egyéni vállalkozó özvegye kevésbé szigorú feltételekkel választhassa/folytathassa az egyszerűsített adózást.

Ha az evaalany olyan tevékenységet kíván végezni, amelyhez a törvény által előírt közösségi adószám-használata szükséges, megszűnik az adózó evaalanyisága, azzal a nappal, amely a kötelező adószám-megállapítás napját megelőzné.

A 62-64. §-hoz

A törvény a bevétel fogalmának egyértelműsítése érdekében részletesebb szabályt tartalmaz a bevételi nyilvántartást vezető adóalanyokra vonatkozóan. A törvény szerint visszaszolgáltatási kötelezettség mellett átvett vagyoni érték (pl. a kapott hitel, kölcsön, tagi vagyoni hozzájárulás), valamint a korábban ideiglenesen átadott vagyoni érték a visszaszolgáltatásakor (például a nyújtott kölcsön, hitel visszafizetett összege) nem számít bevételnek. (E módosítás a kihirdetés napján lép hatályba, de már 2003. január 1-jétől alkalmazható.) Új szabály rendezi, hogy kereskedelmi utalvány esetében mi számít bevételnek.

A 65. §-hoz

A törvény szerint a bejelentés szabályai jelentősen egyszerűsödnek azáltal, hogy az eva alá már bejelentkezett adóalanynak nem kell minden év december 20-áig újra nyilatkozatot tennie az eva választásáról. Az evaalanynak csak akkor kell nyilatkoznia, ha ki akar kerülni a törvény hatálya alól, vagy nem felel meg a törvényben meghatározott választási feltételek valamelyikének.

A 66. §-hoz

A törvény konkrét időpontban határozza meg a számvitelről szóló törvény hatálya alá tartozó adóalany esetében az adóbevallás benyújtásának határidejét (május 31., illetve az adóalanyiság év közbeni megszűnése esetén a megszűnést követő 150. nap).

A törvény tartalmazza, hogy az egyes negyedévekre megállapított adóelőleget az éves adóbevallás alkalmával be kell vallani.

Pontosításra kerül a becslés szabályának alkalmazása abban az esetben, ha az adózó evaalanyisága mulasztási bírság kiszabása miatt szűnik meg. A módosítás egyértelműen rögzíti, hogy ebben az esetben az állami adóhatóság az adóév első napjától a mulasztási bírságot megállapító határozat jogerőre emelkedésének napjáig terjedő időszakra vonatkozóan végzi el a becslést, valamint a szabály kiegészül a becslésre irányuló eljárás megindításának határidejével.

A 67. §-hoz

A törvény pontosítja, hogy az adózó milyen határidővel jogosult visszaigényelni az evát, ha több adóelőleget fizetett, mint amennyi az adóévre megállapított adó összege volt.

A 68-70. §-hoz

Az EU-csatlakozástól kezdődően a számlát helyettesítő okmányra vonatkozóan az általános forgalmi adóról szóló törvény nem tartalmaz rendelkezést, ezért a csatlakozás időpontjától ennek megfelelően módosul az evaalanyokra irányadó szabályozás is.

A 71. §-hoz

A jövőben egyértelművé válik, hogy a korábban az általános forgalmi adó alanyának minősülő evaalany köteles az áfaalanyisága időszakában történt beszerzései után (a jogutódlás mellett megszerzett vagyonra vonatkozó rendelkezések szerint) az általános forgalmi adót megfizetni. A módosítás rendelkezik arról is, hogy ugyancsak áfa-fizetési kötelezettség keletkezik az eva-bejelentés évében a beszerzett tárgyi eszközre fizetett előlegre tekintettel is.

A 72. §-hoz

A törvény rendelkezést tartalmaz az evaalanyok szakképzési hozzájárulással összefüggő fizetési kötelezettségére. Az evaalanyiságot választó adózó az általa munkaviszony keretében foglalkoztatott magánszemélyek után szakképzési hozzájárulás fizetésére köteles, melynek havi összege a tárgyhó első napján érvényes minimálbér kétszeresének 1,5 százaléka foglalkoztatottanként. Ha az evaalany szakképző iskolai tanuló gyakorlati képzésében közreműködik, e fizetési kötelezettségét csökkentheti havonta a hónap első napján érvényes minimálbér kétszeresének 1,5 százalékával. Az evaalany a szakképzési hozzájárulást negyedévente - a csökkentést is figyelembe véve - megállapítja és megfizeti, valamint a megállapított adóelőleget az adóévre vonatkozó bevallásában bevallja.

A 73-74. §-hoz

A személyi jövedelemadóról szóló törvény változásával összhangban az egyéni vállalkozónak az eva hatálya alá történő bejelentkezésekor 2004-től már nem kell nyilvántartásba vennie és adóévenként feltüntetnie fennálló pénztartalékát. A törvény szabályozza, hogy az egyéni vállalkozó által igénybe vett kisvállalkozások adókedvezményének szankciója az evás időszak alatt is fennáll. A módosítás egyértelművé teszi, hogy az evaalanyiságot megelőző időszakból fennmaradt veszteségből az adóalanyiság minden adóévében 20-20 százalékot kell évente elszámoltnak tekinteni.

A személyi jövedelemadóról szóló törvény hatálya alá történő visszalépéssel összefüggésben pontosabbá válik, hogy mit kell költségként elszámoltnak tekinteni a tárgyi eszközök és a nem anyagi javak értékcsökkenési leírása tekintetében.

A törvény szerint a magánszemély adózott vagyonából vállalkozásba befektetett összegnek tekinthető az osztalék utáni adót kiváltó adó alapját csökkentő tételként elszámolt értéknek az a része, amelyet természetbeni juttatásként ingyenesen vagy kedvezményesen a magánszemély részére átadtak.

A 75. §-hoz

A társasági adóval kapcsolatos rendelkezések változása - a személyi jövedelemadóval összhangban - az elhatárolt veszteség elszámolásának szabályait pontosítja. A törvény szintén rendezi a kis- és középvállalkozások adókedvezményének szankciós szabályait.

A 76. §-hoz

A számviteli kötelezettségeket érintő szabályok javasolt módosításával egyértelművé válik, hogy a beszámoló letétbehelyezésére vonatkozó kötelezettség csak azon (volt) evaalanyokra vonatkozik, amelyek a számvitelről szóló törvény szerint erre kötelezettek.

A 77-80. §-hoz

A törvény az értelmezési viták elkerülése érdekében leszögezi azt, hogy ahol a törvény valamely tevékenység folytatásáról rendelkezik, az állami adóhatóságnál bejelentett tevékenységet is érteni kell. A törvény szintén pontosan meghatározza az evaalanyok számára kiállított jövedelemigazolás tartalmát, valamint egyértelművé teszi a becslés szabályait abban az esetben is, ha az adózó jogosulatlanul választotta az evát (ebben az esetben a becslés eltérő módszerrel történik attól függően, hogy teljes vagy nem teljes adómegállapítási időszakra vonatkozik).

A törvény tartalmazza az új bejelentési szabályokhoz kapcsolódó átmeneti rendelkezéseket, azok alkalmazásának időpontját, valamint rendelkezik a Melléklet módosításáról.

Második rész

Az általános forgalmi adót érintő módosítások

IV. Fejezet

Az általános forgalmi adóról szóló 1992. évi LXXIV. törvény módosítása

Általános indokolás

Az általános forgalmi adóról szóló törvény módosítására irányuló törvény alapvetően a 2004. évi költségvetés megalapozásához szükséges módosításokat foglalja össze. Ezért tartalmazza a költségvetési bevételek számításánál már figyelembe vett adómérték-változást (a 12%-os kulcs 3 százalékpontos emelését), egyes termékek, illetve szolgáltatások átsorolását más adómérték alá (a villamosenergia és a szilárd tüzelőanyag kedvezményesből normál kulcsba kerül), valamint a költségvetési támogatások bruttó módon történő kezelését (arányosítás révén az erre jutó áfa levonásának megakadályozásával).

Az Európai Unióhoz történő csatlakozásra való felkészülés érdekében a törvény a csatlakozás miatt megszűnő vámszabadterületi társaságoknak a feldolgozási vagy raktározási célból beszerzett termékek vonatkozásában áfa-mentes belföldiesítést biztosít a jövő év elejétől 2004. május 1-jéig. Ezzel egyidejűleg változik a termékexport fogalma is, annak érdekében, hogy csökkenthetők legyenek a csatlakozás körüli áruszállításokkal kapcsolatos visszaélések. Ugyancsak EU-harmonizációs kötelezettség a közigazgatási, illetve közhatalmat gyakorló szervek adóalanyiságának megszűnése közhatalmi tevékenységük vonatkozásában, és egyes termékek, szolgáltatások átsorolása az Unió által előírt mértéke alá.

Általános jelleggel csökken az adminisztráció annak révén, hogy az alanyi adómentesség fő szabály szerinti értékhatára 2 millió forintról 4 millió Ft-ra emelkedik.

Részletes indokolás

A 81. §-hoz

A 77/388/EGK irányelv értelmében a közigazgatási szervek, illetve közhatalmat gyakorló szervek közhatalmi tevékenységük tekintetében nem minősülnek az áfa alanyának, és nincs adóalanyiságuk akkor sem, ha az adóalanyiság hiánya a versenyt nem torzítja. A törvény ezért az államháztartási szerveket, illetve azokat a szervezeteket, személyeket (pl. önálló bírósági végrehajtó, közjegyzők), melyek közhatalmi, jogszolgáltató hatósági tevékenységet folytatnak - e tevékenységük tekintetében - nem minősíti adóalanynak. Közhatalmi tevékenységnek minősül a jogszabályi felhatalmazás alapján végzett jogalkotási, végrehajtási és igazságszolgáltatási tevékenység. A közhatalmi tevékenységen túl önmagában az a bevétel sem keletkeztet adóalanyiságot, mely olyan vagyon, vagyoni értékű jog, vagy tevékenység gyakorlásának átengedéséből származik, melyet a koncesszióról szóló 1991. évi XVI. törvény felsorol.

Amennyiben a fentiekben meghatározott szervek közhatalmi, illetve állami/önkormányzati feladataik mellett gazdasági tevékenységet is végeznek, és ezen tevékenységükből származó bevétel eléri a 4 millió forintot, a törvény szerint adóalannyá válnak. A 4 millió forintos értékhatár számításánál figyelmen kívül kell hagyni a tárgyi adómentes tevékenységből származó bevételt, kivéve a lakóingatlannak nem minősülő ingatlan bérbeadásából származó bevételt, amennyiben erre a szerv adókötelezettséget választott. Ha a tárgyévet megelőző évben és a tárgyévben az adott szerv gazdasági tevékenységéből származó bevétele egyaránt nem éri el a 4 millió forintot, úgy áfa alanyisága megszűnik. Ezt az adóhatóságnál be kell jelenteni, és a megszűnéshez kapcsolódó bevallást kell benyújtani. A jogutód nélküli megszűnésre előírt rendelkezésektől eltérően azonban ezek az adóalanyok mentesülnek a tárgyi eszköz beszerzése után levont adó időarányos megfizetési kötelezettsége alól, továbbá jogosultak a pozitív elszámolandó adójuk megfizetését a bevallás benyújtására előírt határidőt követő hónap végéig halasztani.

Az adóalanyiságukat megőrző és a nem adóalany közhatalmi tevékenységet gyakorló szervezetek/személyek versenysemlegességének biztosítása érdekében, az adóalany közhatalmi tevékenységet ellátó szervezetek/személyek az adóalanyiságukat eredményező gazdasági tevékenységükhöz és az adóalanyiságukon kívüli tevékenységükhöz egyaránt használt/igénybevett beszerzéseiket terhelő áfát jogosultak arányosítani. Az arányosítás során a közhatalmi, valamint a koncesszióról szóló 1991. évi XVI. törvényben felsorolt vagyon, vagyoni értékű jog, vagy tevékenység gyakorlásának átengedéséből származó bevételt mint adólevonásra nem jogosító részt jogosultak figyelembe venni.

Különös rendelkezések vonatkoznak azokra az adólevonási joggal rendelkező önkormányzatokra, melyek támogatásáról 2003. december 31-ét megelőzően adólevonási joguk figyelembevételével született döntés, illetve azokra, melyek beruházási koncepciója alapján az Országgyűlés 2004-ben dönt az új címzett támogatásokról. Annak érdekében, hogy ezeket az önkormányzatokat ne érje hátrány a nettó módon jóváhagyott támogatás miatt, illetve, hogy folytathassák a már megkezdett, illetve betervezett beruházásaikat, ezen beruházásaik tekintetében továbbra is gyakorolhatják levonási jogukat, de adófizetési kötelezettség is terheli őket a beruházás aktiválásának évétől számított 10 évig. Ezen önkormányzatok sem minősülnek azonban adóalanynak közhatalmi tevékenységük tekintetében.

A 82. §-hoz

Az egyértelműség érdekében a gazdasági tevékenység fogalma nem tartalmazza azokat a tevékenységeket (közhatalom gyakorlása, koncessziós körbe tartozó vagyon, vagyoni értékű jog, tevékenység gyakorlásának átengedése), melyek nem keletkeztetnek adóalanyiságot az ezeket végző szervek esetében.

A 83. §-hoz

A törvény termékexport esetén az értékesítés és a kiléptetés közötti időszakot a jelenlegi hat hónapról három hónapra csökkenti le. Ennek oka, hogy Magyarországnak az Európai Unióhoz történő csatlakozásától kezdve a tagállamok közötti kereskedelemre nem a termékexport szabályai fognak vonatkozni, a kibővített Európai Unió részét nem képező államokkal folytatott kereskedelemben pedig a hat hónapos határidő további fenntartása sem kereskedelmi, sem ellenőrzési szempontból nem indokolt. A törvény ugyanakkor egyértelműsíti is a szabályozást annyiban, hogy a kipróbálás és a próbagyártás nem minősül használatnak, hasznosításnak, így ilyen esetben a 0%-os kulccsal történő értékesítés joga is fennmarad.

A 84. §-hoz

A törvény az új adókulcs-struktúrát tartalmazza. A normál adómérték változatlanul 25%, míg a kedvezményes kulcsok 5% és 15%. Jogharmonizációs célú módosítás a 0%-os kulcs megszüntetése, és a 77/388/EGK tanácsi irányelv értelmében a kedvezményes kulcsra minimálisan előírt 5%-ban történő megállapítása.

A 85. §-hoz

A törvény a forgalmi adózásra vonatkozó 77/388/EGK tanácsi irányelvben lefektetett rendelkezést veszi át, mely értelmében az adóalany a tárgyi adómentesség helyett választhatja az adófizetési kötelezettséget a lakóingatlannak nem minősülő ingatlan bérbe-, haszonbérbe adása tekintetében.

A 86. §-hoz

A törvény értelmében amennyiben az adóalany adóalapot nem képező államháztartási támogatásban részesül, ezen támogatásból - kivéve a költségvetési törvényben e szabály alól kivételként meghatározott támogatásokat - finanszírozott beszerzéseket terhelő áfát csak részben helyezheti levonásba. Az adóalany adólevonásra jogosító tevékenységéhez közvetlenül kapcsolódó beszerzéseinél is a levonható hányadot az arányosítás szabályai szerint kell meghatározni. Az arányosítás során a nevezett támogatásokat adólevonásra nem jogosító tevékenység ellenértékeként kell figyelembe venni. Annak érdekében, hogy ez ne érintse a már folyamatban lévő beruházásokat, ezt a rendelkezést a törvény értelmében először a 2003. december 31-ét követően indult beruházások, beszerzések esetében kell alkalmazni.

A 87. §-hoz

A törvény azon, a megváltozott adómértékekhez tartozó százalékértékeket tartalmazza, melyek szükségesek a bruttó összeg adótartalmának kiszámításához.

A 88. §-hoz

A törvény az alanyi adómentesség alsó határát 2 millió forintról 4 millió forintra emeli meg, emellett a családi gazdálkodók és a mezőgazdasági kistermelők esetében változatlan marad a 6 millió forintos értékhatár.

A 89. §-hoz

Lásd a törvény 14. számú mellékletének indokolását.

A 90. §-hoz

Lásd a törvény 11. és 12. számú mellékletének indokolását.

A 91. §-hoz

Lásd a törvény 13. számú mellékletének indokolását.

Harmadik rész

A jövedéki adót érintő módosítások

V. Fejezet

A jövedéki adóról és a jövedéki termékek forgalmazásának különös szabályairól szóló 1997. évi CIII. törvény módosítása

Általános indokolás

A jövedéki szabályozás módosítása elsősorban az adómértékek 2004. január 1-jei változtatását tartalmazza, figyelembe véve a jogharmonizációs kötelezettségek mellett a költségvetés bevételi igényét is. Ennek alapján a cigaretta adóján kívül változik az összes jövedéki ital adómértéke. A finomra vágott fogyasztási dohány adójának jelentős emelésére a cigaretta és a finomra vágott fogyasztási dohány közötti aránytalanság korrigálása, a dohánygyártmányok fogyasztási szerkezetében beindult kedvezőtlen folyamat megállítása céljából kerül sor.

Az adómértékek változtatásán kívül a jövedéki adótörvényben az egyéb módosítások elsődlegesen a jogalkalmazás során felszínre került problémák kezelését, a jogbiztonságot, illetve az egyértelmű jogalkalmazást szolgálják. A teljesen denaturált alkohol kiszerelése esetében továbbá bevezetésre kerül a felhasználói engedély, a 2 liter vagy annál nagyobb kiszerelésben való beszerzéshez pedig a vámhatósági nyilvántartásba vétel.

Részletes indokolás

A 92. §-hoz

A törvény 8. §-a szerint bevezetésre került a kötelező érvényű vámtarifabesorolás, amelyhez szükséges az e feladatok ellátását végző szervezeti egység kijelölése. A törvény szerint elsőfokon a VPOP Vegyvizsgáló Intézete, másodfokon a VPOP Országos Parancsnoksága jár el.

A 93. §-hoz

A törvény a jövedéki adózásban használt fogalmakat egészíti ki a teljesen denaturált alkohol kiszerelésére jogosult ún. felhasználói engedélyes fogalmával.

A 94. §-hoz

A törvény egyértelművé teszi, hogy az adóraktárban végzett termékelőállítás esetén az adóraktár engedélyes az adóalany, vagyis abban az esetben is, ha a termék előállítást nem ő végzi.

A 95-96. §-hoz

A törvény a felhasználói engedélyes adófizetési kötelezettségét állapítja meg arra az esetre, ha a beszerzett teljesen denaturált alkohollal nem tud elszámolni (nem engedélyezett célra használja fel).

A 97. §-hoz

A módosítás jogbizonytalanságot szüntet meg az adóraktárakban folytatható tevékenységekkel kapcsolatban. Egyértelművé teszi, hogy az adóraktár engedélyes adóalanyisága és felelőssége mellett az adóraktárba más személy terméke is betárolható, továbbá más személy is előállíthat az adóraktárban jövedéki terméket és az adóraktár engedélyes is végezhet más személy részére termékelőállítást.

A 98. §-hoz

A módosítás a gyakorlathoz történő igazodást céloz, amikor lehetővé teszi, hogy a vegyiparban, gyógyszeriparban szennyezetté vált alkohol- és ásványolaj termékek tisztítása, regenerálása egy adóraktáron belül is végezhető legyen, tekintve, hogy mindkét termék tisztítása, regenerálása azonos technológiával történik.

A 99. §-hoz

A törvény bevezeti a vámtarifaszám kötelező érvényű besorolásának lehetőségét. Az adóalanyok kérhetik vagy a vámhatóság kezdeményezheti a jövedéki termék vagy az abból előállított termék vámtarifaszámának hatóság által történő megállapítását, amely az adófizetési kötelezettség meghatározásánál, illetve az adómértékek alkalmazásánál a megállapítást követően válik kötelezően alkalmazandóvá, visszamenőlegesen adókötelezettség vagy jogkövetkezmény nem érvényesíthető. A törvény 15 napot hagy az érintettek számára annak eldöntéséhez, hogy a vámtarifaszám megállapítását követően folytatják-e tevékenységüket, és ahhoz - ha szükséges - kérik-e az addigi engedélyük módosítását, vagy pedig beszüntetik tevékenységüket.

A 100. §-hoz

A törvény új adóraktár típusként létrehozza az ásványolaj regeneráló üzemet, amelyben a vegyipari, gyógyszeripari felhasználás során szennyezetté vált ásványolaj tisztítása, továbbá a hígítóként, oldószerként értékesített ásványolajtermék előállítása is végezhető adóraktári engedély birtokában külön engedély nélkül.

A 101. §-hoz

Az alkoholtermékek jövedéki adójának emelésére a jövő évi költségvetés bevételi előirányzatainak megalapozása érdekében kerül sor.

A 102. §-hoz

A törvény kiegészíti az alkohol teljes denaturálását szabályozó rendelkezéseket. A törvény szerint a szeszüzem mellett egy új adóraktár típus, az alkohol regeneráló és denaturáló üzem is [lásd a törvény 106. § (1) bekezdése] végezhet teljes denaturálást.

A törvény továbbá a teljesen denaturált alkohollal kapcsolatban az utóbbi időben tapasztalt visszaélések miatt az adóraktáron kívüli kiszerelésre külön szabályozást vezet be, amelyet csak a vámhatóság külön engedélyével, az ún. felhasználói engedéllyel és 1 MFt jövedéki biztosíték nyújtása mellett lehet végezni.

A 103. §-hoz

A törvény a teljesen denaturált alkohol kiszerelését végző felhasználói engedélyes felé folyamatos nyilvántartás-vezetési és elszámolási kötelezettséget ír elő. Havonta kell elszámolást benyújtania a vámhatósághoz és évenként készletfelvétellel elszámolást teljesítenie.

A törvény szerint a teljesen denaturált alkoholtermék 2 liter vagy annál nagyobb kiszerelésben történő értékesítése - a felhasználói engedélyesen kívül - kizárólag olyan, nem kereskedelmi tevékenységet végző személy részére lehetséges 2004. január 1-jétől, akit a vámhatóság nyilvántartásba vett felhasználóként regisztrált. A teljesen denaturált alkoholt felhasználó nyilvántartásba vett személynek a beszerzésről és a felhasználásról külön nyilvántartást kell vezetnie.

A 104. §-hoz

A törvény a gyakorlati élethez igazított szabályozást tartalmaz, mely szerint a vegyipari, gyógyszeripari felhasználás során szennyezetté vált alkoholtermék tisztítását, regenerálását, az alkoholtermék teljes denaturálását, kiszerelését egy új adóraktártípus, az alkohol regeneráló és denaturáló üzem végezheti, ahol hígítóként, oldószerként értékesített alkoholtermék is előállítható adóraktári engedéllyel. Az alkoholnak minősülő, nyomdaipari felhasználást szolgáló hígító, oldószer előállítását az egyéb alkoholtermék adóraktárban (is) lehet végezni.

A 105. §-hoz

A törvény egyértelművé teszi, hogy nem kell a teljesen denaturált alkoholra, továbbá a nyomdaipari felhasználást szolgáló, alkoholnak minősülő hígítóra, oldószerre zárjegyet alkalmazni. A 2 liter vagy annál nagyobb göngyölegben való, külön engedélyhez kötött forgalmazás esetén pedig a módosított szabályozás szerint nem kell külön sorszámozni a palackokat, ehelyett az új követelmény az, hogy a palackok egyedileg beazonosíthatók legyenek.

A 106. §-hoz

A sör jövedéki adójának emelésére a jövő évi költségvetés bevételi előirányzatainak megalapozása érdekében kerül sor.

A 107. §-hoz

A bor jövedéki adójának emelésére a jövő évi költségvetés bevételi előirányzatainak megalapozása érdekében kerül sor. A másik változás, a szőlőbor és az egyéb bor adójának egységesítése jogharmonizációs indíttatású. Az uniós irányelv szerint nem lehet különbséget tenni a bor adóztatásában. Az egységesítés az alacsonyabb adójú szőlőbor adójához igazítva történik.

A 108. §-hoz

A pezsgő jövedéki adójának emelésére a jövő évi költségvetés bevételi előirányzatainak megalapozása érdekében kerül sor.

A 109. §-hoz

A köztes alkoholtermék jövedéki adójának emelésére a jövő évi költségvetés bevételi előirányzatainak megalapozása érdekében kerül sor.

A 110. §-hoz

A cigaretta jövedéki adója a jogharmonizációs kötelezettséget (az Európai Unió által előírt minimum adószinthez történő közelítés) és a jövő évi költségvetés bevételi szempontjait egyaránt figyelembe véve emelkedik. A finomra vágott fogyasztási dohány adómértékének emelését a cigaretta és a finomra vágott fogyasztási dohány adóztatásának arányaiban a cigarettáknál az elmúlt években végrehajtott nagyobb mértékű adóemelések miatt bekövetkezett eltolódás, a két termékkör adóztatásában a kívánatosnál nagyobb aránytalanság korrigálása teszi szükségessé.

A törvény szerint továbbá mind a cigaretta, mind a finomra vágott fogyasztási dohány esetében bevezetésre kerül egy mennyiségre meghatározott minimum adó, amely az Unión belül több tagállamban alkalmazott gyakorlat. A minimum adó az olcsó árszegmensekben induló árversennyel szemben védi a költségvetési bevételek elinflálódását. A javasolt minimum adó a legnépszerűbb cigaretta, illetve finomra vágott fogyasztási dohány előző évi árának új adómértékekkel számolt jövedéki adótartalma alapján került meghatározásra. Mind a cigaretta mind a finomra vágott fogyasztási dohány esetében az így számolt jövedéki adótartalom 97,5%-az adóminimum, melyet a törvény konkrét adómértékként jelenít meg a törvényben.

A 111. §-hoz

A törvény szerint nemcsak a minőségi kifogás vagy lejárt szavatosság miatt, hanem jogszabályi változás (pl. új uniós előírások érvényesítése) miatt forgalomképtelenné váló, a kereskedelemből visszaszállításra kerülő dohánygyártmányok adóját is vissza lehet igényelni, ha a terméket újrafeldolgozzák vagy megsemmisítik.

A 112. §-hoz

A törvény pontosítja az üzemanyagtöltő állomás fogalmát a sűrített gázt és cseppfolyósított gázt forgalmazó kutak esetében.

A 113-114. §-hoz

A törvény a vevők személyes adatainak védelme érdekében csak arra az esetre ír elő számla kibocsátási kötelezettséget, ha azt a vevő kéri.

A 115. §-hoz

A törvény szerint a kereskedelemben végzett jövedéki ellenőrzés során a kereskedő készletéből szakértői vizsgálat céljára a vámhatóság mintát vehet, ellenszolgáltatás nélkül vehet mintát az adózás alól elvont termék felderítése érdekében folytatott ellenőrzés során az üzemanyagként vagy tüzelő-, fűtőanyagként értékesített, használt termékből, továbbá a jármű üzemanyagtartályában lévő hajtóanyagot is ellenőrizheti.

A magánlakás sérthetetlenségéhez fűződő alkotmányos alapjog érvényre jutását szolgálja az a módosítás, mely szerint a jövedéki ellenőrzést lehetőleg nappal, az ellenőrzött személy kíméletével kell végrehajtani.

A törvény szerint a vámhatóság a teljesen denaturált alkohol kiszerelését végző felhasználói engedélyest és a nyilvántartásba vett felhasználót is a jövedéki ellenőrzés keretében vizsgálja. További változás, hogy a jövedéki ellenőrzés nemcsak helyszíni eseti ellenőrzéssel, hanem folyamatos jelenléttel és vizsgálattal is végezhető.

A 116. §-hoz

A törvény az adóraktári engedélyben nem szereplő termék adóraktárban történt előállításához állapít meg szankciót (az adóbírság kétszeresét).

A 117. §-hoz

A törvény részben az eddigi rendelkezések pontosítását szolgálja, másrészt kibővíti az adózás alóli elvonás eseteit a denaturálószernek a teljesen denaturált alkoholból történő kivonásával, és a teljesen denaturált alkoholnak italok előállításához történő felhasználásával.

A törvény az adózás alól elvont termék után fizetendő jövedéki bírság legkisebb összegét - a vámhatóságnak a végrehajtásban nagyobb mozgásteret hagyva - attól függetlenül határozza meg, hogy kereskedelmi mennyiség alatti vagy azt meghaladó mennyiségre követték-e el a jogsértést.

A 118. §-hoz

A gyakorlati jogalkalmazás hozta felszínre a lefoglalás és elkobzás szabályai korrekciójának szükségességét. A módosítás értelmében gépjármű lefoglalását meg kell szüntetni, ha a gépjármű tulajdonosa nem azonos a jövedéki jogsértés elkövetőjével. A törvény rendezi a lefoglalt dolog visszaadásának azt az esetét, ha a jövedéki eljárás mellett büntetőeljárás is indul.

A 119. §-hoz

A törvény szerint a jövedéki adó kivetésétől el lehet tekinteni, ha a lefoglalt jövedéki termék elkobzásra kerül.

A 120. §-hoz

A törvény az új rendelkezések végrehajtásához szükséges részletes szabályok kidolgozására ad felhatalmazást a pénzügyminiszternek.

Negyedik rész

A helyi adókat, az illetékeket és a gépjárműadót érintőmódosítások

VI. fejezet

A helyi adókról szóló 1990. évi C. törvény, valamint egyes kapcsolódó törvényi rendelkezések módosításához

Általános indokolás

A törvénynek a helyi adókról szóló 1990. évi C. törvényre (a továbbiakban: Htv.) vonatkozó módosítása a helyi adók rendszerét alapvetően nem érintő korrekciókat irányoz elő, figyelemmel az önkormányzati gazdálkodás stabilitására. A helyi adótörvény kiegészül egy új jogintézménnyel, az adófelfüggesztés lehetőségével, mely az idős, fogyatékkal élő emberek számára teszi lehetővé a lakásuk utáni adó megfizetésének elhalasztását. Az iparűzési adóban némi adóteher-csökkenést és egyszerűbb adókötelezettség-teljesítést irányoz elő a törvény.

Részletes indokolás

A 121. §-hoz

A helyi adókról szóló 1990. évi C. törvény (a továbbiakban: Htv.) 3. §-ának (2) bekezdése fogalmazza meg az ún. feltételes helyi adó mentességben részesülő szervezetek körét. A hatályos szabályok szerint e körbe jellemzően a non-profit szervezetek tartoznak (pl.: alapítvány, társadalmi szervezet, közhasznú társaság). A felsorolás azonban nem tartalmazza az önálló jogi személyként működő, költségvetési szervnek nem minősülő nevelési-oktatási intézményt, mely a rá vonatkozó törvények (oktatási törvény, szakképzési törvény, felsőoktatási törvény) értelmében elsősorban nevelési oktatási feladatot lát el. Ezen sajátos szervezetek helyi adójogi megítélése vitatott, ebbéli státuszukra csak az alapító (fenntartó) szervezet formájából lehet következtetni. A törvény e hiátust pótolva rendezi a nevelési oktatási intézmények helyi adójogi megítélését és egészíti ki a feltételes adómentességben részesülők körét.

A 122. §-hoz

A törvény új jogintézményként emeli a Htv-be az adófelfüggesztésre való jogosultságot, mely valójában nem más, mint az adó megfizetésének alanyi jogú elhalasztása kamatfizetés mellett.

A törvény értelmében az adófelfüggesztési jog lényege, hogy egyes rászoruló magánszemélyek (65. életévét betöltött magánszemélyek vagy a legalább 67%-ban rokkant személyek) számára, akik egyedül, vagy ugyanezen feltételeknek megfelelő hozzátartozójukkal élnek, esedékességkor ne kelljen megfizetni a valóban lakásként használt lakásuk utáni építményadót, hanem arra halasztást kapjanak. A törvény értelmében az adófelfüggesztés elvileg korlátlan idejű, valójában legfeljebb a jogosult haláláig tart. Megszűnik az adófelfüggesztésre való jogosultság akkor is, ha a lakást az adófelfüggesztési jog jogosultja elidegeníti (eladja, elajándékozza), vagy vagyoni értékű joggal terheli meg, de akkor is, ha a jogosult ezen jogosultságáról lemond. A törvény szerint az adófelfüggesztés intézményét csak egy lakásra és csak arra a lakásra lehet igénybe venni, ahol a jogosult életvitelszerűen él. Nem akadálya az adófelfüggesztésnek, ha az ingatlanon már van jelzálog, s az intézmény alkalmazása szempontjából az ingatlan értéke is közömbös.

A törvény értelmében a kérelemre felfüggesztett adót a mindenkori jegybanki alapkamatnak megfelelő kamattal növelt összegben akkor kell megfizetni, ha az ingatlan elidegenítésre kerül vagy az adózó meghal vagy ha az adózó (jogosult) maga kéri a felfüggesztés megszüntetését (azaz az adófelfüggesztés megszűntekor). Az adóhatóság az adó összegének és a korábbi évek adója után felszámított kamat összegének erejéig jelzáloggal terheli az ingatlant, a tartozás biztosítása érdekében.

A törvény szerint a felfüggesztett adót a kötelezettnek kell megfizetnie az adófelfüggesztés megszűntével. Az adó megfizetése az ingatlan értékesítése esetén a jelzálogjoggal biztosított összeg erejéig a vevőt, az a feletti tartozást illetően az adófelfüggesztési jog jogosultját (eladót) terheli. Ha az adófelfüggesztés jogosultja meghal, akkor az adót és kamatait az örökösnek kell megfizetnie. Abban az esetben, ha az adófelfüggesztésre jogosult az adófelfüggesztés lehetőségével már nem kíván élni, akkor az adót és kamatait természetesen neki kell megfizetni. A törvény előírja, hogy az adóhatóság a felfüggesztett adó és annak kamatai megfizetését követően haladéktalanul köteles intézkedni a jelzálogjog törlése iránt.

A 123. §-hoz

A törvény az ideiglenes jellegű iparűzési tevékenység szabályegyüttesét több szempontból pontosítja, illetőleg kiegészíti. Ennek keretében félreérthetetlenül meghatározza az építőipari tevékenység, természeti erőforrás kutatása vagy feltárása adóköteles időszakát., illetve az értelmező rendelkezések közt meghatározza az építőipari tevékenység fogalmát (a TEÁOR-ra való hivatkozás beiktatásával).

Szintén az ideiglenes jellegű iparűzési tevékenységhez kapcsolódik a törvény szerint azon tevékenység adókötelezettség alá vonása, melyek esetén az adózónak Magyarországon nincs székhelye, telephelye, fióktelepe, de vállalkozási tevékenységet (pl.: szerelési, javítási) tevékenységet végez. Ez az adózó kör értelemszerűen az ad-hoc jelleggel Magyarországon megjelenő külföldön rezidens adózókat öleli fel, s vonja adókötelezettség alá. Tekintve, hogy esetükben a tevékenység-végzés rövid idejű az állandó jellegű iparűzési tevékenység utáni adókötelezettség jellemzően nem jöhet szóba, ezért indokolt az egyszerűbb és könnyen teljesíthető ideiglenes jellegű iparűzési tevékenység utáni adókötelezettség előírása. (Építőipari tevékenység-végzés, természeti erőforrás feltárása kutatása esetén létrejöhet telephely, ha a tevékenység-végzés időtartama adóéven belül 180 napnál hosszabb.)

A 124. §-hoz

Az iparűzési adóban az egyszerűbb adókötelezettség-teljesítést szolgálja a törvény azzal, hogy az egyszerűbb adóalap-megállapítás lehetőségét a hatályos szabályokhoz képest kiterjeszti. Ez azt jelenti, hogy valamennyi - 4 millió forint éves árbevételt meg nem haladó - iparűzési adóalany (azaz nemcsak a magánszemély adóalanyok, hanem bt-k, kft-k stb.) számára is lehetővé válik az iparűzési adóalap egyszerűsített megállapítása. (Kezdő vállalkozás esetében az értékhatárt időarányosan rendeli figyelembe venni a törvény.)

A 125. §-hoz

A Htv. hatályos rendelkezései szerint bármely ideiglenes jellegűnek minősülő iparűzési tevékenység esetén az adó mértéke legfeljebb 5000 Ft., ugyanakkor az önkormányzatok nem állapíthatnak meg rendeletükben differenciált adótételt az egyes tevékenységekre. A törvény az ideiglenes jellegű iparűzési tevékenység utáni adókötelezettséggel kapcsolatban - figyelemmel az adóztatott tevékenységek sajátosságaira - kétféle törvényi felső adótételt irányoz elő. A piaci és vásározó kiskereskedelmi tevékenység esetén a törvény 1000 Ft-ban maximálja az adótételt, ideiglenes jellegű építőipari és természeti erőforrás-feltárási tevékenység-végzés, továbbá Magyarországon székhellyel, telephellyel nem rendelkező vállalkozó egyéb tevékenység-végzése esetén pedig a jelenleg hatályos 5000 Ft-ot hagyja hatályban, illetve irányozza elő.

A 126. §-hoz

Az iparűzési adó alapjával függ össze, hogy a törvény (a nem pénzügyi szektorba tartozó vállalkozások esetén) a befektetett eszközök utáni kamatok és a kapott kamatokat és kamatjellegű bevételek egy részét (50%-át) tekinti csak adóalap-növelő tételnek, szemben a hatályos szabályozással mely szerint azok teljes összegükben növelik az adóalapot. A számviteli törvény változásával kapcsolatban a valós értékelés során a kamatfedezeti ügyletek veszteségének (mely a kamatjellegű bevételeket csökkenti) és az alapügyletek (fedezet ügyletek) realizált nyereségének 50%-ával növelni rendeli a törvény, annak érdekében, hogy a bevétel ne változzék a számviteli törvény változása okán. Szintén a számviteli törvény tervezett változásával (a fedezeti ügyletek nettó elszámolásával) függ össze, hogy a pénzügyi szektorba tartozó adózók (hitelintézetek, pénzügyi vállalkozások, befektetési vállalkozások, biztosítók) nettó árbevétele növekszik azon összeggel, mely a számviteli törvény (és a kapcsolódó kormányrendeletek) változása miatt a nettó árbevételből kiesne.

Az ideiglenes jellegű iparűzési adókötelezettséggel összefüggésben a törvény értelmezi a piaci és vásározó kiskereskedelmi tevékenység és az építőipari tevékenység fogalmát.

VII. fejezet

Az illetékekről szóló 1990. évi XCIII. törvény módosításához

Általános indokolás

A törvénynek az illetékekről szóló 1990. évi XCIII. törvényt (a továbbiakban: Itv.) módosító szabályai többsége a vagyonszerzési illetékekhez kapcsolódik, az eljárási illetékek körében kisebb korrekciókra kerül sor.

A módosítások közül kiemelést érdemel, hogy az ingyenes vagyonszerzések esetében (öröklés, ajándékozás) a közteherviselés elvével összhangban tovább erősödik a sávosan progresszív elvonás. A törvény ugyanis a 35 millió Ft tiszta (terhekkel csökkentett) értéket meghaladó értékrész után a vagyont juttató és a szerző közötti három rokonsági fokot megtartva az örökölt, ajándékba kapott vagyon jellegétől és értékétől függő új illetékkulcsokat vezet be.

Ismert, hogy az ingyenes vagyonszerzések esetén az illeték alapja az egy vagyonszerzőre jutó tiszta érték, függetlenül attól, hogy a megszerzett vagyon csupán tulajdoni hányadot vagy teljes tulajdoni illetőséget takar-e. A törvény kiküszöböli, hogy a progresszivitás több szerződéssel elkerülhető legyen. Ezért, ha az adott ingatlan ajándékozása ugyanannak a megajándékozottnak a javára 5 éven belül több szerződéssel történik, akkor a tulajdoni hányad után járó illetéket a tulajdonában álló ingatlanrész forgalmi értékének figyelembevételével kell megállapítani.

A törvény szerint a gépjárműszerzés illetékének mértéke - az egyéb, illetékköteles vagyontárgyakhoz hasonlóan - eltérő lesz attól függően, hogy ingyenesen vagy visszteher fejében szerezték-e. Mivel az ingyenes szerzések egyetlen terhe az illeték, így a korábbi egységes szabályozás fenntartása e körben nem indokolt. A visszterhes szerzés illetéke 13 Ft/cm3-ről 15 Ft/cm3-re emelkedik, míg az öröklés és ajándékozás útján szerzett gépjármű illetéke a visszterhes illeték kétszeresére változik.

A törvény nem érinti a bírósági eljárási illeték%-os, illetőleg tételes mértékeit, a cégbírósági eljárások illetékeinek kivételével, melyek módosítására az egyszerűsítés szem előtt tartásával - tételes összegű illeték megállapításával - kerül sor.

Részletes indokolás

A 127. §-hoz

A törvény - bár erre az Itv. számos hatályos rendelkezéséből következtetni lehet - most egyértelműen kimondja, hogy a visszterhes vagyonátruházási illetékkötelezettség az ingatlanok, illetve gépjárművek (pótkocsik) lízingjére vonatkozó, a futamidő végén tulajdonjog átszállást eredményező szerződések esetén is - a főszabálynak megfelelően - a szerződés megkötése napján keletkezik.

A 128. §-ához

A törvény az ingyenes vagyonszerzések (öröklés, ajándékozás) esetén tovább erősíti a sávosan progresszív elvonást azáltal, hogy a megszerzett vagyon 35 millió forintot meghaladó tiszta (terhekkel csökkentett) értékére - a rokonsági fokra és a megszerzett vagyon jellegére vonatkozó differenciálást fenntartva - új illetékmértékeket vezet be. Örökléskor a 35 millió forintot meghaladó értékrész után 21, 30, illetve 40% általános mértékű illetéket, míg a lakásszerzésért 11, 15, illetve 21% illetéket kell fizetni. Az ajándékozási illetéknél az általános mérték felső kulcsai az öröklési illetékkel azonosak, a lakásszerzésnél pedig a 35 millió forint feletti rész után 12, 16, illetve 30% lesz a legmagasabb kulcs.

A törvény a gépjármű, pótkocsi öröklését, ajándékozását terhelő illetéket a visszterhes vagyonátruházási illeték (javasolt új mérték 15 forint/cm2) kétszeresére emeli. Ezáltal juttatja kifejezésre, hogy a szerzés ingyenes jellegű, az örökös és a megajándékozott oldalán olyan vagyongyarapodással jár, amelynek egyetlen terhe az illeték. Indokolt tehát, hogy a vagyonszerzők szerzésük arányában vegyenek részt a közterhek viselésében.

A 129. §-ához

A jelenleg hatályos illetékszabályok szerint az ajándékozási illeték alapja az egy megajándékozottra jutó tiszta érték, függetlenül attól, hogy a megszerzett vagyon tulajdoni hányad-e avagy egész tulajdon. A törvény megakadályozza, hogy a progresszió elkerülése céljából az ingatlan ajándékozására több szerződéssel kerüljön sor. Ennek érdekében kimondja, hogy ha az adott ingatlan ajándékozása ugyanannak a megajándékozottnak a javára 5 éven belül több szerződéssel történik, akkor a tulajdoni hányad megszerzése után járó illetéket a tulajdonában álló ingatlanrész tiszta értékének figyelembevételével kell megállapítani, feltéve, hogy az ingatlan tiszta értéke a 18 millió forintot meghaladja. Az így megállapított illeték összegéből le kell vonni azt az összeget, amelyet az ingatlan korábban megszerzett tulajdoni hányada(i) után akkor kellene fizetni, ha a megszerzésre az újabb tulajdoni hányad megszerzésének időpontjában került volna sor.

A 130. §-hoz

A törvény pontosítja a lakástulajdonra vonatkozó vagyoni értékű jog megszerzéséért fizetendő illeték kiszámításának módját. Lakástulajdon visszterhes megszerzése esetén az illeték mértéke lakásonként 4 millió Ft forgalmi értékig 2%, az afölötti rész után pedig 6%. Résztulajdon szerzése esetén a 2%-os illetékkulcs a 4 millió forint arányos részére alkalmazható. A hatályos szabályozás szerint lakástulajdonhoz kapcsolódó vagyoni értékű jog megszerzése esetén is e szabály érvényesül. A rendelkezés kiegészítése és pontosítása egyértelművé teszi, hogy a 2%-os illetékmérték a vagyoni értékű jog értékének olyan hányadára alkalmazható, mint amilyen arányt ez az érték a lakás forgalmi értékében képvisel.

A 131. §-hoz

A hatályos illetéktörvény értelmében a cégbejegyzésre irányuló eljárás illetéke induló vagyonnal alapítható társaság esetében a létesítő okiratban, a társasági szerződésben, az alapító okiratban, illetve az alapszabályban megállapított vagyon (jegyzett tőke) értékének 2%-a. Az induló vagyon nélkül alapítható cégek a bejegyzésért tételes illetéket fizetnek.

A törvény megszünteti a cégbírósági eljárási illetékek megállapítása során alkalmazott százalékos kulcsokat és a fizetési kötelezettséget minden esetben, az immáron nevesített cégformákhoz rendelve tételesen állapítja meg.

A 132. §-hoz

A módosítás az idegen állam pénznemében megjelölt érték forintra történő átszámolásának időpontját rögzíti.

A 133. §-hoz

Az illetékbélyegek értékének visszatérítésére vonatkozó szabályok 1991. óta változatlanok. Az illetékbélyeggel való visszaélések (hamisítások) indokolják a visszatérítés feltételeinek szigorúbb, jól körülhatárolt megfogalmazását.

A 134. §-hoz

Az illetéktörvény takarékbetét fogalma 1990-ben került meghatározásra. Az azóta bekövetkezett változásokra figyelemmel a törvény újraszövegezi a fogalmat, pontosan körülhatárolva, hogy az Itv. alkalmazásában mi tekinthető takarékbetétnek.

A 135. §-hoz

Lásd a törvény 15. számú mellékletének indokolását.

VIII. Fejezet

A gépjárműadóról szóló 1991. évi LXXXII. törvény módosításához

Általános indokolás

A gépjárműadóról szóló 1991. évi LXXXII. törvény (a továbbiakban: Gjt.) módosítását a belföldön bejegyzett gépjárművek esetében az adóalanyok adminisztrációs terheinek jelentős csökkentése és az adóbevételek reálértékének megőrzése, míg a külföldön nyilvántartott gépjárművek esetében az uniós csatlakozással átalakuló vámhatósági eljárás tette szükségessé.

A belföldön bejegyzett gépjárművek adóztatásánál alapvető változás, hogy a gépjárműszerzéssel összefüggő - az önkormányzati adóhatósághoz teljesítendő - bejelentési kötelezettséget kiváltja a BM Központi Adatfeldolgozó, Nyilvántartó és Választási Hivatala által említett adóhatóságok részére történő adatszolgáltatás. A jövőben az adókivetés alapját a hivatkozott adatszolgáltatás képezi. Ennek következtében a tulajdonváltozással érintett személyeket a jelenlegi kettős - közúti közlekedési hatóság (okmányiroda) felé bejelentési, míg az adóhatóság felé bevallási - kötelezettség helyett egyetlen hatóság, nevezetesen az okmányiroda felé teljesítendő változás-bejelentési kötelezettség terheli.

A külföldön nyilvántartott gépjárművek adóztatása a csatlakozás időpontjától módosul, a gépjárműadót a jövőben a közúti fuvarozási engedélyre felragasztott illetékbélyeggel kell megfizetni. Az adófizetési kötelezettség teljesítését (a nem EU tagországokkal határos térségekben) a határállomáson működő vámhatóság a határ átlépésekor, míg a „Schengeni” határ érintése nélkül közlekedő tehergépjárművek esetében a „mobil” vámhatóság ellenőrzi.

Részletes indokolás

A 136. §-hoz

A törvény (tárgyi) hatálya általános szabályként egyrészt a belföldi rendszámtáblával ellátott gépjárművekre, másrészt a külföldön - kivéve az Európai Unió valamely tagállamában - nyilvántartott tehergépjárművekre terjed ki. A hatályos rendelkezés értelmében a belföldi gépjárművek esetében az adókötelezettségnek kettős (konjunktív) feltétele van, a gépjármű forgalmi engedéllyel, valamint rendszámtáblával való ellátottsága.

A tárgyi adókötelezettségi feltételrendszernek csak rendszámtáblához való kapcsolását az - E, valamint V betűjelű - ideiglenes rendszámtáblával ellátott és a Magyar Köztársaság területén közlekedő gépjárművek teljes körének adókötelezettség alá vonása indokolja. A hatályos jogszabályok alapján ugyanis az E betűjelű ideiglenes rendszámtáblával ellátott gépjármű forgalmi engedéllyel nem, csak ideiglenes forgalomban tartási engedéllyel (korábban egy útra szóló engedélye volt) rendelkezik, s ezért nem tartozik a törvény hatálya alá. Míg a V betűjelű ideiglenes rendszámtáblával ellátott gépjármű a Gjt. hatályos rendelkezései alapján a külföldön nyilvántartott gépjárművekre vonatkozó szabályok szerint adózik, noha tartósan belföldön üzemeltetett, állandó forgalmi engedéllyel bír, a közúti közlekedési gépjármű-nyilvántartásban szerepel. Mindezekre tekintettel a törvény a V betűjelű ideiglenes rendszámtáblával ellátott gépjárművek adózatására az állandó rendszámtáblával rendelkező gépjárművekre vonatkozó szabályozást tartalmazza.

A törvény hatálya alól a belföldön bejegyzett gépjárművek közül kikerülnek egyrészt a CK, DT és HC betűjelű állandó rendszámtáblával ellátott gépjárművek, a mezőgazdasági vonatatók, azon motorkerékpárok, amelyek hajtómotorjának lökettérfogata 250 cm3-t nem éri el, és a lassú járművek, másrészt a CD és Z betűjelű ideiglenes rendszámtáblával ellátott gépjárművek. A Gjt. hatályos rendelkezései alapján a taxatíve felsorolt gépjárművek ugyan adótárgyak, de mentesek az adófizetési kötelezettség alól. Azzal, hogy az említett gépjárművek kikerülnek a törvény hatálya alól, ezen gépjárművek tekintetében az adóhatóságokat határozathozatali és nyilvántartás-vezetési kötelezettség 2004-től már nem terheli.

A törvény a külföldön nyilvántartott - az EU-n kívüli országok vonatkozásban - a tehergépjárművek körére szűkíti le a törvény hatályát, azaz az adókötelezettséget. Az EU tagállamaiban bejegyzett minden gépjármű - összhangban a Tanács 1999/62 EK irányelvével - 2004-től kikerül a törvény hatálya alól. Az EU-n kívüli országokban nyilvántartott személygépjárművek vonatkozásában is indokolt volt az adókötelezettség megszüntetése, ugyanis a csatlakozással megszűnő „határok” miatt e gépjárműkörre a mai adóztatási rendszer nem lenne működtethető, sőt („fogható”, számottevő bevétel hiányában) értelmetlen is volna.

A 137. §-hoz

A törvény szerint a belföldi állandó, valamint a V betűjelű ideiglenes rendszámtáblával ellátott gépjárművek jövőbeni adóztatása - nevezetesen az adóalanyiság, az adóalap, valamit az illetékesség kérdése - a forgalmi engedély alapján benyújtott bevallás helyett a közúti közlekedési nyilvántartás tartalmán alapul. A közúti közlekedési hatóságnál (okmányirodánál) teljesített „ügyféli” változás-bejelentés (ilyen változás lehet például a gépjármű tulajdonjogának megszerzése/megszűnése; a gépjármű forgalomból való kivonása, a gépjármű átalakítása) egyúttal az adóbevallás benyújtási kötelem teljesítését is magában foglalja, tehát az adózónak - főszabály szerint, egyes kivételektől eltekintve - nem kell bevallást tennie. Az okmányirodánál teljesített változás-bejelentések a közúti közlekedési nyilvántartásba bekerülnek, s ebből a központi adatbázisból a BM Központi Adatfeldolgozó, Nyilvántartó és Választási Hivatala (Hivatal) az önkormányzat illetékességi területének megfelelően adatokat szolgáltat az adóhatóságok számára. A jövőben ez az adatszolgáltatás, pontosabban annak az adó alanyára (pl. lakóhelyére, székhelyére/telephelyére), az adó tárgyára (pl. tömegére, környezetvédelmi kódjára) vonatkozó tartalma képezi alapvetően az adókivetés alapját. A hatályos jogszabályok szerint a „változással” érintett személyt ma kétféle kötelezettség terheli: a közlekedési jogszabályok alapján az okmányiroda felé bejelentést, míg az adójogszabályok alapján az önkormányzati adóhatóság felé bevallást kell tennie. A törvény szerint a közúti közlekedési nyilvántartáshoz kapcsolódó adatváltozással - amely egyúttal adókötelezettség-változást is eredményez - érintett személyt alapvetően „egyszeri” bejelentési kötelezettség - mégpedig az okmányiroda felé teljesítendő - terheli.

A jogesetek kb. 5-8%-ában - pl. a súlyos mozgáskorlátozott állapot beállta/megszünte; adómentes, illetve adóköteles személy közötti tulajdonváltozás; a jármű muzeális jellegűvé minősítése - azonban a közúti közlekedési nyilvántartás nem tartalmazza, de sok esetben nem is tartalmazhatja (adatvédelmi szempontból például a súlyos mozgáskorlátozottság tényét) az itt csak példálódzóan jelzett (adókötelezettségre kiható) változásokat. Erre tekintettel és kizárólagosan ezen specifikus esetekben - az okmányiroda felé teljesített bejelentési kötelezettség mellett - az adóalanyt az önkormányzati adóhatóság felé is terheli bejelentési (nyilatkozattételi) kötelezettség. Az adóhatóság felé teljesítendő nyilatkozattétel egyébként alapvetően az adóalany érdeke, ugyanis e specifikus esetek valójában a fizetési kötelezettség alóli mentesség anyagi jogszabályban taxatíve (pl. súlyos mozgáskorlátozott, költségvetési szerv, társadalmi szervezet) rögzített esetei.

A Hivatal adatszolgáltatásának tartalma lehetőséget nyújt az adóhatóságok számára, hogy ha az okmányiroda felé teljesített (adókötelezettségre is kiható) változás-bejelentési kötelezettségre jogszerűtlenül vagy nem került sor, akkor az adóhatóság az adózás rendjéről szóló törvényben rögzített szankciókat alkalmazhassa. Az erre, valamint a Hivatal általi adatszolgáltatás gyakoriságára és tartalmára vonatkozó részletes szabályokat az adózás rendjéről szóló törvény rendelkezései tartalmazzák.

Az előzőekben kifejtettekhez képest speciális szabályozást tartalmaz a törvény az E, valamint a P betűjelű ideiglenes rendszámtáblával ellátott gépjárművekre. Ezen adótárgyak esetében azonban az adókivetéshez szükséges adatokat - az adózó neve, lakóhelye/székhelye, a gépjármű fajtája és rendszáma - közvetlenül az okmányiroda, illetve a vámhatóság szolgáltatja az önkormányzati adóhatóságok felé. A törvény szerint az adókötelezett az a személy, akinek/amelynek nevére az E, valamint a P betűjelű rendszámtáblát az eljáró hatóság (okmányiroda, vámhatóság) kiadta.

A 138. §-hoz

A törvény a tárgyi adókötelezettség keletkezésének szabályát - összhangban az adókötelezettség megszűnésével - a gépjármű forgalomba helyezéséhez köti. A törvény szerint, ha az állandó rendszámtáblával, valamint a V betűjelű ideiglenes rendszámtáblával ellátott gépjármű utáni adókötelezettség nem áll fenn a teljes adóévben, akkor az évi adótételnek az adókötelezettség fennállása hónapjaira eső időarányos részét kell megfizetni. A törvény szerint az E, vagy a P betűjelű ideiglenes rendszámtáblával ellátott gépjármű esetében az adókötelezettség a rendszámtábla kiadásakor keletkezik.

A 139. §-hoz

A törvény az adókötelezettség részelemét képező fizetési kötelezettség szünetelésének szabályozását kizárólag azon esetekre korlátozza, amikor a gépjármű az adóalany birtokából jogellenesen kerül ki. A hatályos szabályozás a fizetési kötelezettség szünetelésének jogintézményét a gépjárműforgalmazónak adásvételi, vagy bizományosi szerződéssel eladott/leadott gépjárművek - feltéve, ha ezen gépjárművek a gépjárműforgalmazó telephelyén vannak, azaz közúti forgalomban nem vesznek részt - vonatkozásában is ismeri.

A 140. §-hoz

A törvény a gépjárműadó-alap változatlansága mellett a közúti közlekedési nyilvántartásra hivatkozik az adóalap meghatározása kapcsán.

A 141. §-hoz

A törvény szerint a belföldi gépjárművek utáni adómérték 2004-től - a hatályos Gjt. szerinti 1000 Ft/100 kg egységes mérték helyett - 1200 Ft/100 kg-ra módosul. A mértékemelkedést indokolja, hogy az 1000 Ft-os adómértéket (mint felső adómértéket) a Gjt. 1999-től tartalmazza. Budapest, illetve a megyei jogú városok szinte mindegyike már ettől az időponttól e mérték szerint, míg több város és nagyközség évek óta 900 Ft/100 kg mérték körüli szinten adóztatja a gépjárműveket. Ebből következően a járműállomány kb. fele ma is az 1000 Ft-os, míg a többi jármű 800-1000 Ft közötti mérték szerint adózik, s így ez utóbbiak esetében az átlagos adómérték-szint a 900 Ft/100 kg-ot eléri. Az ár- és értékviszonyok változása a tételesen fizetett adónemek vonatkozásában valorizációt tesz szükségessé.

A törvény az állandó rendszámtáblával, illetve a V betűjelű ideiglenes rendszámtáblával ellátott gépjárművek vonatkozásban egységes adómérték-szabályozást tartalmaz. A Gjt. hatályos szabályai alapján ma tételesen (adóalap nélkül)- a legalább 250 cm3-t elérő lökettérfogatú motorkerékpár, a sátras utánfutó, a lakóautó és a lakópótkocsi - adóznak, a törvény szerint azonban ezen gépjárművek a jövőben az általános szabályok, azaz adóalap és adómérték szerint adóznak.

A törvény az E, valamint a P betűjelű ideiglenes rendszámtáblával rendelkező gépjárművek vonatkozásban tételes (adóalap nélküli) adózási szabályozást fogalmaz meg, az e körbe tartozó gépjárművek egyszeri adótételt viselnek, ez személyszállító gépjárművek esetében 8000 Ft, míg tehergépjárművek esetében 40 000 Ft. A fizetendő adó tételes átalányként kerül meghatározásra, tekintve, hogy ezen gépjárművek esetében a rendszámtáblával való ellátottság időtartama - mint az adótétel megállapításhoz alapul vehető egység - széles skálán [1 hónaptól 12 hónapig] mozog. Az adóteher kialakításánál figyelembevételre kerül, hogy az E betűje rendszámtábla jellemzően 4 hónapig van kiadva egy járműre [a P betűjel ennél hosszabb időszakra szól], azaz az állandó rendszámtáblával ellátott gépjárművek évi adótételének havi szintre történő arányosításával jelentkező adóteher-szint az ideiglenes rendszámtáblával ellátott gépjárművek esetében is realizálódik.

A 142. §-hoz

A törvény a belföldön bejegyzett és kombinált árufuvarozást végző tehergépjárművek adókedvezményi szabályainak kiegészítését tartalmazza. Ennek a lényege, hogy az adókedvezmény csak azon tehergépjármű vonatkozásban érvényesíthető, amely a kombinált szállítási útvonal vasúti vagy/és vízi szakaszát a vasúton vagy a hajón („áruként”) teszi meg. Ebből következően tehát nem jár adókedvezmény azon tehergépjármű után, amely a vasútra/hajóra nem száll fel, például az áruként viselkedő konténert, csereszekrényt csak a kombiterminálra (RO-LA; RO-RO) fuvarozza. A törvény szerinti szabályozás összhangban van a Tanács 92/106/EGK - kombinált áruszállításra vonatkozó - hatályos irányelvével.

A 143. §-hoz

A törvény az illetékességi szabályozásnál - az E, valamint a P betűjelű ideiglenes rendszámtáblával ellátott gépjárművek kivételével - a közúti közlekedési nyilvántartás tartalmára hivatkozik az önkormányzati adóhatóság illetékességének (az adózó lakóhelye, székhelye, telephelye) meghatározása kapcsán.

Az E, valamint a P betűjelű ideiglenes rendszámtáblával ellátott gépjárművek esetében az adóztatási feladatokat az ideiglenes forgalomba tartási engedélyben, illetve az ideiglenes forgalmi engedélyben megjelölt lakóhely, székhely (ideértve a fióktelepet is) szerint illetékes adóhatóság látja el. Az eltérő illetékességi szabályozást ez utóbbi vonatkozásban az indokolja, hogy az E, valamint a P betűjelű rendszámtáblával rendelkező gépjárművek esetében az adókivetés nem a járműnyilvántartás tartalmán, hanem az okmányiroda, illetve a vámhatóság speciális adatszolgáltatásán alapul.

A 144-147. §-hoz

A Magyar Köztársaság 2004. május 1-jei EU-hoz történő csatlakozásával Szlovénia, Ausztria, Szlovákia és hazánk között a határ ún. belső határ lesz, ezen „szakaszokon” a jövőben vámhatóságok nem működnek. A jövőben előfordulnak majd olyan fuvarozások, amikor az adóköteles külföldi tehergépjármű hazánk területén külső határ (ukrán, román, szerb, horvát) érintése nélkül - ottani vámhatósággal nem találkozva, azaz a ki-és/vagy beléptetés elmaradásával - közlekedik. A törvény erre tekintettel tartalmazza a külföldi - az EU-n kívüli - tehergépjárművekre irányadó anyagi és eljárási szabályokat. A módosításnál adóztatási alapelvként érvényesül az egyszerű szabályozásra való törekvés, a többletkiadások elkerülése és a mai bevételi szint megőrzése.

A törvény szerint - összhangban a tárgyi adókötelezettségre vonatkozó általános szabályozással - az adókötelezettség kizárólag az EU-n kívüli, külföldi rendszámtáblával ellátott tehergépjárművekre terjed ki, melynek kezdete a Magyar Köztársaság területére való belépéssel kezdődik, s addig tart, amíg a tehergépjármű a Magyar Köztársaság területét el nem hagyja.

A törvény a külföldön nyilvántartott és kombinált árufuvarozást végző tehergépjárművek adókedvezményi szabályainak kiegészítését tartalmazza. A törvény szerint az adókedvezmény csak azon tehergépjármű után jár, amely a kombinált szállítási útvonal vasúti vagy/és vízi szakaszát a vasúton/hajón teszi meg.

A törvény a fizetendő adót tételesen - a hatályos adóalap-konstrukció és adómérték mellőzésével -, a fuvarozás jellegéhez (loco/tranzit) kapcsolódva és a gépjármű össztömege szerint differenciálva a jelenlegi átlagos adóteher-szint alapulvételével szabályozza. [A Gjt. hatályos szabályozása a fizetendő adó összegét a gépjármű (össz)tömege, a hazánk területén megtett útszakasz hossza, valamint a törvényi 3 Ft/to/km-es adómérték alapján határozza meg. Az adózás rendjéről szóló törvény hatályos rendelkezései szerint az adóigazgatási eljárás a kiléptető vámhatóság hatáskörébe tartozik.] A törvény szerint loco fuvarozás esetén az oda- és a vissza útra a 12 tonna össztömeget meg nem haladó gépjárművek után 10 000-10 000 Ft, míg a 12 tonna össztömeget meghaladó gépjárművek után 30 000-30 000 Ft adót kell fizetni. A trazint (a 3. országos engedéllyel való közlekedés is idetartozik) fuvarozás esetén az oda- és a vissza útra a 12 tonna össztömeget meg nem haladó gépjárművek után 20 000-20 000 Ft, míg a 12 tonna össztömeget meghaladó gépjárművek után 60 000-60 000 Ft adót kell fizetni. A jelzett adótételek - a fuvarozás jellégétől függetlenül - az oda- és visszautat is magában foglaló legfeljebb 48-48 órai (fuvarozási) időtartamhoz kapcsolódnak. Ebből következően, ha a Magyar Köztársaság területéhez kapcsolódó fuvarozás időtartama az oda, illetve a visszaút tekintetében a 48 órát meghaladja, akkor minden megkezdett 48 óra után az adótételt ismételten meg kell fizetni. Ez utóbbi szabályozással a törvény a külföldi tehergépjárművek mindenfajta kötelezettség (sok esetben jogalap) nélküli, korlátlan magyarországi tartózkodásának (fuvarozásának) kíván legalább a fizetési kötelezettség ismételtetésével korlátot szabni. A törvény kimondja, hogy az adófizetési kötelezettség a tehergépjármű után akkor is fennáll, ha a gépjármű közúti fuvarozási engedély nélkül, érvénytelen engedéllyel, vagy az engedély jogszerűtlen felhasználásával közlekedik a Magyar Köztársaság területén.

A törvény szerint a fizetendő adót illetékbélyeggel kell megfizetni (leróni), az illetékbélyeget a közúti fuvarozási adóköteles engedélyre kell felragasztani a Magyar Köztársaság területére való belépéskor. Az adózó (fuvarozó) a felragasztott illetékbélyegen a belépés időpontját [év-hónap-nap-óra] - a visszaélések megakadályozása érdekében - köteles rávezetni. A gyakorlatban előfordulhat, hogy határátlépéskor azonnal nem szerezhető be az illetékbélyeg, ezért a törvény a belépésétől számított 5 km-es körzethatáron belül szankciómentes közlekedést tesz lehetővé az illetékbélyeg beszerzéséig. A külföldön nyilvántartott tehergépjárművek adóterhelési szintje az átalányadóztatás - az ellenőrzés ellehetetlenülésének megakadályozása érdekében nincsen differenciált adóétel a rakott, illetve üres állapotú gépjárműre - bevezetésének következtében a hatályos adóteherszinthez képest elhanyagolható mértékben emelkedik.

A törvénnyel megszűnik a (kiléptető) vámhatóságok általános adókivetési jogosítványa. A jövőben a vámhatóságok adóigazgatási feladata az adófizetési kötelezettség teljesítésének ellenőrzésére korlátozódik és koncentrálódik. A vámhatóságnak (mind a határállomáson lévőnek, mind a mobil egységnek) az ellenőrzés alá vont közúti fuvarozási engedélyen lerótt illetékbélyeget érvénytelenítenie kell, valamint a megfizetett adó összegét nyilvántartásba kell vennie. Ha az adózó (jellemzően a gépjárművezető) a fizetési kötelezettségét nem, vagy csak részben teljesítette, akkor a vámhatóság a megfizetni elmulasztott összeget adóhiányként, míg annak ötszörösét adóbírság címén határozattal írja elő, az így hozott határozat azonnal végrehajtható. A bírság összege - az eljáró hatóság mérlegelési jogkörét kizárva - normatívan került meghatározásra a speciális fuvarozási formára tekintettel. Az adózó az adóhiányt, illetve a bírságot a helyszínen illetékbélyeggel, ennek hiányában készpénzzel köteles megfizetni. A vámhatóság a készpénz átvételéről nyugtát köteles adni, amely a fizetési kötelezettség teljesítését is igazolja egyben. A vámhatóság az adóhiány, valamint a bírság megfizetéséig a gépjármű továbbhaladását - az élőállatot, illetve a gyorsan romló árut szállító gépjármű kivételével - megakadályozhatja. A kivételként rögzített esetekben a fizetési kötelezettség a gépjármű tulajdonosával (üzembentartójával) szemben utólagos adómegállapítás keretében realizálódhat.

A 148. §-hoz

A törvény a személyszállító gépjármű fogalom-meghatározásának újradefiniálását, egyrészt az adókivetésnek - a forgalmi engedély helyett - a hatósági nyilvántartás tartalmához való rendelése, másrészt a hatályos szabályozás gyakorlatban jelentkező ellentmondásainak - a gépjárműhez kapcsolható pótkocsi (utánfutó) ma aszerint adózik, hogy azt személy vagy tehergépjárműhez kapcsolják-e - megszüntetése és egységessé tétele indokolja. A törvény a Tanács kombinált áruszállításra vonatkozó 92/106/EGK irányelvével való összhang biztosítása érdekében a kombinált árufuvarozás fogalmát, mint törvényi értelmező rendelkezést újra definiálja, a fogalom-meghatározás a belföldön bejegyzett, illetve a külföldön nyilvántartott gépjárműre egyaránt vonatkozik. A módosítás a törvénybe építi a lassú jármű fogalmát - noha ezen gépjármű fajtát kiveszi a törvény hatálya alól - az önkormányzati adóhatósági munka megkönnyítése érdekében.

Ötödik rész

A társadalombiztosítás pénzügyi alapjait megillető egyes befizetéseket érintő módosítások

IX. Fejezet

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

Általános indokolás

A társadalombiztosítási járulék-szabályozásban 2004. évtől javasolt módosítások elsősorban az európai uniós normákhoz közelítő járulékszerkezet kialakítására, a munkáltatói és az egyéni terhek közelítésére, illetőleg az egyéb jogterületen bekövetkezett és a Tbj-t érintő változások átvezetésére irányultak, szem előtt tartva a stabilitást és kiszámíthatóságot, az adminisztrációs kötelezettségek teljesítésének lehetőség szerinti egyszerűsítését.

A foglalkoztatói és egyéni terhek közelítése, az E. Alap hiányának erőteljes növekedése - az egyéb intézkedések mellett - szükségessé teszi az egészségbiztosítási járulék emelését. A törvény az egyéni egészségbiztosítási járulék mértékének 1% pontos növelését indítványozza, amely indítvány elfogadása következtében az eddigi 3%-os egyéni egészségbiztosítási járulék 4%-ra emelkedik.

Az adminisztráció egyszerűsítését és az adózás rendjéről szóló törvénnyel való összhang megteremtését szolgálja a járulékfizetési kötelezettség megállapításakor a kifizetést megelőzően az igazolások bemutatási kötelezettségének részleges eltörlése. Az igazolást a jövőben csak akkor kell átadni a kifizetőnek, ha a magánszemély a túlfizetést igényelni akarja. A jogszerűtlenül tett nyilatkozat szankcionálható, a különbözetet a magánszemély önellenőrzi.

A személyi jövedelemadó törvénynek a természetbeni juttatásokra vonatkozó módosításával összhangban a törvény egyértelművé teszi, hogy a foglalkoztató kötelezettsége az egyént terhelő járulékok megfizetése akkor is, ha arra pénzbeli jövedelem hiányában a juttatás hónapjában nem kerül sor.

Részletes indokolás

A 149-152. §-hoz

A 2003. július 1-jétől hatályba lépett 2003. évi XLIII. törvény megváltoztatta az egészségügyi vállalkozások körében az egyéni egészségügyi vállalkozókra vonatkozó szabályokat. E törvény értelmében -felváltandó a korábbi kormányrendeleti szintű szabályozást- az egyéni egészségügyi vállalkozásokra az egyéni vállalkozásról szóló törvényt külön törvényben foglalt eltérésekkel kell alkalmazni. Mindezen változásokkal összhangban módosítani kellett a Tbj. egyéni vállalkozó fogalma körében az egészségügyi vállalkozó (4. § b) 2. alpontja) fogalmát is.

Az 1995. évi XXXII. törvény szerint a szabadalmi ügyvivői feladatokat a szabadalmi ügyvivői társaság mellett a társas vállalkozási formában működő szabadalmi ügyvivői iroda is elláthatja, ezért a Tbj. 4. §-a c) pontjában a társas vállalkozások között a szabadalmi ügyvivői irodát is fel kell tüntetni. Ennek megfelelően ki kellett egészíteni a társas vállalkozó (4. § d) 2. alpont) fogalomkörét is a szabadalmi ügyvivői iroda tagjával.

A 153-156. §-hoz

2004-től az egyéni egészségbiztosítási járulék 1% pontos emelését tartalmazza a törvény. A mérték emelését az Egészségbiztosítási Alap finanszírozásának stabilabbá tétele, valamint a foglalkoztató és a biztosított közötti járulékfizetési arány indokolja.

A biztosítási kötelezettséggel járó jogviszony megszűnését követően kifizetett (elszámolt), járulékalapot képező jövedelem járulék-kötelezettségéről a Tbj. a 28. §-a (2) bekezdésében, valamint 20. §-ában is rendelkezik. E rendelkezésnek a Tbj. 18. § (5) bekezdésébe történő áthelyezését a rendelkezés főszabályként történő megfogalmazása indokolja. Ily módon a rendelkezés irányadó a járulékfizetők teljes körére és valamennyi járulék-nemre.

Az egyházi szervezetek részére adminisztrációs könnyítést jelent, hogy a jövőben a magánnyugdíjpénztári tagdíj negyedéves bevallása mellett éves bevallásra is lehetőség lesz. A tagdíjat továbbra is negyedévente kell megfizetni, változatlanul a tárgynegyedévet követő hónap 12-éig. Ugyancsak e határidőig kell teljesíteni a tagdíjfizetési kötelezettség keletkezésének bejelentését is. Az egyszerűsített bevallást évente egyszer kell teljesíteni, év közbeni bevallásra csak a tagdíjfizetési kötelezettség év közbeni megszűnésekor kerül sor. Ennek határideje a fizetési kötelezettség megszűnését követő negyedév utáni hónap 12. napja.

A sorkatonai (polgári) szolgálat igen gyakran áthúzódik egyik évről a másik évre, ugyanakkor a járulékokat a jövedelem kifizetésekor érvényes járulékmértékek szerint kell megfizetni [Tbj. 18. § (5) bek.]. Miután a Tbj. 26. §-ának (5) bekezdése esetében a járulékfizetés alapja sajátos (minimálbér)) és e járulékokat a költségvetés fizeti, a költségvetés tervezhetősége miatt a szolgálat időtartama alatt irányadó járulék-mértékek megfizetését tartalmazza a törvény.

A 157-158. §-hoz

A társas vállalkozó járulékfizetésére vonatkozó rendelkezések kiegészültek a járulékfizetési alsó és felső határ számítására vonatkozó rendelkezésekkel. Az eva adózó egyéni vállalkozó járulékfizetésére és bevallására vonatkozó rendelkezések pontosító, jogalkalmazást segítő rendelkezésekkel egészültek ki.

A 159. §-hoz

A törvény a megállapodás tartalmára vonatkozóan pontosító rendelkezéseket tartalmaz, a jogosultsági feltételei nem változtak, érdemi változás a megállapodás megkötésének feltételeiben sem következett be.

A 160-161. §-hoz

Az egységes munkaügyi nyilvántartás létrehozásával összefüggésben módosítani kellett a Tbj. 43. §-a (1) bekezdésének b) pontját annak érdekében, hogy a társadalombiztosítási nyilvántartásból a Foglalkoztatási Hivatal Munkaügyi Nyilvántartó Központja is -törvényben meghatározott cél érdekében- adatokhoz jusson.

A Tbj. 44. §-ának (1) bekezdése a társadalombiztosítás nyilvántartásának létrehozásáról szóló általános rendelkezés. A nyilvántartás és adatszolgáltatás létrehozása érdekében úgy rendelkezik, hogy a foglalkoztató, az egyéni vállalkozó, valamint az egyéb szerv köteles jogszabályban meghatározott nyilvántartás vezetésére és adatszolgáltatásra. Az (1) bekezdés módosítása az adatszolgáltatók körét pontosítja oly módon, hogy a rendelkezés a foglalkoztatónak nem tekinthető magánszemélyt (pl: egyéni vállalkozó) is kötelezze adatainak nyilvántartására és e nyilvántartásából adatok szolgáltatására.

A Tbj. 44. §-a (5) bekezdésének módosítását az indokolja, hogy a Tbj. hatályos rendelkezései jelenleg 8 napon belüli bejelentési kötelezettséget írnak elő a foglalkoztató számára a biztosított biztosítási jogviszonyának kezdetéről, megszűnéséről, a biztosítás szünetelésének időtartamáról. A munkaügyi nyilvántartással érintett 1992. évi XXII. törvény hatálya alá tartozó munkaadói körben a 8 napon belüli bejelentésre az azonnali bejelentési kötelezettség miatt nincs szükség és a 8 napos bejelentési határidő fenntartása a többi munkáltató (költségvetési szervek, közigazgatási szervek, bíróságok, ügyészségek stb.) vonatkozásában sem indokolt, mert ebben a körben, a munkaviszony fennállásának nyilvántartása megoldott, továbbá a két különböző bejelentési kötelezettség fenntartása indokolatlan adminisztrációs terhet jelentene a társadalombiztosítási szervek és a munkaadók számára. Ezért a törvény úgy rendelkezik, hogy a munkáltatóknak a bejelentést a biztosítás kezdetét, megszűnését, a szünetelés kezdetét és befejezését, illetőleg a biztosítás megszűnését követően folyósított ellátás kezdő és befejező időpontját közvetlenül követő hónap 12. napjáig kell benyújtani.

Az új (6) bekezdés beiktatása az OEP főigazgatójának, illetőleg a MEP igazgatójának ad törvényi lehetőséget a bejelentési határidő meghosszabbítására.

A (7) bekezdés kiegészítésével az igazgatási szervek külön megkeresés nélkül használhatnak fel adótitoknak minősülő adatokat.

A 162. §-hoz

A Tbj. 45. §-ának (1)-(2) bekezdése nem rendelkezik arról, hogy az egyéni vállalkozó, valamint az alkalmi munkavállalói könyvvel (AMK) foglalkoztatott alkalmi munkavállaló mikor válik magánnyugdíjpénztár taggá és hova jelenthetik be az általuk választott pénztár adatait. Ezért a §-t megfelelően ki kellett egészíteni. Ennek érdekében a törvény által beiktatott (3) bekezdése úgy rendelkezik, hogy az érintett személyek az egyéni vállalkozói igazolvány, illetőleg az első AMK-val történő foglalkoztatást követő 15 napon belül kötelesek magánnyugdíjpénztárt választani és oda belépni.

A 163-166. §-hoz

A Tbj. 50. §-ának a törvény szerint kiegészített (2) bekezdése arról rendelkezik, hogy a foglalkoztató akkor is köteles megfizetni a járulékokat, ha a jövedelem kifizetése nem pénzben történik, illetőleg, ha a levonandó járulékkötelezettségre a kifizetendő jövedelem nem nyújt fedezetet.

A Tbj. 56. § (2) bekezdésének tervezett módosítása értelmében a tagdíjra nem lehet alkalmazni az Adózás rendjéről szóló törvényben említett fizetési könnyítéseket, illetőleg a késedelmi pótlék elengedését. Ennek oka az, hogy a késedelmi pótlék a tagdíj arányában kerül jóváírásra a tag részére, az elmaradt hozamot pótolja, így itt nem indokolt a méltányosság gyakorlása.

Hatodik rész

Az önkéntes kölcsönös biztosító pénztárakat és a magánnyugdíj-pénztárakat érintő módosítások

X. Fejezet

Az Önkéntes Kölcsönös Biztosító Pénztárakról szóló 1993. évi XCVI. törvény módosítása

Általános indokolás

A pénztári jogszabályok módosításának fő célja a pénztárak működése, ellenőrzése területén a gyakorlatban jelentkező hiányosságok megszüntetése. A javasolt változtatások döntő többsége mindkét pénztári típusra, tehát az önkéntes pénztárakra és a magánnyugdíjpénztárakra egyaránt kiterjed.

A javasolt változások közül igen lényeges módosítás a kedvezményezett kijelölésére vonatkozó szabályok pontosítása a gyakorlatban felmerült problémák rendezése érdekében.

A törvény módosítja a könyvvizsgálói feladat ellátására, a pénztári szolgáltatók adatkezelésére és a pénztári adatok nyilvánosságra hozatalára vonatkozó szabályokat a pénztári működés rugalmasabbá tétele érdekében, valamint az un. üvegzseb törvénnyel összefüggésben. A pénztári szervezet rendszer hatékonyabb működése érdekében változnak a pénztárak egyesülésére és szétválására vonatkozó szabályok.

Az elmúlt évek során kialakult gyakorlathoz igazodóan módosulnak az ellenőrzéssel kapcsolatos felügyeleti hatáskör és jogkörök. A változások elősegítik azt is, hogy a felügyelet a különböző pénzügyi intézmények ellenőrzése során egységes eljárás, gyakorlatot alakíthasson ki.

A Kormány 2003. augusztus 26-ai ülésén fogadta el az egészségpénztári rendszer továbbfejlesztéséről szóló koncepciót. A törvény ezért tartalmazza az önkéntes önsegélyező- és egészségpénztári szabályok ehhez kapcsolódó módosítását. A változtatások legfőbb célja az öngondoskodás, a hosszabb időszakra történő, prevenciós jellegű megtakarítás ösztönzése.

Részletes indokolás

A 167-168. §-hoz

A törvény értelmező rendelkezéseket tartalmaz az önkéntes egészségpénztárakra és az egészségszámlára vonatkozóan, valamint a kedvezményezett jelölés szabályainak módosításával összefüggésben.

A 169. §-hoz

A módosítások pontosan meghatározzák az önkéntes pénztári kedvezményezett kijelölésének lehetőségeit, az ennek során követendő eljárást. Az új szabályozás egyértelművé teszi azt is, hogy a pénztártag halála esetén az egyéni számla nem tekintendő a hagyaték részének.

A 170-171. §-hoz

A törvény módosítja az igazgatótanács működésének, képviseletének és döntéshozatalának szabályait. Annak érdekében, hogy bővüljön az ülés összehívását kezdeményezhetők köre és rugalmasabbá váljon az igazgatótanács - a modern eszközökre is támaszkodó (e-mail, telefax) - ülésezési és döntéshozatali rendje.

A 172. §-hoz

A törvény pontosító rendelkezéseket határoz meg az egészségpénztári szolgáltatásszervezés kihelyezhetőségével összefüggésben.

A 173-175. §-hoz

A pénztárak hatékonyabb működését segíti elő az a rendelkezés, mely lehetővé teszi, hogy - természetesen a szigorú adatvédelmi előírások betartása mellett - az önkéntes nyugdíjpénztár nyilvántartását kezelő szolgáltató szervezet is hozzájuthasson a pénztártitkot képező adatokhoz. Ezzel összhangban pontosításra kerülnek a pénztártitokra és üzleti titokra vonatkozó rendelkezések is.

A 176. §-hoz

A pénztári szervezet hatékonyabb működése érdekében változnak a pénztárak egyesülésére és szétválására vonatkozó szabályok. Ezután nemcsak azonos típusú (magánnyugdíjpénztárak, illetve önkéntes pénztárak) egyesülésére és szétválasztására lesz lehetőség, hanem az egyes (önkéntes és magánnyugdíjpénztári) ágazatok ún. vegyes pénztárrá, tehát magánnyugdíjpénztárat működtető önkéntes nyugdíjpénztárrá alakulására is.

E változással lehetővé válik a közös érdekeltség alá tartozó egyes nyugdíjpénztári formáknak - az adott helyzettől függően - közös szervezeti irányítás alatt, vagy önálló szervezeti formában történő működtetése. Az ágazatok vegyes pénztárrá történő alakulása illetve szétválása során a pénztárak átalakulására vonatkozó általános szabályokat kell alkalmazni.

Az átalakulásra vonatkozó szabályok rögzítik az egyesüléssel, szétválással kapcsolatos döntéshozatali, eljárási, valamint jogutódlási kérdéseket is. Meghatározásra kerül a módosítás során az is, hogy a jogutód magánnyugdíjpénztár az átalakulástól számított 30 napon belül köteles megfelelni a működéséhez előírt jogszabályi feltételeknek.

A 177-178. §-hoz

A törvény tartalmazza a szolgáltatások finanszírozására vonatkozó szabályok módosítását. Ennek megfelelően módosításra kerülnek a tagi kölcsön felvételére, az előírt várakozási időre és az annak elteltét követő tagi döntési lehetőségekre vonatkozó előírások.

A 179. §-hoz

A törvény előírja a pénztárak működésükre vonatkozó közzétételi kötelezettségeit a közelmúltban elfogadott ún. üvegzseb törvénnyel összefüggésben. Eszerint az önkéntes pénztáraknak közzé kell tenniük internetes honlapjukon, vagy ennek hiányában a Felügyelet honlapján éves beszámolójukat a tárgyévet követő június 30-áig, ill. a Pénzügyi Közlönyben vagy országos napilapban.

A 180. §-hoz

A rugalmas működés elősegítése érdekében megszűnik az a rendelkezés, mely szerint a szolgáltatási kiadások min. 50%-át szolidaritási alapon kell finanszírozni. Ennek mértéke ezt követően a pénztár döntésének függvénye.

A 181. §-hoz

Meghatározásra kerülnek az egészségpénztárakra vonatkozó új szabályok. Rögzítésre kerül, hogy az egészségpénztár - a kihelyezés lehetősége mellett - maga is elláthatja a szolgáltatásszervező tevékenységet, sőt ezt - vállalkozási tevékenysége keretében - más személyek, intézmények részére is elvégezheti. Változnak a szolgáltatások finanszírozására vonatkozó előírások. A jövőben csak a pénzbeli ellátások esetén lesz a pénztárnak lehetősége arra, hogy szolgáltatásait szolidaritási alapon finanszírozza. Megteremti a jogszabály annak lehetőségét, hogy a pénztártag megtakarításai meghatározott részét két évre „lekösse”, amihez az SZJA törvényben meghatározottak szerinti adókedvezmény kapcsolódik.

A 182. §-hoz

Az önálló internetes honlappal nem rendelkező pénztáraknak éves beszámolóikat a Felügyelet honlapján kell közzé tenniük.

A 183. §-hoz

A Felügyelet fogyasztóvédelmi feladatainak ellátása során az írásos bejelentést köteles az érintett szervezetnek ügyintézésre továbbítani és az köteles az ügyet érdemben kivizsgálni és annak eredményéről a Felügyeletet, illetve az ügyfelet tájékoztatni.

A Felügyelet e feladatainak ellátása során keletkezett iratokba betekinthet és jogosult felügyeleti intézkedések megtételére.

A 184. §-hoz

A törvény módosítja a könyvvizsgálói feladatok ellátására vonatkozó szabályokat. Meghatározza, hogy a könyvvizsgáló társaság milyen feltételekkel kerülhet be a Felügyelet pénztári minősítésű társaságokat tartalmazó névjegyzékébe, amelybe való felvétel a könyvvizsgálói feladatok ellátásának feltétele. Ugyancsak rendelkezik a módosítás arról, hogy a könyvvizsgáló társaságot a Felügyelet milyen esetekben törölheti névjegyzékéből.

A 185. §-hoz

Az elmúlt évek során kialakult gyakorlathoz igazodóan módosulnak az ellenőrzéssel kapcsolatos felügyeleti hatáskörök és jogkörök. A változások elősegítik azt is, hogy a Felügyelet a különböző pénzügyi intézmények ellenőrzése során egységes eljárást, gyakorlatot alakíthasson ki. Az új szabályozás a korábbinál pontosabban szabályozza a felügyeleti ellenőrzések célját, eszközeit, eljárását, a Felügyelet hatáskörét, illetve a felügyelt szervek kötelezettségeit.

A módosítás révén a jogszabály pontosan rögzíti azt, hogy a Felügyelet milyen céllal kezdeményezhet felügyeleti ellenőrzést. Meghatározásra kerül, hogy a Felügyelet egy adott probléma feltárására célvizsgálatot, több pénztárnál felmerülő probléma esetén pedig témavizsgálatot végezhet. A módosuló szabályok biztosítják annak lehetőségét is, hogy a Felügyelet külföldi hatóság kérésére kérjen adatszolgáltatást, illetve végezzen ellenőrzést.

Az ellenőrzési, felügyeleti szabályokra vonatkozóan a törvény az írásos bejelentésekkel kapcsolatos eljárásra, valamint az ellenőrzéssel kapcsolatos észrevételek határidejére vonatkozóan a közelmúltban elfogadott biztosítási törvénymódosítással megegyezően - pontosabb előírásokat tartalmaz.

A 186. §-hoz

A Felügyelet hatósági határozattal korlátozhatja a pénztár tevékenységét abban az esetben, ha valamely szolgáltatása nem felel meg a jogszabályban előírtaknak. A megtiltott tevékenységen túl a pénztár a többi szolgáltatását tovább is nyújthatja.

A 187. §-hoz

Rendelkezik a módosítás arról, hogy az egészség- és önsegélyező pénztárak szolgáltatásaira vonatkozó részletes szabályok a jövőben Kormányrendeletben kerülnek meghatározásra.

A 188. §-hoz

Átmeneti rendelkezés, mely szerint az egészségpénztárak folyamatos működésének biztosítása érdekében a 2004. előtt befizetett tagdíj terhére szolidaritási alapon is finanszírozható ellátás.

XI. Fejezet

A magánnyugdíjról és a magánnyugdíjpénztárakról szóló 1997. évi LXXXII. törvény módosítása

Részletes indokolás

A 189. §-hoz

A törvény pontosítja a tagsági okirat fogalmát és meghatározza, hogy magánnyugdíjpénztári tevékenységnek minősül a tagok számára kötelezően fizetendő tagdíjak gyűjtése, befektetése és a nyugdíjszolgáltatás az egyéni számlavezetés alapján.

A 190. §-hoz

A törvény meghatározza, hogy aki a Tbj. 34.§ (1) bekezdése szerint megállapodást köthet az illetékes társadalombiztosítási igazgatási szervvel társadalombiztosítási nyugellátásra, az köteles a megállapodást a magánnyugdíjpénztárnak bemutatni.

Módosulnak a rokkantsági nyugdíjra jogosultságot szerzett pénztártagokra vonatkozó előírások is. A pénztártag a rokkantsági, baleseti rokkantsági nyugdíjigény benyújtásával egyidejűleg írásban nyilatkozik a nyugdíjbiztosítási igazgatási szerv és a magánnyugdíjpénztár részére a társadalombiztosítási nyugdíjrendszerbe történő visszalépési szándékáról.

A 191. §-hoz

A változások közül lényeges módosítás a kedvezményezett kijelölésére vonatkozó szabályok - az önkéntes pénztári változásokkal összhangban lévő - korrigálása. Az új rendelkezések célja a törvény alkalmazása során gyakorlatban felmerült problémák rendezése. Ezért a javasolt módosítások pontosan meghatározzák a kedvezményezett kijelölésének lehetőségeit, az ennek során követendő eljárást. Ugyancsak pontosításra kerül a pénztártag halála esetén követendő eljárás. Az új szabályozás egyértelművé teszi, hogy a pénztártag halála esetén az egyéni számla nem tekintendő a hagyaték részének.

A 192. §-hoz

Pontosító rendelkezés a magánnyugdíjpénztár gazdálkodási szabályaival kapcsolatban.

A 193. §-hoz

A törvény módosítja az igazgatótanács működésének és döntéshozatalának szabályait. Ennek célja, hogy bővüljön az ülés összehívásának kedvezményezésre jogosultak köre és rugalmasabbá váljon az igazgatótanács - a modern eszközökre is támaszkodó (e-mail, telefax) - ülésezési és döntéshozatali rendje.

A 194. §-hoz

A törvény módosítja a könyvvizsgálói feladat ellátására vonatkozó szabályokat. Meghatározza, hogy a könyvvizsgáló társaság milyen feltételekkel kerülhet be a Felügyelet pénztári minősítésű társaságokat tartalmazó névjegyzékébe, amely a könyvvizsgálói feladat ellátásának feltétele. Ugyancsak rendelkezik a módosítás arról, hogy a könyvvizsgáló társaságot a Felügyelet milyen esetekben törölheti névjegyzékéből.

A 195. §-hoz

Az EU befektetési szabályaival való összhang megteremtése érdekében módosulnak a magánnyugdíjpénztárakra vonatkozó rendelkezések. A külföldi befektetések maximális mértéke helyett a jövőben a pénztári eszközök más országok devizanemében történő elhelyezése kerül limitálásra. Továbbra is a pénztári eszközök 30%-ában kerül meghatározásra az egy bizonyos pénznemben kihelyezhető összeg.

A 196. §-hoz

Az új 67/A § rendezi a pénztárak ingatlanszerzésre vonatkozó szabályait, így a letétkezelő ellenjegyzésének szükségeségét, a kötelező biztosítást és a hasznosítás módjait.

A 197. §-hoz

Módosításokat tartalmaz a törvény a pénztárak közzétételi szabályaira vonatkozóan a közelmúltban elfogadott ún. üvegzseb törvénnyel összefüggésben. Eszerint a pénztár éves beszámolóját internetes honlapján, vagy ennek hiányában a Felügyelet honlapján teszi közzé.

A 198-199. §-hoz

Ugyancsak a pénztárak hatékonyabb működését segíti elő - az önkéntes pénztári változásokkal összhangban lévő - az a rendelkezés, mely lehetővé teszi, hogy - természetesen a szigorú adatvédelmi előírások betartása mellett - a pénztár nyilvántartását kezelő szolgáltató szervezet is hozzájuthasson a pénztártitkot képező adatokhoz. Ezzel összhangban ugyanakkor pontosításra kerülnek a pénztártitokra és üzleti titokra vonatkozó rendelkezések.

Ezzel összefüggésben módosítja a törvény - a gazdálkodás nyilvántartását végző szolgáltató vonatkozásában - a pénztártitok és az üzleti titok pénztárak általi betartási kötelezettsége alóli kivétel lehetőségét.

A 200. §-hoz

A pénztári szervezet hatékonyabb működése érdekében változnak a pénztárak egyesülésére és szétválására vonatkozó szabályok. A jogszabályok ezután nemcsak azonos típusú (magánnyugdíjpénztárak, illetve önkéntes pénztárak) egyesülését és szétválasztását teszik lehetővé, hanem az egyes (önkéntes és magánnyugdíjpénztári) ágazatok ún. vegyes pénztárrá, tehát magán-nyugdíjpénztárat működtető önkéntes nyugdíjpénztárrá alakulását is.

E változással lehetővé válik a közös érdekeltség alá tartozó egyes nyugdíjpénztári formáknak - az adott helyzettől függően - közös szervezeti irányítás alatt, vagy önálló szervezeti formában történő működtetése. Az ágazatok vegyes pénztárrá történő alakulása illetve szétválása során a pénztárak átalakulására vonatkozó általános szabályokat kell alkalmazni.

Az átalakulásra vonatkozó szabály rögzíti az egyesüléssel, szétválással kapcsolatos döntéshozatali, eljárási, valamint jogutódlási kérdéseket is. Meghatározásra kerül a módosítás során az is, hogy a jogutód magánnyugdíjpénztár az átalakulástól számított 30 napon belül köteles megfelelni az előírt jogszabályi feltételeknek.

A 201-202. §-hoz

A törvény alapján kiegészül törvény egy olyan rendelkezéssel, mely szerint a pénztárak szövetségei saját kezdeményezésként kialakíthatnak garanciarendszert.

A 203. §-hoz

A törvény meghatározza - az önkéntes pénztári változásokkal összhangban -, hogy a Felügyelet fogyasztóvédelmi feladatainak ellátása során az írásos bejelentést köteles az érintett szervezetnek ügyintézésre továbbítani és az köteles az ügyet érdemben kivizsgálni és annak eredményéről a Felügyeletet, illetve az ügyfelet tájékoztatni.

A Felügyelet e feladatainak ellátása során keletkezett iratokba betekinthet és annak szükségessége esetén jogosult felügyeleti intézkedések megtételére.

A 204. §-hoz

Az elmúlt évek során kialakult gyakorlathoz igazodóan módosulnak az ellenőrzéssel kapcsolatos felügyeleti hatáskörök és jogkörök. A változások elősegítik azt is, hogy a Felügyelet a különböző pénzügyi intézmények ellenőrzése során egységes eljárást, gyakorlatot alakíthasson ki. Az új szabályozás a korábbinál pontosabban szabályozza a felügyeleti ellenőrzések célját, eszközeit, eljárását, a Felügyelet hatáskörét, illetve a felügyelt szervek kötelezettségeit.

A módosítás révén a jogszabály pontosan rögzíti azt, hogy a Felügyelet milyen céllal kezdeményezhet felügyeleti ellenőrzést. Meghatározásra kerül, hogy a Felügyelet egy adott probléma feltárására célvizsgálatot, több pénztárnál felmerülő probléma esetén pedig témavizsgálatot végezhet. A módosuló szabályok biztosítják annak lehetőségét is, hogy a Felügyelet külföldi hatóság kérésére kérjen adatszolgáltatást, illetve végezzen ellenőrzést.

Az ellenőrzési, felügyeleti szabályokra vonatkozóan a törvény az írásos bejelentésekkel kapcsolatos eljárásra, valamint az ellenőrzéssel kapcsolatos észrevételek határidejére vonatkozóan a közelmúltban elfogadott a biztosítási törvénnyel megegyezően - pontosabb előírásokat tartalmaz.

A 205. §-hoz

Pontosító rendelkezéseket tartalmaz a pénztárak tartalékképzésével, a könyvvizsgálói névjegyzékkel és a könyvvizsgálatra kötött szerződésekkel kapcsolatban.

A 206. §-hoz

Módosul a törvény 2. számú melléklete, mivel az ott felsorolt pénztártitkot képező adatok köréből indokolatlanul hiányoznak az egyéni számlára vonatkozó adatok.

-----STARTING---POINT---VEGE---

Záró rendelkezések

A 207. §-hoz

A törvényben szereplő módosítások 2004. január 1-jén lépnek hatályba.

A 208. §-hoz

A törvényben szereplő módosítások főszabályként 2004. január 1-jén lépnek hatályba.

A személyi jövedelemadóról szóló törvényhez kapcsolódó rendelkezések közül kiemelendők a következők.

Az adóbevallások egyszerűsítése érdekében - figyelembe véve az ezzel a lehetőséggel élő adózók alacsony számát is - 2004-től a vállalkozói osztalékalapot a tartalékolt pénz változása nem módosítja.

A kisösszegű kifizetések határa a jelenlegi 5 000 forintról 15 000 forintra emelkedik, míg a vállalkozói jövedelem adójának adókulcsa 18 százalékról 16 százalékra csökken.

Az egyenlő közteherviselés elvének érvényesülése és a különböző típusú jövedelmek adóterhelésének közelítése érdekében a törvény tartalmazza a különböző forrásból származó jövedelmek adóterhelésének közelítését. Ennek megfelelően a következő, ún. külön adózó jövedelmek utáni adó mértékének 20 százalékról 25 százalékra emelését tartalmazza a törvény:

- az ingó vagyontárgy átruházásából származó jövedelem;

- az ingatlan és vagyoni értékű jog átruházásából származó jövedelem;

- az értékpapír-kölcsönzésből származó jövedelem;

- az osztalékból származó jövedelem jelenleg 20 százalékkal adózó része (ez érinti a vállalkozói osztalékalap jelenleg 20 százalékkal adózó részét is);

- az árfolyamnyereségből származó jövedelem;

- a vállalkozásból kivont jövedelem;

- ingatlan bérbeadásából származó jövedelem (természetesen megmarad az összevont adóalap részeként történő adóztatás választásának lehetősége, valamint a termőföld bérbeadásából származó jövedelem esetében a 2003. január 1-jével hatályba lépett mentességi szabály);

- a pénzbeli nyereményből származó jövedelem (a nem pénzbeli nyeremény utáni adó mértéke 25 százalékról 35 százalékra emelkedne);

- a privatizációs lízingből származó jövedelem.

Az adókedvezmények közül a nyugdíjjárulék és a magánnyugdíj-pénztári tagdíj engedményének megszüntetése - a bevétel biztosítása mellett - az adórendszer, valamint a társadalombiztosítási nyugdíjra és a magánnyugdíjra vonatkozó szabályozás egyszerűsítését szolgálja.

A törvényben megfogalmazott átmeneti szabályok szerint a 2003-as beszámoló elfogadásakor vagy korábban megállapított osztalék 2004-es kifizetése esetén még a hatályos törvényben megállapított adómérték (20 és 35 százalék) érvényesülne, de a 2004-ben kifizetett osztalékelőleg esetében már a magasabb adómértéket (20 százalék helyett 25 százalék) kell alkalmazni. A 2005-ben kifizetett osztalék esetében a törvénytervezet szerint már a magasabb mérték (25 és 35 százalék) alapján kell az adót megállapítani.

A 209. §-hoz

A törvény záró rendelkezései technikai jellegű módosításokon túl a következő tartalmi változtatásokat foglalják magukban.

A törvény hatályon kívül helyezi a külföldi társaságok belföldről származó kamat, jogdíj, előadói, művészeti és sporttevékenységért, bemutatókért (kiállításokért) járó díj adókötelezettségét előíró rendelkezést, ezért a törvény törli azokat a szövegrészeket, ahol a külföldi szervezetre tesz utalást a Tao., hiszen ez a továbbiakban nem minősül adóalanynak. E rendelkezéssel megtörténik a 2003. június során hatályba lépett, a tagállamok kapcsolt vállalkozásai közötti kamat, jogdíj fizetések adóztatásának egységes rendszeréről szóló 03/49/EK számú irányelvnek megfelelő jogharmonizáció is.

A törvény a legalább 50 százalékban megváltozott munkaképességű munkavállalók foglalkoztatásához kapcsolódó adóalap-kedvezmény felső határát a kétszeresére emeli, vagyis a minimálbér fele helyett havonta és személyenként a minimálbér teljes összege érvényesíthető az adóalapból kedvezményként.

A nulla vagy a maradványértéknek megfelelő könyv szerinti értéken nyilvántartott eszközök tavaly módosított értékcsökkenési leírási szabályának hatálya nem csak 2001-re, hanem 2002-re is kiterjed.

A törvény a fejlesztési adókedvezményre és az üzleti vagy cégértékre vonatkozó rendelkezésekhez kapcsolódó átmeneti szabályokat tartalmaz.

A törvény - a jogbiztonságra tekintettel - a kis- és középvállalkozások adókedvezményére megállapított új előírásokat a 2004-től megkötött hitelszerződés alapján fizetett kamatra alkalmazza. Ez azt jelenti, hogy az adókedvezmény a 2004. január 1. napja előtt kötött hitelszerződés alapján a szerződés megkötésekor hatályos szabályok szerint (pl. mértéke 5 millió forint) vehető igénybe 2003. december 31-ét követően is.

A törvény a mezőgazdasági termelők adósságrendezése keretében 2002-ben adott egyszeri támogatás 2003. évi bevételként elszámolt összegét - hasonlóan a 2002-ben elszámolthoz - mentesíti a társasági adó, illetve a személy jövedelemadó alól.

A 210. §-hoz

Az Eva törvényt módosító rendelkezések 2004. január 1-jén lépnek hatályba.

A törvény záró rendelkezései tartalmazzák a 15 millió forintos bevételi határra való hivatkozások 25 millió forintra történő módosítását.

Pontosításra kerül, hogy az egyszerűsített vállalkozói adó fizetési kötelezettség az adóalanyok vállalkozási (gazdasági) tevékenységéből származó bevételre vonatkozik.

Hatályát veszti az a szabály, amely szerint az egyéni vállalkozó csak akkor választhatja az evát, ha az adóévre vonatkozóan olyan jogi személy, jogi személyiség nélküli gazdasági társaság, amelyben 10 százalékot meghaladó szavazati jogot biztosító részesedéssel rendelkezik, nem választja az evát.

Az EU csatlakozással, az új Áfa törvénnyel összhangban hatályát vesztik az Eva törvénynek a számlát helyettesítő okmányra vonatkozó szabályai.

A 211-212. §-hoz

Attól az időponttól kezdve, hogy Magyarország az Európai Unió tagállamává válik, a tagállamok között megszűnnek a vámhatárok, vámellenőrzések. Ennek következtében 2004. április 30-a után egy másik tagállamba történő áruszállítás esetén már nem áll rendelkezésre a vámhatóság által igazolt kiléptetési bizonylat, mely egyébként szükséges ahhoz, hogy az adóalany értékesítése termékexportnak minősüljön, és 0%-os kulccsal adózzon. Az átmeneti rendelkezés ezért fokozatosan lerövidíti a kiléptetésre rendelkezésre álló időt, mellyel tudatosítani kívánja az exportőrökben, hogy ennek figyelembevételével szervezzék külkereskedelmi ügyleteiket.

Az uniós rendelkezések nem teszik lehetővé a PHARE és ISPA előcsatlakozási alapokból finanszírozott beszerzések közvetlen adómentesítését, továbbá az áfa-rendszeren kívüli szereplők számára az áfa visszatérítését. Figyelemmel erre, továbbá az Unióhoz történő áfa-alapú költségvetési befizetések számítására, 2004. január 1-jétől megszűnik a PHARE és ISPA előcsatlakozási alapokból finanszírozott beszerzések 0%-os áfa kulccsal történő beszerzésének lehetősége, továbbá hatályát veszti a könyvtári dokumentumok beszerzése esetén igénybe vehető általános forgalmi adó visszatérítési támogatásról szóló 45/2000. (IV. 7.) Korm. rendeletet. Az áfa-törvény ugyanakkor biztosítja a törvény rendelkezései alapján le nem vonható áfa utólagos visszatérítésének lehetőségét a kormányrendelettel kihirdetett vagy a Magyar Közlönyben közzétett nemzetközi szerződés esetében, ha az úgy rendelkezik, hogy a kedvezményezettet az áfa teher viselése alól mentesíteni kell.

Tekintettel az áfa-mérték változásokra, a törvény 2004. március 31-ig átmeneti időt biztosít a taxaméterek és pénztárgépek átállítására. Az átállításig a számla, illetve nyugtaadási kötelezettséget az adóalany kézi számla, illetve -nyugta kibocsátásával teljesíti.

A 213. §-hoz

A törvény értelmében a csatlakozás miatt megszűnő vámszabadterületek 2004. január 1-je és 2004. május 1-je között adómentesen belföldiesíthetik azokat a feldolgozási, illetve raktározási célból behozott termékeiket, melyek után az import áfát egyébként levonásba helyezhetnék. A rendelkezés költségvetési bevételt nem érint, célja a vámszabadterületi társaságok likviditásának megőrzése.

A 214. §-hoz

A Jöt-öt módosító rendelkezések fő szabályként 2004. január 1-jével lép hatályba. A törvény kihirdetése napján azok a rendelkezések lépnek hatályba, amelyek a végrehajtás során felmerült problémákat rendezik, a jogbiztonságot növelik vagy más, pozitív irányú változást jelentenek. A törvény tartalmazza továbbá az egyes rendelkezésekben hatályukat vesztő szövegrészeket.

A 215. §-hoz

A törvény átmeneti rendelkezése szerint a vámhatóság az adóraktár engedélyesnél, illetőleg az adómentes felhasználónál végzett korábbi ellenőrzés során elfogadott vámtarifaszám jogkövetkezményeket maga után vonó módosítására, visszamenőleges hatállyal nem módosíthatja. A vámtarifaszám módosításra kizárólag a kötelező érvényű vámtarifa besorolás alkalmával van lehetőség, mely a jövőre nézve alkalmazandó.

A 216. §-hoz

A törvény a teljesen denaturált alkohol kiszerelésére, beszerzésére, felhasználására 2004. január 1-jétől bevezetésre kerülő szabályok alkalmazására ad átmeneti szabályozást. A kiszereléssel foglalkozók számára lehetővé teszi, hogy amennyiben a felhasználói engedély iránti kérelmüket legkésőbb a törvény hatályba lépése előtti napig benyújtják, e tevékenységüket engedély nélkül is tovább folytathassák, legkésőbb 2004. február 15-éig. A 2 liter vagy annál nagyobb kiszerelésű teljesen denaturált alkoholt felhasználók esetében pedig 2004. január 31-éig ad haladékot a nyilvántartásba vétel vámhatósági visszaigazolására. Rendezi továbbá a kereskedőknél 2003. december 31-én készleten lévő 2 liter vagy annál nagyobb kiszerelésű teljesen denaturált alkoholtermékek forgalmazásának lehetőségét a készlet kifogyásáig, legfeljebb 2004. június 30-áig.

A 217. §-hoz

A törvény Htv-t érintő rendelkezései 2004. január 1-jén lépnek hatályba, egyidejűleg az iparűzési adó alanyainak a tételes átalányadózásra vonatkozó szabályai (mint „üres halmaz”) hatályukat vesztik.

A 218. §-hoz

A törvény Itv-t módosító rendelkezései 2004. január 1-jén lépnek hatályba. Ez alól a törvény két kivételt tesz. Ha az öröklési illetékkötelezettség 2004. január 1-jét megelőzően keletkezett, akkor az öröklési illeték megállapítására a 2003. december 31-én hatályos rendelkezéseket kell alkalmazni, ha az örökös számára ezek eredményeznek kedvezőbb fizetési kötelezettséget. A több szerződéssel ajándékba kapott ingatlanszerzések értékének összeszámítására is csak akkor van lehetőség, ha az ingatlan első tulajdoni hányadának megszerzése 2003. december 31-ét követően történt.

A törvény hatálybalépésével egyidejűleg a gépjármű illetéke 13 forint/cm3-ről 15 forint/cm3-re változik. Kikerül az öröklési illeték tárgyköréből a magánnyugdíjpénztártag egyéni számláján felhalmozott összeg kedvezményezett (örökös) általi megszerzése és így okafogyottá válik az ehhez kapcsolódó feltételes illetékmentességi szabály. Megszűnik az illeték bélyeges űrlappal történő megfizetésének lehetősége, mert a jogintézmény közel két évtizede nem működik. Az eljárási illetéknek az illetékbélyeg helyett más módon történő fizetését lehetővé tévő törvényi felhatalmazás nevesítetten kiegészül azzal, hogy jogszabály lehetővé teheti az elektronikus úton történő illetékfizetést is.

A 219. §-hoz

A belföldön bejegyzett gépjárművekre vonatkozó rendelkezések 2004. január 1-jével, míg a külföldön nyilvántartott gépjárművekre irányadó rendelkezések - a Magyar Köztársaság EU-hoz való csatlakozásnak időpontjával - 2004. május 1-jével lépnek hatályba.

A belföldi gépjárművek vonatkozásában kisebb korrekciókra kerül sor: az adómentesség a jövőben csak azon autóbuszok után jár, amelyek kizárólag menetrendszerinti tömegközlekedést bonyolítanak le, a vegyes üzemeltetésű (menetrendszerinti és egyéb közlekedést is ellátó) autóbuszokat tehát nem illeti meg adómentesség.

Hatályon kívül helyezésre kerül néhány adómentességi szabály: a 250 cm3-t el nem érő lökettérfogatú motorkerékpár, valamint a mezőgazdasági vontató ugyanis kikerül a törvény hatálya alól. Az adókötelezettség a rendszámtáblához kapcsolódik, így a 30 napnál rövidebb időre szóló forgalmi engedélyhez kapcsolód mentesség oka fogyottá válik. A kizárólag kommunális célra használt gépjárművek adómentessége megszüntetése mellet két érv szól: ezen gépjárművek utáni adó alanya személyi minőségére tekintettel - részben feltétel nélkül (pl. költségvetési szerv, egyház), részben feltételesen (pl. alapítvány, társadalmi szervezet) - a gépjármű használatának módjától függetlenül eleve mentes a fizetési kötelezettség alól, míg e körhöz nem tartozó gépjárművek adómentességének/adókötelezettségének adójogi megítélése - tekintve, hogy a mentesség (tárgyi oldalról) a jármű műszaki paramétereihez, míg (alanyi oldalról) az adóalany kommunális tevékenységéhez, mint két együttes feltételhez kapcsolódott - a gyakorlatban nagyon sok nehézséggel járt, jogvitára adott okot.

A törvény szerint az 1995. évi V. törvény 8. §-ána (3) bekezdése, illetve ehhez kapcsolódóan a 1997. évi CIX. törvény 26. §-ának (4) bekezdése - amelyek 1996. január 1-jétől 2003. december 31-ig az adómentességet a „csak” mozgáskorlátozott személyek gépjárművei után is biztosították - hatályon kívül helyezésre kerül. E szabályozás átmeneti rendelkezésként került beépítésre a törvénybe, az elmúlt 8 év alatt ezen szabályozás - a jogbiztonság követelményét kielégítve - betöltötte funkcióját. A súlyos mozgáskorlátozott személyek közlekedési kedvezményeiről szóló 164/1995. (XII. 27.) Korm. rendelet szerinti közlekedéshez kapcsolódó kedvezmény a nem súlyos mozgáskorlátozott személyeket 1996-tól már nem illeti meg, ehhez igazodik most a gépjárműadó törvény szabályozási logikája is.

A közúti közlekedési nyilvántartásról szóló 1999. évi LXXXIV. törvény módosítása

A 220. §-hoz

Az adókivetéshez szükséges komplex adatszolgáltatás (adattartalom) érdekében a törvény a közúti közlekedési nyilvántartásról szóló törvény módosítását is tartalmazza. A gépjármű tulajdonjogában bekövetkezett változás régi tulajdonosa (átruházó) változás-bejelentési kötelezettségét továbbra is a 35/2000. (XI. 30.) BM rendelet rendelkezései alapján teljesítheti. A törvény szerinti módosítás eredményeként a BM Adatfeldolgozó Hivatal a régi tulajdonos (átruházó) változás-bejelentéséről és annak időpontjáról is szolgáltat adatokat az adóhatóságok számára. A közúti közlekedési nyilvántartás tartalma tehát alkalmas lesz arra, hogy a gépjárműadó kivetésekhez főszabály szerint jogalapul szolgáljon. (Ez a rendelkezés tartalmilag az átruházó érdekeit védi, ugyanis a szóban forgó bejelentés megtételével a következő évtől akkor is megszűnik az átruházó adóalanyisága és adókötelezettsége, ha az új tulajdonos nem tesz eleget változás-bejelentési kötelezettségének.)

A bírósági végrehajtásról szóló 1994. évi LIII. törvény módosítása

A 221. §-hoz

A likviditási gondokkal küzdő, társadalombiztosítási kifizetőhelyet működtető foglalkoztatók által számfejtett társadalombiztosítási ellátások biztonságos folyósíthatósága az egészségbiztosítási igazgatási szervek előzetes finanszírozása által garantált. A hatályos szabályok alapján azonban köztartozások, illetve egyéb tartozások behajtása érdekében a foglalkoztató valamennyi bankszámlája végrehajtás alá vonható. Ennek eredményeképpen előfordulhat, hogy az egészségbiztosítási ellátás fedezetéül szolgáló összeget is végrehajtás alá vonják, nyilvánvalóan sértve az ellátásra jogosult foglalkoztatott érdekeit. A törvény ezért kimondja, hogy az egészségbiztosítási ellátás céljára elkülönítve kezelt pénzösszeg a foglalkoztatót terhelő, harmadik személyekkel szemben fennálló tartozás fejében nem vonható végrehajtás alá. Garanciális szabályként előírja továbbá a rendelkezés, hogy az elkülönített pénzösszeg csak akkor mentesül a végrehajtás alól, ha azt a foglalkoztató által jogszabály alapján nyitott külön számlán helyezték el. Az e célra történő külön számla nyitási kötelezettséget még a törvényi rendelkezés hatálybalépésétől alacsonyabb szintű társadalombiztosítási jogszabály írja majd elő a foglalkoztatók számára. Ezek az előírások biztosítékot jelentenek arra nézve, hogy a foglalkoztató köztartozásainak behajtását célzó adóhatósági intézkedés (azonnali beszedési megbízás) véletlenül se akadályozhassa meg az egészségbiztosítási forrásból finanszírozott kifizetőhelyi ellátások teljesítését, ugyanakkor e mentesítésből fakadóan ne juthasson jogosulatlan előnyhöz a foglalkoztató, ne menekíthesse pénzeszközeit a végrehajtás alól mentes külön számlára.

A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény módosítása

A 222. §-hoz

A módosítás a törvény civil jellegének erősítését szolgálja a költségvetési szervek és a kulturális tevékenységet végzők - többek között vállalkozók, vállalkozó szervezetek - kedvezményezettségének megszüntetésével. A törvénymódosítás - a 2003. évi adatok alapján - közvetlenül 75,7 millió forint más célú felhasználását teszi lehetővé a központi költségvetés számára.

A módosítás biztosítja, hogy a tartósan Magyarországon tartózkodó külföldiek által létre hozott civil szervezetek is kedvezményezetté válhassanak az 1%-os SZJA rendelkezéseknél. E módosítás a törvény EU-komfortságát is elősegíti.

A módosítás egy olyan, idén januárban bevezetett eljárást helyezi hatályon kívül, amely kezdettől a civil szervezetek által vitatott volt (a célba nem ért rendelkezések összegét más, a rendelkező állampolgár által nem preferált szervezetek kaphatták meg). A Nemzeti Civil Alapprogram számára biztosított kiemelkedő mértékű költségvetési forrás (6,4 milliárd forint) szükségtelenné teszi e vitatott, ugyanakkor jelentős igazgatási költségekkel járó (APEH-számbavétel) konstrukció fenntartását.

Az adózás rendjéről szóló törvény módosítása néhány kisebb technikai jellegű változtatást is szükségessé tesz a törvényben.

A 223. §-hoz

A szerződés típusát elnevezésétől függetlenül, az eset összes körülményére - így különösen a felek szerződéskötéskor, illetve a munkavégzés során tett jognyilatkozataira, a tényleges munkavégzés jellegére, a vonatkozó jogokra és kötelezettségekre - tekintettel kell megítélni, illetőleg megállapítani. Ha a törvény szerinti moratórium időszakában indított munkaügyi vagy adóellenőrzés során jogerősen sor kerül a munkavégzés alapjául szolgáló szerződés színleltté minősítésére és az adózó a színleltté minősített jogviszonyból eredő adó- és járulékkötelezettségét teljesítette, továbbá ha a szerződés színleltségének orvoslása a törvény szerinti időpontig megtörtént, úgy a munkáltató terhére adó- és járulékkülönbözetet megállapítani nem lehet. E rendelkezés a színlelt szerződések alapján történő munkavégzés csökkentését, a jogkövető adózói magatartás erősödését segíti elő.

A 224. §-hoz

A záró rendelkezések a hatályba léptető és átmeneti rendelkezéseket, valamint az időközben bekövetkezett változásokat és a törvénynek megfelelő módosítások miatt szükséges átvezetéseket tartalmazzák. Az átmeneti rendelkezések megállapítják, hogy a törvény szerinti növelt mértékű járulékot mely időponttól kell első ízben megállapítani és megfizetni, hogy az egyéni vállalkozó, valamint az alkalmi munkavállaló mely időponttól köteles magánnyugdíjpénztárba belépni.

A foglalkoztatás elősegítése érdekében a törvény kiegészíti az Eho törvényt azzal a rendelkezéssel, hogy a gyes, gyet alatt munkát vállaló, valamint az ötven évet betöltött tartósan munkanélküli személy foglalkoztatójának a tételes egészségügyi hozzájárulást nem kell megfizetni

A foglalkozástatás elősegítéséről és a munkanélküliek ellátásáról szóló 1991. évi IV. törvény módosítása

A 225. §-hoz

A törvény meghatározza a rehabilitációs hozzájárulás 2004. évi mértékét.

A 226. §-hoz

A törvény pontosító rendelkezéseket tartalmaz az ágazatok vegyes pénztárrá alakulásával, valamint az önkéntes pénztárak általános működésével, szolgáltatásaival kapcsolatban.

A 227. §-hoz

A törvény pontosító rendelkezéseket tartalmaz a magánnyugdíjpénztárak szolgáltatásaival és egyes működési szabályaival kapcsolatban.

A csődeljárásról, a felszámolási eljárásról és a végelszámolásról szóló 1991. évi XLIX. törvény módosítása

A 228. §-hoz

A módosítás lehetővé teszi azt, hogy a vagyonfelügyelő vagy a felszámoló, illetve a végelszámoló jogszabálysértő tevékenysége miatt - az adóson vagy a hitelezőn kívül -harmadik személy is önállóan kifogást nyújthasson be a bírósághoz, ha a jogszabálysértő tevékenység miatt sérelmet szenved.

A szerencsejáték szervezéséről szóló 1991. évi XXXIV. törvény módosítása

A 229. §-hoz

A nemzetközi tapasztalatokkal megegyezően a hazai szerencsejáték ágazat legdinamikusabban növekvő része a pénznyerő automaták üzemeltetése. A törvény megemeli a pénznyerő automaták játékadójának nagyságát 2004. január 1-jétől, így a pénznyerő automaták játékadója 55 000 Ft/hó/játékhely összegről 70 000 Ft/hó/játékhely összegre, a Szerencsejáték Rt. lottójátékainak adómértéke 17%-ról 22%-ra emelkedik.

A 230. §-hoz

Az egészségügyi, szociális és családügyi miniszter 2003. december 31-ig rendeletben határozza meg a közvetlen lakossági fogyasztásra szolgáló hagyományos gyógynövény drogok körét és a kiskereskedelmi kiszerelés mennyiségi határait.

Az 1. számú melléklethez

A törvény - kerülve a párhuzamos szabályozást - a lakáscélú támogatásokról szóló rendeletre való hivatkozással határozza meg az adómentes munkáltatói támogatás esetén lakáscélú felhasználásnak minősülő korszerűsítést.

A törvény szerint adómentes az oktatási miniszter által adományozott - kormányrendeletben meghatározott - Deák Ferenc ösztöndíj.

A törvény szerint is adómentes a kiegészítő önsegélyező pénztár és a kiegészítő egészségpénztár törvényben előírt szolgáltatása, azzal, hogy a szolgáltatások körét és feltételeit a jövőben törvény felhatalmazása alapján kiadott kormányrendelet is meghatározhatja.

A törvény alapján az egyéb indokkal adómentes juttatások köre kiegészül a nyugdíjban részesülő magánszemély által a központi költségvetési szervvel vagy a helyi önkormányzattal kötött tartási, életjáradéki vagy öröklési szerződés révén megszerzett vagyoni értékkel.

A törvény szerint adómentes a magánszemély részére más magánszemély(ek) által ingyenesen vagy kedvezményesen juttatott (fizetett) vagyoni érték, feltéve, hogy az nem ellenérték jellegű, azaz, ha nem termékértékesítésre, szolgáltatásnyújtásra vagy más vagyoni érték átengedésére tekintettel történik.

A 2. számú melléklethez

A törvény bővíti az összevont adóalap megállapításánál elszámolható költségek körét, összhangban a jogszabály vagy nemzetközi szerződés rendelkezése alapján kapott támogatással kapcsolatos módosításokkal. A törvényben foglaltak szerint a támogatás tényleges adómentessége a költségelszámolás szabályainak módosulása által valósul meg. Ezek alapján lehetővé válik a támogatással szemben olyan kiadás alapján történő költség elszámolása, amely részben a magánszemély személyes vagy családi szükségletét szolgálja, ha ezt egyébként az azt megállapító jogszabály vagy nemzetközi szerződés lehetővé teszi. Továbbá a törvényben foglaltak alapján a támogatás útján szerzett tárgyi eszköz, nem anyagi javak értékcsökkenésének leírása a támogatás nagyságának mértékéig egy összegben történhet.

A kormányrendeletben meghatározott regisztrált mezőgazdasági termelővel kibővül azon személyek köre, akik a kizárólag üzemi célt szolgáló tárgyi eszközökre, nem anyagi javakra értékcsökkenési leírást számolhatnak el. Továbbá ezen személyi kör a családi gazdálkodókhoz hasonlóan jogosult a tárgyi eszköznek, nem anyagi javaknak az üzembe helyezés időpontjára megállapított beruházási költségét az üzembe helyezés adóévében egy összegben költségként elszámolni.

A törvény a jövedelem megállapításakor költségként figyelembe nem vehető kiadások közt sorolja fel a magánszemély bevétele (jövedelme) után külföldön megfizetett, a személyi jövedelemadónak megfelelő adót.

A 3. számú melléklethez

Az európai uniós támogatások lehető leghatékonyabb kihasználásának egyik alapvető feltétele a támogatások nyilvántartása, ellenőrzése. A megfelelő szabályozás kialakítása érdekében - az adózással összefüggő adminisztráció egyszerűsítése és az egyes adónemek szabályozása közötti összhang megteremtése szempontjait is figyelembe véve - a törvény tartalmazza az alapnyilvántartásokra vonatkozó szabályozás módosítását. A módosítás technikai jellegű, alapvető tartalmi változtatásokat nem tartalmaz. Az alapnyilvántartások (naplófőkönyv, pénztárkönyv, bevételi és költségnyilvántartás, bevételi nyilvántartás, értékesítési betétlap) típusai, és ezen típusok alkalmazásának szabályai rendszerezetten, átláthatóbb formában kerülnek megfogalmazásra.

A 4. számú melléklethez

A statisztikai besorolás rend változása miatt a törvény módosítja a mezőgazdasági őstermelői tevékenységek tételes felsorolásához kapcsolódó vámtarifaszámokat.

Az 5. számú melléklethez

A törvény bővíti az elszámolható vállalkozói költségek körét, összhangban a jogszabály vagy nemzetközi szerződés rendelkezése alapján kapott támogatással kapcsolatos módosításokkal. Az egyéni vállalkozó is jogosulttá válik a támogatással szemben olyan kiadás alapján történő költség elszámolására, amely részben személyes vagy családi szükségletét szolgálja, feltéve, hogy a támogatásról szóló jogszabály, vagy a nemzetközi szerződés a támogatás ilyen irányú felhasználását lehetővé teszi.

Az építmények értékcsökkenési leírásának felsorolásában a mezőgazdasági építmények közül a törvény kiemeli és kedvezőbb, 15 százalékos leírási kulcs alá sorolja az önálló támrendszert.

A törvény a jövedelem megállapításakor költségként figyelembe nem vehető kiadások közt sorolja fel a magánszemély bevétele (jövedelme) után külföldön megfizetett, a személyi jövedelemadónak megfelelő adót, tekintettel arra, hogy a külföldön adózatható jövedelmet a törvény vagy mentesíti az adófizetési kötelezettség alól, vagy az e jövedelmek után megfizetett adóra beszámítást biztosít (tehát a külföldön megfizetet adó nem költségként jelenik meg, hanem „közvetlenül” a belföldi adófizetési kötelezettséget befolyásolja.

A 6. számú melléklethez

A kisvállalkozások adókedvezménye a jelenlegi 5 millió forintról 6 millió forintra emelkedik, amely összeg ún. csekély összegű (de minimis) támogatásnak minősül.

Az Európai Unió támogatásokra vonatkozó szabályozására tekintettel a kisvállalkozások adókedvezmény nem érvényesíthető a szállítási tevékenységet végző adózó esetében a nemzetközi szállítási tevékenységhez használt tárgyi eszközével összefüggésben, valamint nem érvényesítheti e kedvezményt a tevékenysége alapján mezőgazdasági, vadgazdálkodási, erdőgazdálkodási ágazatba vagy halgazdálkodási ágba sorolt egyéni vállalkozó.

A 7. számú melléklethez

Az értékcsökkenési leírás arányosítása kiterjed minden olyan esetre, ha az eszköz nem volt az adózó állományában a teljes évben.

Az üzleti vagy cégérték értékcsökkenési leírására vonatkozóan a törvény szűkíti az adóelkerülés lehetőségét, ha a cégértéket tőzsdére be nem vezetett cég megvásárlásakor vette az adózó nyilvántartásba, és ezt követően a két cég egyesül, de a megvásárolt cég vagyonát az átalakulás keretében nem értékelik át piaci értékre. E lépést az indokolja, hogy az említett cégvásárláskor a cégérték jellemzően a megszerzett társaság eszközei között a piaci ár alatt nyilvántartott ingatlan miatt keletkezik, amely ingatlan az egyesüléssel a részesedést megszerző vállalkozáshoz kerül úgy, hogy a cégérték „helyettesíti” a piaci értékre történő felértékelést.

A 8. számú melléklethez

A mezőgazdasági építmények közül az önálló támrendszerre 15 százalékos értékcsökkenési leírási kulcs vonatkozik.

A 9. számú melléklethez

A Tao-ban nevesített költségek között a törvény

- a segély, a reprezentáció, az üzleti ajándék és a kis értékű ajándék, valamint a biztosítási díj és a nyeremény esetére előírt különös szabályok mellett az adózóval munkaviszonyban álló magánszemélynek, vezető tisztségviselőjének, tevékenységében személyesen közreműködő tagjának, valamint az adózóval korábban munkaviszonyban álló, saját jogú nyugdíjasnak és az említett magánszemélyek közeli hozzátartozójának adott bevételt - a személyi jövedelemadó vonzatától függetlenül - elismert költségnek minősíti,

- a biztosítás kedvezményezettje helyett a biztosított személyéhez kötve határozza meg, hogy a kifizető által viselt biztosítási díj elismert költség-e,

- a Munka Törvénykönyve szabályaihoz igazítva nevesíti az elismert költségek között a szakszervezeti tagok által igénybe nem vett munkaidő-kedvezmény címen a szakszervezetnek átutalt összeget,

- az elismert képzési költségeket a személyi jövedelemadó törvényben foglaltakkal összhangban fogalmazza meg.

A 10. számú melléklethez

A törvény - az általános forgalmi adóról szóló törvény csatlakozással hatályba lépő rendelkezéseihez igazodva - a számlát helyettesítő okmány elhagyásáról rendelkezik, valamint egyértelművé teszi a pénztárgép használatáról szóló külön jogszabály betartásának kötelezettségét.

A 11-12. számú melléklethez

A törvény értelmében módosul az áfa-törvény kedvezményes adómértékkel adózó termékeket és szolgáltatásokat, valamint tárgyi adómentes tevékenységeket felsoroló melléklete. A módosítás alapvető célja a mellékleteknek a 77/388/EGK tanácsi irányelvvel való teljes összhangjának megteremtése. Ezen túlmenően a tervezet tartalmaz értelmezést elősegítő pontosításokat, illetve a költségvetési bevételek növelése érdekében történt átsorolásokat.

A forgalmi adózás területén mérvadó 77/388/EGK tanácsi irányelv H melléklete határozza meg azon termékek és szolgáltatások körét, melyek kedvezményes kulccsal adóztathatók. Figyelembe véve a hivatkozott mellékletet, a törvény értelmében a legfontosabb változások: a gyógyszeralapanyagok, a CD-ROM, a napkollektorok, az azbesztmentes fékbetét, a film- és DVD-gyártás és terjesztés, illetve a kiadói szolgáltatások (ide nem értve a kiadói szolgáltatás végtermékét pl. könyvet, kottát) 2004. január 1-jétől a kedvezményes kulcs helyett normál adómértékkel adóznak. A költségvetési bevételek növelése érdekében a kedvezményes adómérték helyett normál adómérték vonatkozik a villamos energiára, valamint az ásványi tüzelőanyagokra (szén, brikett, tőzeg, koksz, tűzifa, faszén, stb., a gáz kivételével). A könyvek viszont kedvezményesebb elbírálásban részesülnek, mivel rájuk a legkedvezményesebb áfa kulcs vonatkozik a törvény szerint.

Az uniós szabályok miatt változik a törvény szerint a sporttal kapcsolatos szolgáltatások megítélése, így 2004. január 1-jétől kizárólag a sporteseményekre szóló belépők, sportlétesítmények rendeltetésszerű használata tartozik a kedvezményes kulcs alá, ugyanakkor tárgyi adómentes tevékenységként kell kezelni a szabadidős és amatőr sportszolgáltatásokat.

A tárgyi adómentes termékek és szolgáltatások körében a 77/388/EGK irányelv miatti legfontosabb módosítások a következők. Tárgyi adómentessé válik az emberi szervek, emberi vér (ideértve a labilis vérkészítményeket) és anyatej értékesítése, valamint a fogtechnikusok fogtechnikai tevékenységük keretén belül végzett termékértékesítései (különösen a korona, műfog, protézis). Az ingatlanok vonatkozásában két nagyobb változást tartalmaz a törvény, a beépítetlen építési telek normál adómértékkel történő adóztatását (amellyel egyúttal a lakóingatlan befejezés előtti, és befejezést követő első értékesítésénél a telek osztja az adóköteles felépítmény 25%-os adómértékét), illetve főszabályként az ingatlan bérbe, illetve haszonbérbe adásának tárgyi adómentesítését. Az adóalanyokat ugyanakkor a törvény szerint az utóbbi tevékenység tekintetében megilleti az általános szabályok szerinti adózás választásának joga, kivéve a lakóingatlan bérbe-, haszonbérbeadását. A tárgyi adómentes tevékenységek köréből ugyanakkor kikerül és normál kulccsal adózik a közös ismeretterjesztés és ismeretszerzés. Pontosabbá válik továbbá az oktatás, illetve a közvetítés tárgyi adómentességére vonatkozó szabályozás.

A 13. számú melléklethez

A törvény értelmében módosul az áfa-törvény 3. számú mellékletének I. része, mely leköveti az adóalapot nem képező állami támogatásoknak az arányosításba történő bevonását. Továbbá a törvény értelmében az arányosítás során az előleg összegét is figyelembe kell venni, valamint pontosabbá válnak a levonható áfa göngyölítésére vonatkozó szabályok.

A 14. számú melléklethez

Az áfa-törvény tervezett 8. számú melléklete a 77/388/EGK tanácsi irányelv D mellékletével összhangban tartalmazza azon tevékenységek felsorolását, melyek végzése esetén a közhatalmat gyakorló szerv mindenképpen az áfa-alanyává válik, ha ezen tevékenységből származó bevétele a 4 millió forintot eléri.

A 15. számú melléklethez

Az illetéktörvény Melléklete szabálysértési eljárási illetékre vonatkozó rendelkezéseinek kiegészítését a jogalkalmazás egységességének elősegítése, míg a környezetvédelmi, természetvédelmi hatósági eljárások illetékét szabályozó cím módosítását a háttérjogszabályok megváltozása tette indokolttá.