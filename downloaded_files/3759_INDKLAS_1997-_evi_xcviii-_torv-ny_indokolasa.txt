1997. évi XCVIII. törvény indokolása

a Magyar Köztársaság Alkotmányának módosításáról

ÁLTALÁNOS INDOKOLÁS

Az 1998-ban esedékes országgyűlési és önkormányzati választások lehetséges időpontjának jogi aggályoktól mentes meghatározása, illetőleg a választások megfelelő időpontban történő megtartása érdekében szükséges az Alkotmány módosítása.

RÉSZLETES INDOKOLÁS

Az 1-2. §-hoz

A hatályos Alkotmány szövege szerint az Országgyűlést négyévi időtartamra választják; az Országgyűlés alakuló ülését - a választást követő egy hónapon belüli időpontra - a köztársasági elnök hívja össze. E rendelkezések a választások időpontjának egyértelmű és ésszerű meghatározására nem képesek. A probléma oka az, hogy a választások időpontja ciklusról ciklusra egyre későbbre tolódik, így a választás megtartására alkalmatlan nyári és téli hónapokra is áthúzódik (1998-ban például június 29. és szeptember 29. között kellene az országgyűlési képviselőket megválasztani).

A törvény ezt a problémát úgy kívánja orvosolni, hogy az országgyűlési képviselők általános választását négyévenként, áprilisban vagy májusban kell megtartani. A törvény szerint az Országgyűlés feloszlása vagy feloszlatása esetén három hónapon belül kell új Országgyűlést választani.

E nélkül a módosítás nélkül 1998-ban az országgyűlési választásokat a nyári időszakban kellene megtartani, vagy - egy esetleges májusi választás érdekében - az Országgyűlésnek már három hónappal korábban, februárban ki kellene mondania feloszlását.

A 3. §-hoz

Az ügydöntő országos népszavazás eredményességének az a kritériuma, hogy az érvényesen szavazó állampolgárok több mint a fele, de legalább az összes választópolgár több mint egynegyede azonos választ adjon a kérdésre.

A 4. §-hoz

Az országos népszavazások állampolgári kezdeményezésének és az országos népi kezdeményezések támogatására aláírásgyűjtő-íveken lehet aláírást gyűjteni a választópolgároktól. A törvény az aláírások összegyűjtésére rendelkezésre álló határidőt állapítja meg. E határidőt az aláírásgyűjtő-ívek külön törvényben meghatározott, az Országos Választási Bizottság által történő hitelesítésétől kell számítani.

A 5. §-hoz

Az országgyűlési választásokkal kapcsolatos, a választás időpontjának eltolódására vonatkozó megjegyzés az önkormányzati képviselők és polgármesterek választására is igaz. Ugyanakkor a hatályos Alkotmány és a helyi önkormányzatokról szóló 1990. évi LXV. törvény szabályaiból az következik, hogy az önkormányzati képviselők megbízatása négy év elteltével megszűnik, a képviselő-testület megbízatása viszont az új képviselő-testület megválasztását követően is tovább - annak alakuló üléséig - tart. Az új képviselő-testület alakuló üléséig tehát két képviselő-testület létezik. A törvény ezt az ellentmondást oldja fel azzal, hogy kimondja: az önkormányzati képviselők, illetve a képviselő-testületek megbízatása a következő általános választás napjáig tart, és a választást minden negyedik év októberében kell megtartani.

Az 6. §-hoz

A módosítás hatálybalépéséről rendelkezik.

Átmeneti rendelkezésként az 1998. évben esedékes választások időpontjáról, valamint az országos népszavazás és népi kezdeményezés érdekében megkezdett aláírás gyűjtések határidejéről szól.