2016. évi CXLV. törvény indokolása

egyes foglalkoztatási tárgyú törvények módosításáról

-----STARTING---POINT---ALTALANOS--- 

A törvények módosításával egyértelművé válik, hogy egyes foglalkoztatást elősegítő támogatásokra mely európai uniós szabályok érvényesek.

A törvény szigorítja a munkabaleset bejelentése elmulasztásának jogkövetkezményét, a bejelentéssel kapcsolatos visszaélések megelőzése érdekében. Ha a sérült munkavállaló elmulasztja a munkabaleset bejelentését, neki kell bizonyítania, hogy a baleset a munkavégzéssel összefüggésben történt. A módosítás az elektronikus úton történő bejelentést is lehetővé teszi. A szabályozással nem sérülnek a munkavállaló jogai, mert továbbra is lehetősége van a munkáltatói intézkedés ellen jogorvoslattal élni.

A módosítás jogharmonizációs rendelkezést tartalmaz, amelynek célja az egyéni védőeszközökről és a 89/686/EGK tanácsi irányelv hatályon kívül helyezéséről szóló, az Európai Parlament és a Tanács 2016. március 9-i (EU) 2016/425 rendelete előírásainak való megfelelés.

A törvény megteremti az összhangot a csődeljárásról és a felszámolási eljárásról szóló 1991. évi XLIX. törvény, a cégnyilvánosságról, a bírósági cégeljárásról és a végelszámolásról szóló 2006. évi V. törvény és a Bérgarancia Alapról szóló 1994. évi LXVI. törvény szabályai között. A bérgarancia eljárás és támogatás gyakorlati tapasztalatai alapján kisebb módosításokat vezet be az erre vonatkozó szabályozásban.

A törvény kiterjeszti a munkaügyi ellenőrzés hatályát a szociális szövetkezet tagjának tagi munkavégzésére, amely várhatóan csökkenti a visszaélések lehetőségét.

A törvény megszünteti a foglalkoztatási szövetkezetet, mint szervezeti formát, amely nem váltotta be a hozzáfűzött reményeket.

-----STARTING---POINT---RESZLETES---

Az 1-6. §-hoz

Módosítja a foglalkoztatás elősegítéséről és a munkanélküliek ellátásáról szóló 1991. évi IV. törvényt.

A hatályos szabályozás a közfoglalkoztatott számára csak a megfelelő munkahely elfogadását írja elő kötelezettségként. A közfoglalkoztatottnak a nyílt munkaerőpiacra történő visszakerülése elősegítése érdekében szükséges az is, hogy a közfoglalkoztatott elfogadjon olyan képzési lehetőséget, amely alkalmassá teszi őt arra, hogy nyílt munkaerőpiacon munkahelyet találjon. Ezért a törvény a foglalkoztatási törvényt úgy módosítja, hogy a közfoglalkoztatott számára a képzési lehetőség elfogadását is kötelezővé teszi.

Ezen túlmenően egyrészt olyan szabállyal egészíti a törvényt, mellyel egyértelművé válik, hogy a közfoglalkoztatással összefüggő - a közfoglalkoztatásból történő kivezetés érdekében folytatott - kutatások költségei, valamint a közfoglalkoztatási kiállítások rendezésével kapcsolatos kiadásokat a Nemzeti Foglalkoztatási Alap közfoglalkoztatások támogatására vonatkozó pénzeszközöket tartalmazó előirányzata finanszírozza. Másrészt az NFA által előfinanszírozott programokkal kapcsolatosan is keletkeznek visszakövetelések, melyekkel kapcsolatosan felmerülő kiadások és díjak is azt az előirányzatot kell, hogy terheljék, ahonnan a támogatások finanszírozásra kerültek.

A 7-16. §-hoz

A módosítás célja, hogy a munkavállalók komolyan vegyék a bejelentési kötelezettséget. A módosítás által tartalmazott szankció várhatóan visszaszorítja a jelentési kötelezettséggel történő visszaéléseket úgy, hogy a munkavállaló jogai nem sérülnek. A jogorvoslat lehetősége (ha a munkáltató nem tekinti munkabalesetnek a balesetet) továbbra is biztosított a munkavállaló számára [a munkavédelemről szóló 1993. évi XCIII. törvény (a továbbiakban: Mvt.) 66. §].

Az Mvt. 9. § (4) bekezdés és a 88. § (3) bekezdés c) pontjának módosításával, valamint 70. § (5) bekezdés megalkotásával a magyar honvédség vonatkozásában megnyílik a lehetőség a munkavédelmi tevékenység, valamint a munkavédelmi érdekképviselet optimális megszervezésére és működtetésére, beleértve a hatósági tevékenység ellátása rendjének egyes kérdéseit is, valamint a magyar honvédség struktúrájának jobban megfelelő érdekegyeztetési szintek meghatározását.

A munkavédelmi tárgyú bejelentések elektronikussá tétele érdekében a törvény módosítja az Mvt.-nek az elektronikus ügyintézést korlátozó, az Mvt. 68. § (1) bekezdése szerinti bejelentést szabályozó rendelkezését. A törvény megteremti az elektronikus bejelentés lehetőségét. A bejelentések egyszerű és egyértelmű megtételéhez a törvény kiegészíti az Mvt.-t egy új melléklettel.

A törvény jogharmonizációs célú rendelkezést tartalmaz, amelynek indoka az egyéni védőeszközökről és a 89/686/EGK tanácsi irányelv hatályon kívül helyezéséről szóló, az Európai Parlament és a Tanács 2016. március 9-i (EU) 2016/425 rendelete (a továbbiakban: EVE rendelet) megjelenése. Az EVE rendelet módosította az eddig elnevezéseket, ezért szükséges az Mvt. a módosítása. A korábbi EK típustanúsítványok 2023. április 21-ig érvényesek, ezért az Mvt.-ben szereplő fogalom meghatározásokat is hatályban kell tartani. A módosítás által tartalmazott fogalom meghatározás a magyar jogszabály helyett az EVE rendeletre hivatkozik, mert a magyar jogszabály nem harmonizál teljes egészében az EVE rendelettel. Az egyéni védőeszközök követelményeiről és megfelelőségének tanúsításáról szóló magyar jogszabály jogharmonizációs célú módosítása 2018. január 1-jei hatályba lépéssel készül el. (Az EVE rendelet 2018. április 21-től kell teljes egészében alkalmazni. Az új jogszabály kiadásához szükséges az Mvt. felhatalmazó rendelkezésének módosítása.)

A foglalkoztatáspolitikáért felelős miniszter látja el a munkavédelem állami irányítását, ennek keretében szakmai irányítóként irányítja a munkavédelmi hatóság munkáját. A foglalkoztatáspolitikáért felelős miniszter által ellátott munkavédelmi szakmai irányítás kiterjed a munkaegészségügy és a munkabiztonság szakmai irányítására is. A szakmai irányítás keretein belül - a másodfokú feladatellátástól független - a hivatalvizsgálatok, felügyeleti eljárások, kivizsgálások (pl.: munkabaleset, foglalkozási megbetegedés) anyagainak felülvizsgálata vonatkozásában szükséges a szakmai irányítót külön feljogosítani az Mvt. 83/C. § (1) bekezdésében az érintett munkavállaló személyazonosító és egészségügyi adatainak megismerésére és kezelésére.

A 17-29. §-hoz

A módosítás összhangot teremt a csődeljárásról és a felszámolási eljárásról szóló 1991. évi IL. törvény (a továbbiakban: Cstv.), a cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) és a Bérgarancia Alapról szóló 1994. évi LXVI. törvény (a továbbiakban: Bgtv.) között. A szabályozással egyértelművé válik, hogy a felszámolási eljárás során a bérgarancia támogatás igénybevétele miatt nem sérülhet a kielégítési sorrend a Cstv. 57. § (1) bekezdés h) pontjában meghatározott munkavállalók vonatkozásában sem. A módosítás a Cstv. szerinti kielégítésre vonatkozó korlátozások alkalmazásával biztosítja az egyenlő bánásmódot a bérgarancia támogatás igénylése során a munkavállalók között, függetlenül attól, hogy a gazdálkodó szervezet megszüntetésére kényszertörlés vagy felszámolási eljárás keretében kerül sor.

Az új szabályozással a Bgtv. 2/A. §-a új bekezdésekkel egészül ki. Az új szabályozás célja a támogatás igényléséhez szükséges átváltás árfolyamának meghatározása a forinttól eltérő pénznemben megállapított munkabérek esetében. Az átváltást meghatározó, az államháztartásról szóló törvény végrehajtásáról szóló 368/2011. (XII. 31.) Korm. rendelet 93. § (4) bekezdésének, valamint a személyi jövedelemadóról szóló 1995. évi CXVII. törvény 5. § (7) bekezdésének alkalmazása a támogatás kapcsán az átváltási árfolyam megállapítása során a gyakorlatban nehézségekbe ütközik, mert a két jogszabály az átváltás árfolyamát a támogatás igényléséhez képest egy bizonytalan jövőbeli időpontban határozza meg. A módosítás azért is indokolt, mert a külföldi gazdálkodó szervezet felszámolása esetében az állami foglalkoztatási szerv a munkavállaló munkaszerződése alapján tisztázza a tényállást és az alapján tudja megállapítani többek között a munkavállaló szokásos munkavégzési helyét, a munkabér pénznemét és mértékét, valamint a közterhek megfizetésének helyét és módját.

A Bgtv. 2/B. § (3) bekezdésének módosítása a támogatás céljával összhangban nem álló visszaélések kiküszöbölése érdekében szükséges. A gyakorlatban előfordul, hogy a felszámolási eljárás során a felszámoló a megbízási jogviszonyban alkalmazandó teljesítési segéd alkalmazása helyett a felszámoláshoz kapcsolódó (például iratrendezési, selejtezési) feladatokat a felszámolás alatt álló, vagyonnal nem rendelkező cég alkalmazásába a felszámolás kezdetét követően felvett munkavállalók útján, a Nemzeti Foglalkoztatási Alap bérgarancia alaprészének terhére látja el. A módosítás ugyanakkor lehetőséget biztosít arra, hogy a döntéshozó mérlegelje a foglalkoztatás szükségességét.

A Bgtv. 4. § (3) bekezdésének módosítására azért van szükség, mert a bérgarancia támogatás tárgyában eljáró állami foglalkoztatási szerv illetékességére külföldi székhely esetében a közigazgatási eljárás és szolgáltatás általános szabályaira vonatkozó törvény rendelkezései az irányadók. Ez különösen a kölcsönbeadók esetében jelenthet problémát, mert ott a felszámolás alatt álló gazdálkodó szervezet székhelye helyett a kölcsönbeadó székhelye lesz az illetékességet meghatározó feltétel. Egyszerűsítésként külföldi székhely esetében a fióktelep és telephely szerinti illetékesség javasolható. Amennyiben az illetékesség a gazdálkodó szervezet magyarországi képviselete hiányában nem állapítható meg, kisegítő lehetőségként törvénymódosítás az állami foglalkoztatási szervként eljáró kormányhivatal illetékességét írja elő.

A Bgtv. 5. §-ának kiegészítése azért szükséges, mert az adózás rendjéről szóló törvény szerinti képviselővel nem rendelkező munkáltató esetében a járulékfizetési és bevallási kötelezettség a munkavállalót terhelheti a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 56/A. §-a alapján. Ebben az esetben a munkavállalót terhelő közterheket is a munkavállaló részére kell kifizetni, aki ezt követően köteles eleget tenni a járulékfizetési és bevallási kötelezettségének, és köteles ezt az állami foglalkoztatási szerv felé igazolni.

A Bgtv. 7. § (2) bekezdése módosítása megteremti a lehetőséget arra, hogy a törvény által tartalmazott, a felszámolási eljárás megindulását követően létrejött munkaviszonyok esetében, mérlegelési jogkörben megállapítható támogatás esetében is legyen lehetőség indokolt esetben a támogatás további két hónapra történő folyósítására.

A Bgtv. 10. § (3) módosításának indoka, hogy a Bgtv. eddig nem rendelkezett az állami foglalkoztatási szerv feladatáról abban az esetben, ha külföldi gazdálkodó szervezet felszámolása esetében a támogatást Magyarországon nyújtják be.

A Bgtv. 11. § módosítása a korábbi szabályozással ellentétben kiterjeszti a bérgarancia támogatás megigényelhetőségét a felszámolási eljárás megindulását megelőző 12 hónapban esedékessé vált szolgáltatásidíj tartozásokra is.

A törvény módosítja a Bgtv. 11. § (3)-(7) bekezdését, amelyben meghatározza a munkavállaló részére járó bér, illetve a személyesen közreműködő tag részére járó díj maximális összegét. Rendezi a támogatás kezelésének és felhasználásának módját. Az érintett személyek jogainak védelme érdekében rövid kifizetési határidőt ír elő.

A Bgtv. 12. § pontosítja a fogalmakat, tekintettel az egyes iskolaszövetkezetekkel összefüggő törvények módosításáról szóló 2016. évi XLIX. törvény rendelkezéseire, így arra, hogy az iskolaszövetkezetben foglalkoztatott tag már nem munkaviszonyban áll és részére nem munkabér kerül kifizetésre.

A Bgtv. 13/A. §-ának adatkezelési szempontú módosítására a Bgtv. mellékleteinek módosítása miatt van szükség. Ezen túlmenően a törvény szövegcserés jellegű pontosító módosításokat tartalmaz.

A törvény pontosítja a Bgtv. 1. mellékletét, valamint kiegészíti a mellékletet a Bgtv. módosításnak megfelelően a felszámolás kezdetét követően kezdődött foglalkoztatás esetén a munkavállalókra vonatkozó nyilatkozatokkal. A kérelem és mellékletei a módosításhoz igazodóan bővültek - szükség esetén - a külföldi gazdálkodó szervezet felszámolása esetén benyújtandó dokumentumokkal.

Az aláírási címpéldány bekérése elengedhetetlen a képviseleti jogosultság igazolásához, tekintettel arra, hogy az elektronikus felületen a cég adószámával (ami nyilvános) bárki létrehozhat kérelmet. A képviseleti jogosultságot a közigazgatási hatósági eljárás és szolgáltatás általános szabályairól szóló törvény alapján hivatalból vizsgálni kell. Az 1. melléklet további módosításait a törvény szövegével való összhang megteremtése és az elektronikus kezelésből adódó, az ahhoz szükséges többlet információ igény indokolja.

A törvény a 2. mellékletet (Adatlap) pontosítja, továbbá kiegészíti az egyszerűsített közteherviselési hozzájárulást választó munkavállalókra vonatkozó adatokkal, valamint a munkaviszony kezdetének időpontjával.

A törvény a Bgtv. módosításának megfelelően pontosítja és kiegészíti a 3. mellékletet a támogatás elbírálásához szükséges adatokkal (hitelezői nyilvántartásába vétel napja, teljesítésigazolás kézhezvételének napja) és mellékletekkel. Az aláírási címpéldány bekérése elengedhetetlen a képviseleti jogosultság igazolásához, tekintettel arra, hogy az elektronikus felületen a cég adószámával (ami nyilvános) bárki létrehozhat kérelmet. A képviseleti jogosultságot a közigazgatási eljárás szolgáltatás általános szabályairól szóló törvény alapján hivatalból vizsgálni kell. A módosítás többi részét a törvény szövegével való összhang megteremtése és az elektronikus kezelésből adódó, az ahhoz szükséges többlet információ igény indokolja.

A Bgtv. 4. melléklete a gyakorlati problémák kiküszöbölése érdekében kerül pontosításra. A kölcsönbeadók és iskolaszövetkezetek esetében kiemelt jelentősége van a szolgáltatási díj esedékessége napjának. Annak érdekében, hogy - a felszámoló késedelmes igazolás vagy teljesítésigazolás kiállítása esetén - több elmaradt szolgáltatási díj is kérelmezhető legyen egy kérelem keretében, szükséges lehetővé tenni, hogy az egyes munkavállalók vonatkozásában a szolgáltatási díj-tartozás annak esedékessége szerint megbontva kerüljön feltüntetésre.

A 30-33. §-hoz

A törvény módosítja a munkaügyi ellenőrzésről szóló 1996. évi LXXV. törvényt. A módosítás kiterjeszti az ellenőrzési törvény hatályát a szociális szövetkezet tagjának a tagi munkavégzésére vonatkozó szabályok betartására. A hatály kiterjesztésére a visszaélések elkerülése, valamint a feketemunka visszaszorítása érdekében van szükség.

A törvény pontosítja továbbá a foglalkoztató külföldieket érintő, illetve külföldre irányuló adatszolgáltatási kötelezettség elmulasztása miatti szankciórendszert. A hatályos szabályozás eltérő szankciót rendel az adatszolgáltatási kötelezettségét elmulasztó belföldi foglalkoztató (munkaügyi bírság), valamint az azt elmulasztó külföldi munkáltató (közigazgatási bírság) között. A módosuló szabályozás alapján mindkét esetben - tételes összegű - közigazgatási bírságot kell alkalmazni.

A törvény módosítja a honvédelemért felelős miniszter felhatalmazását a bekövetkezett szervezeti átalakulásokra tekintettel, melynek megfelelően a munkaügyi hatósági feladatrendszer teljeskörű megszervezéséhez szükséges feltételek biztosítására kap felhatalmazást.

A 34-39. §-hoz

A szociális szövetkezetek esetében nem ritka ellenőrzési tapasztalat, hogy a törvényben meghatározott céltól eltérő olyan tevékenységet folytatnak (vendéglátóipar, call-center, ügyfélszolgálat működtetése, építőipar stb.), melyek többsége ellátható hagyományos munkaviszony (esetleg munkaerő-kölcsönzés) keretében is. Ezekben az esetekben nyilvánvaló, hogy a szociális szövetkezeti foglalkoztatási formát csak a kedvezőbb jogszabályi környezet miatt veszik igénybe. Ennek következtében indokolt a tevékenységi körnek a törvényi célnak megfelelő korlátozása.

A szociális szövetkezetek működésével kapcsolatos gyakorlati tapasztalatok indokolttá tesznek olyan szervezeti változtatásokat, amelyek a belső ellenőrzés feltételeit is megteremtik. A visszaélések megelőzését szolgálja az a módosítás, amely előírja, hogy a szociális szövetkezetnek legalább egy helyi önkormányzat (ideértve az önkormányzati társulást is) tagjának kell lennie.

A munkaügyi ellenőrzési tapasztalatok azt támasztják alá, hogy a gyakorlatban gyakran előfordul, hogy a szociális szövetkezetekre, azon belül is a foglalkoztatási szövetkezetekre vonatkozó jogi szabályozást felhasználják a munkajogi szabályok, a munkaerő-kölcsönzésre vonatkozó szabályok megkerülésére.

Úgyszintén a gyakorlati tapasztalatok alapján szükséges szigorítani a szociális szövetkezetben a tagi munkavégzésre irányuló jogviszony létesítésének feltételeit. A különböző jogviszonyokból történő, egymást követő önkényes ki- és belépés megakadályozása érdekében a módosítás szerint ilyen jogviszonyt csak az létesíthet, akit az állami foglalkoztatási szerv legalább három hónapja álláskeresőként nyilvántart, vagy legalább három hónapja közfoglalkoztatási jogviszonyban áll.

Ugyancsak gyakori tapasztalat - elsősorban a szociális szövetkezeteknél -, hogy a szövetkezet a 19. § (1) bekezdés eredeti szövegének sajátos értelmezésével - a (rendszerint feladat ellátási megállapodásnak álcázott) tényleges munkaerő-kölcsönzés munkavégzési napjaira a taggal külön egyszerűsített foglalkoztatásra irányuló munkaszerződést köt. A módosítás ezért kizárja a tagi munkavégzésre irányuló jogviszonnyal párhuzamos jogviszonyt.

A törvény hatályon kívül helyezi a szövetkezeti törvény foglalkoztatási szövetkezetekre vonatkozó szabályát. A hatályon kívül helyezés oka, hogy a foglalkoztatási szövetkezethez, mint szervezeti formához fűződő gyakorlati tapasztalatok negatívak, nem felelt meg a hozzá fűződő várakozásoknak. A törvény a szövetkezeti törvényt átmeneti rendelkezésekkel egészíti ki a foglalkoztatási szövetkezet, mint szervezeti forma megszűnésével összefüggésben.

A törvény a már működő szociális szövetkezetek számára átmeneti rendelkezésekben megfelelő határidőt biztosít a szervezeti átalakulások végrehajtására.

A 40-41. §-hoz

A foglalkoztatási szövetkezet, mint szervezeti forma megszűnésére figyelemmel a törvény hatályon kívül helyezi az egyszerűsített foglalkoztatásról szóló 2010. évi LXXV. törvényben azt a szabályt, amely a törvény szabályainak alkalmazását rendeli el, ha a foglalkoztatási szövetkezet saját tagjait idénymunkára kölcsönzi ki. Ezen túlmenően a törvény pontosítja a törvénynek azt a szabályát, amely a személyi jövedelemadó bevallás szempontjából figyelembe vehető jövedelmet határozza meg.

A 42. §-hoz

A törvény a foglalkoztatási törvény módosításával a közfoglalkoztatott számára a megfelelő munkahely mellett kötelezettségként írta elő az állami foglalkoztatási szerv által felajánlott képzési lehetőség elfogadását is. Ezért a törvény a közfoglalkoztatási törvényben lehetőséget teremt e kötelezettség megszegésének szankcionálásra.

-----STARTING---POINT---VEGE---

A 43-44. §-hoz

A hatálybalépésre vonatkozó rendelkezést foglalja össze, valamint a jogharmonizációs klauzulát határozza meg.