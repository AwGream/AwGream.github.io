2017. évi CXCVII. törvény indokolása

a büntetőeljárásról szóló 2017. évi XC. törvény hatálybalépésével összefüggő egyes törvények módosításáról

-----STARTING---POINT---ALTALANOS--- 

Az Országgyűlés 2017. június 13-án elfogadta a büntetőeljárásról szóló 2017. évi XC. törvényt (a továbbiakban: új Be.). Az új Be. több új jogintézményt is bevezet, egyeseket átnevez vagy tartalmilag más módon szabályoz, mint a büntetőeljárásról szóló 1998. évi XIX. törvény (a továbbiakban: hatályos Be.), ami számos törvény módosítását teszi szükségessé. Ezek elsődlegesen a büntető tárgyú jogszabályok, azonban egyéb tárgykört szabályozó törvények is nagy számban tartalmaznak büntető eljárásjogi rendelkezésre való utalást, amelyeket szintén módosítani szükséges. A rendelkezés az új Be. komplexitására tekintettel egységes módon rendezi valamennyi törvény esetében ezeket a módosításokat.

A módosítások legnagyobb része formai, az új Be. terminológiáját átvezető korrekció, kisebb része pedig a megváltozott intézményrendszerhez illeszkedő ágazati szabályozás tartalmi módosítása.

A törvényben szereplő terminológiai, technikai jellegű pontosítások közül az alábbiakat kell kiemelni.

Az új Be. értelmező rendelkezése a lakcím fogalmaként a polgárok személyi adatainak és lakcímének nyilvántartásáról szóló törvény szerinti lakcímet határozza meg. Ebbe a körbe értendő az olyan tartózkodási hely, amely a személy- és lakcímnyilvántartásban szerepel. Az új Be. definíciója szerint ehhez képest tényleges tartózkodási hely az az ingatlan, ahol a büntetőeljárásban részt vevő személy ténylegesen tartózkodik, ideértve a fogva tartás helyét, illetve a nem magyar állampolgár szálláshelyét is. A törvény a fentieknek megfelelő fogalomhasználatot alkalmaz mindazon törvényi rendelkezések esetében, ahol a lakóhely vagy a tartózkodási hely a büntetőeljárással összefüggésben jelenik meg.

Az új Be. a terheltet olyan személyként definiálja, akivel szemben büntetőeljárást folytatnak. A törvény e fogalomnak megfelelően pontosítja azon törvényi megjelöléseket, amelyek e pozíciót a büntetőeljárás meghatározott személy ellen történő folytatásával írják le. A terhelti státuszt érintően a büntetőeljáráson kívüli jogviszonyokban a törvény ettől eltérő terminológiát érvényesít és a terhelti minőséget a bűnügyi nyilvántartási rendszerről szóló törvény fogalomhasználatával egyezően, a büntetőeljárás hatálya alatt álló személyek köréhez köti.

Az új Be. büntetőeljárásban részt vevő személyként nevesíti a vagyoni érdekeltek körét, akik az egyéb érdekeltekhez képest többletjogosultságokkal és -kötelezettségekkel rendelkeznek. A törvény ehhez mérten az érintett törvényekben is bevezeti a vagyoni érdekelt fogalmát mindazon helyzetekben, ahol ez értelmezhető.

Az új Be. szakít azzal a megelőző rendszerrel, amely az ügyiratok megismerését alapvetően a másolat kiadásán alapuló módon rendezi, ehelyett a másolat kiadását az ügyirat megismerése egyik módjának tekinti. A törvény az új szabályozásnak megfelelő módosítást hajt végre az érintett törvényekben.

Az új Be. a megkeresés korábbi jogintézménye helyett adatkérés néven - az adatszerző tevékenység átfogó kategóriáján belül - szabályozza újra azt az eljárási cselekményt, amikor a büntetőeljárás során eljáró szerv más szervezettől, adatkezelőtől kérheti adatok, iratok rendelkezésre bocsátását. A törvény ennek megfelelő fogalmi pontosításokat hajt végre az érintett törvényekben azzal, hogy az érintett törvényekben felsorolt többi személy vagy szervezet továbbra is a rá irányadó jogszabályok rendelkezései szerinti formában élhet adatkéréssel az adatkezelő irányába, őrájuk e módosítás hatálya nem terjed ki. Az új Be. az adatszerző tevékenység keretei között új jogintézményt is bevezet, a feltételes adatkérést. A feltételes adatkérés címzettje állami, helyi önkormányzati vagy nemzetiségi önkormányzati szerv, költségvetési szerv vagy köztestület lehet, amely az adatkérésben meghatározott feltétel bekövetkezéséről értesíti az adatszolgáltatást kérő ügyészséget, nyomozó hatóságot vagy a rendőrség egyes szerveit. Ehhez hasonló, de a leplezett eszközök között szabályozott új intézmény a fizetési műveletek megfigyelése, amely során a leplezett eszközök alkalmazására feljogosított szerv a pénzügyi szolgáltatási vagy kiegészítő pénzügyi szolgáltatási tevékenységet végző szervet kötelezi arra, hogy valós időben meghatározott időszakban adatokat őrizzen meg és továbbítson, szükség esetén pedig a fizetési művelet teljesítését függessze fel. A törvény az új intézményeknek megfelelő szabályozással egészíti ki az érintett ágazati törvényeket.

A költségkedvezmények körében az új Be. a korábbi személyes költségmentesség intézményét felváltó egységes fogalmat vezet be, és pontosan meghatározza, hogy az eljárás résztvevője a költségkedvezmény mely elemeire jogosult. Az új Be. a költségkedvezményekkel kapcsolatos eljárást egységesíti, és a terhelt esetében is elkülöníti a bíróság és az ügyészség büntetőeljárási feladataitól, ennek alapján a költségkedvezmény engedélyezése a jogi segítségnyújtó szolgálat hatáskörébe kerül. A törvény az új intézményrendszernek megfelelően módosítja a büntetőeljárási költségkedvezménnyel érintett törvényeket.

Az új Be. a postai kézbesítés kapcsán a polgári perrendtartás új szabályaival párhuzamosan a kézbesítési vélelem helyett kézbesítési fikcióként kezeli azokat az eseteket, amikor a tudottan meg nem történt kézbesítést szabályszerűen megtörténtnek tekinti. Az új fogalomhasználattal összefüggésben az új Be. a kézbesítési fikció jogkövetkezményeinek elhárítását kézbesítési vélelem megdöntése helyett kézbesítési kifogásként szabályozza. A törvény mindehhez igazodóan módosítja az ágazati törvényekben a büntetőeljárási tartalmú kézbesítési fogalmakat.

Az új Be. egyik kiemelkedő újítása, hogy a bűnüldözési célú titkos információgyűjtés ágazati szabályait a büntetőeljárásba integrálja és leplezett eszközök néven egységes követelményeket, garanciákat érvényesít. A törvény e változások alapján a leplezett eszközök fogalmát átvezeti az ágazati törvényekben.

Az új Be. a kényszerintézkedéseket érintően bizonyos körben rendszerszintű átalakítást végzett, más körben dogmatikai pontosítást hajtott végre. Ekként értékelhető, hogy a korábbi őrizetbe vétel, előzetes letartóztatás, ideiglenes kényszergyógykezelés, házkutatás és információs rendszerben tárolt adatok megőrzésére kötelezés intézményének megnevezése őrizet elrendelésére, letartóztatásra, előzetes kényszergyógykezelésre, kutatásra és elektronikus adat megőrzésére kötelezésre változott, amely új fogalmakat a törvény átvezet az érintett törvényekben. Az előzőeknél jelentősebb tartalmi változást jelent, hogy a házi őrizet és a lakhelyelhagyási tilalom az új Be. által bevezetett bűnügyi felügyelet intézményének keretei között alapjaiban is új rendszerben jelenik meg. Az új Be.-ben egységes bűnügyi felügyelet lép a jelenlegi házi őrizet, lakhelyelhagyási tilalom és jelentkezési kötelezettség helyébe annak érdekében, hogy a kényszerintézkedés tényleges tartalma lehetőleg ne a törvényben formalizált kategóriák szerint, hanem minden ügyben a terhelt személyéhez igazított magatartási szabályokkal rugalmasan legyen kijelölhető, ezáltal a kényszerintézkedés céljai a súlyosabb kényszerintézkedés igénybevétele nélkül is teljesülhessenek. E rugalmas rendszerben nem szerepel a korábbi házi őrizetnek megfelelő, intézményileg elkülönülő bűnügyi felügyelet, ezért a jogrendszerben szükséges annak felülvizsgálata, hogy az ágazati szabályokban szereplő házi őrizet és lakhelyelhagyási tilalom hogyan feleltethető meg a bűnügyi felügyeletnek. A törvény e körben nem kíván változtatni az ágazati törvények normatartalmán, ezért az új Be. már elfogadott kártalanítási szabályainál található rendelkezéssel azonos módon, körülírással határozza meg a bűnügyi felügyelet azon formáit, amelyek a korábbi intézményeknek megfeleltethetők.

A törvény az érintett ágazati törvényekben elvégzett felülvizsgálat alapján kiegészíti a személyi szabadság elvonásával járó kényszerintézkedések, büntetések és intézkedések megjelölését. Ennek megfelelően bizonyos ágazati törvényekben szereplő jogkövetkezmények szempontjából a letartóztatással egy tekintet alá esik majd az előzetes kényszergyógykezelés, a szabadságvesztés büntetéssel pedig az elzárás, a javítóintézeti nevelés és a kényszergyógykezelés.

Az új Be. speciális, a nyomozást megelőző eljárási szakként létrehozza az előkészítő eljárást. Érdemi változás, hogy a büntetőeljárás nem csak bűncselekmény gyanúja alapján indulhat, hanem előkészítő eljárással is, amelynek célja annak megállapítása, hogy a bűncselekmény gyanúja fennáll-e. Az előkészítő eljárás során az azt lefolytató ügyészség, nyomozó hatóság, és korlátozott körben a rendőrség belső bűnmegelőzési és bűnfelderítési feladatokat ellátó, valamint a terrorizmust elhárító szerve a gyanú megállapítása érdekében a nyomozás előtt korlátozott körben leplezett eszközöket alkalmazhat, valamint adatszerző tevékenységet végezhet. Ez utóbbi jogkörében eljárva az előkészítő eljárást lefolytató szerv adatkérést csak meghatározott, az új Be. 342. § (3) bekezdésében taxatíve felsorolt körben végezhet. A rendelkezés egyes törvények esetében módosítja a büntetőeljárás kezdeteként értelmezhető eljárási szakaszokat, valamint az előkészítő eljárást folytató szerv korlátozott jogosítványainak megfelelően megteremti az ágazati törvények új Be.-vel való összhangját, és minden olyan esetben, ahol az előkészítő eljárást folytató szerv eljárása lehetséges, kiegészíti a módosítással érintett törvényeket.

Az új Be. dogmatikai rendszerével egyezően biztosítja a törvény, hogy minden törvényi rendelkezésben egyértelmű legyen, hogy a nyomozás bűncselekmény gyanújához, a gyanúsítotti kihallgatás pedig a megalapozott gyanúhoz kötött. E körben az érintett törvényekben némi következetlenség volt felfedezhető, indokolt ugyanakkor, hogy a jogrendszer egységes elvek alapján, a büntetőeljárási törvénynek pontosan megfelelve használja a bűncselekmény gyanúja, alapos gyanúja és megalapozott gyanúja kifejezéseket, amelyre tekintettel a törvény egységesíti e fogalmak szabályozását az ágazati törvényekben.

Az új Be.-ben az ügyészi szak nyomozásba való beolvadása okán is szükséges volt túllépni azon a fogalmi kettősségen is, hogy a hatályos Be. a vádemelést megelőző szakban a felfüggesztés és a megszüntetés eseteit helyenként az eljárás megszüntetése vagy felfüggesztése, máshol a nyomozás megszüntetése vagy felfüggesztése névvel illeti. Ehelyett az új Be.-ben egységes fogalomként az eljárás felfüggesztése vagy megszüntetése szerepel, amit a törvény a büntetőeljárási tárgykört érintő ágazati joganyagban is érvényesít.

Az új Be. a korábbi vádemelés elhalasztásának intézményét a feltételes ügyészi felfüggesztéssel váltja fel, és a terminológiai váltás mellett kisebb tartalmi újításokat is bevezet. A törvény az új fogalomnak megfelelően módosítja az érintett törvényeket.

Az új Be. megőrizte azt a főszabályt, hogy a vádemelés a vádirat bírósághoz való benyújtásával történik. Ehhez képest a külön eljárásokban szerepel eltérés a vádemelés módját illetően. A törvény fogalmi pontosítást hajt végre az érintett törvényekben, amikor a csupán a főszabályra utaló „vádirat benyújtása” fogalom helyébe egységesen a valamennyi különös esetet is lefedő „vádemelés” fordulatot vezeti be.

Az új Be. a korábbihoz képest átgondoltabb rendszerben szabályozza a bíróság határozatának különféle formáit és ehhez képest a jogerő fogalmát. Ennek alapján a bíróság az eljárása során ügydöntő határozattal, nem ügydöntő végzéssel vagy határozati formát nem igénylő bírói intézkedéssel dönt. Az új Be. a jogerő fogalom alatt kizárólag az anyagi jogerőt érti, anyagi jogerőre pedig csak ügydöntő határozat - az ítélet és az ügydöntő végzés - emelkedhet. A nem ügydöntő végzésként szereplő határozatok jogerőre nem emelkednek, azok alaki jogerejét az új Be.-ben a véglegesség fogalma fejezi ki. A bíróságon kívüli, büntetőeljárásban eljáró szervek határozataihoz nem fűződik jogerő, ezért az új Be. a nyomozási szakban a határozatok eljárásjogi kötőerejét „a további jogorvoslattal nem támadható” fordulattal írja le. A törvény az új fogalomhasználatnak megfelelő módosításokat hajtja végre az érintett törvényekben.

A büntetővégzés meghozatalára irányuló eljárás az új Be.-ben a korábbi tárgyalás mellőzése elnevezéstől eltérően nem az eljárás formájára, hanem a külön eljárással megcélzott eredményre, a büntetővégzésre utal. A törvény az új Be. e körben megváltozott intézményének megfelelően módosítja az érintett törvények fogalomhasználatát.

Az új Be. kialakítja a terhelti együttműködés komplex rendszerét, melynek lényege hogy az eljárás során különféle intézmények útján biztosítható legyen az eljárás egyszerűsítése, amelynek egyúttal az is a feltétele, hogy a terhelt beismerje a bűncselekmény elkövetését és hozzájáruljon az eljárás egyszerűsítésére szolgáló intézmények alkalmazásához. Az új rendszerben az eljárást egyszerűsítő és a terhelt számára az általánosnál kedvezőbb anyagi jogi és eljárásjogi intézmények köre az eljárás előrehaladtával szűkül, mindezzel az új Be. azt ösztönzi, hogy a jelentősebb kedvezmény érdekében a terhelt az eljárás lehető legkorábbi szakaszában vegyen részt ezen eljárásokban. Ebben a rendszerben formális egyezségkötésre is új szabályok szerint kerülhet sor, amely a korábbi tárgyalásról lemondás intézményének utódjaként szélesebb garanciákat biztosít a terhelt számára. A formális egyezség kezdeményezésére korábbi beismerő vallomás nélkül is van lehetőség, azt az eljárás több szereplője kezdeményezheti, és az egyezségben szereplő büntetési mérték köti a bíróságot. A törvény e változtatásoknak megfelelően módosítja az érintett törvényeket.

Az új Be. megszüntette a kiemelt jelentőségű ügyek külön eljárását. Az általános eljárásban szereplő gazdálkodással összefüggő kiemelt bűncselekmények köre nem képez külön eljárást, hanem a bíróság hatáskörére és összetételére vonatkozó, az általánostól eltérő szabályokat ír elő, így ez az ügycsoport nem feleltethető meg a korábbi kiemelt jelentőségű ügyeknek.

Az új Be. átstrukturálja és logikusabb felépítésűvé teszi a magánvádas eljárás rendelkezéseit, egyúttal a pótmagánvádas eljárás néven új külön eljárásba rendezi a vonatkozó normaanyagot. A két külön eljárás megjelölését az új Be. következetesen magánvádas és pótmagánvádas eljárásként említi, ezért a törvény az érintett törvényekben ennek megfelelő fogalmi pontosítást hajt végre.

A fentebb ismertetett, terminológiai pontosításokon túlmutató esetekben a részletes indokolásban bemutatott szempontok alapján módosítja az érintett törvényeket.

-----STARTING---POINT---RESZLETES---

Az 1-6. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

A 7-11. §-hoz

Az illetékekről szóló 1990. évi XCIII. törvény (a továbbiakban: Itv.) módosítása az új Be. fogalomhasználatához és újraszabályozott intézményeihez igazítja az Itv. szabályait.

Az Itv. 37. §-ához

A törvény egyrészt nyelvtani, másrészt az új Be. szóhasználatára tekintettel technikai korrekciókat hajt végre, továbbá figyelemmel arra, hogy ügyiratról másolatot nemcsak a bíróság és a nyomozó hatóság, hanem az ügyészség is készíthet, így a felsorolt szervek ügyészséggel való kiegészítése szükséges.

Az Itv. 38. §-ához

A polgári perrendtartásról szóló 2016. évi CXXX. törvény hatálybalépésével összefüggő egyes törvények módosításáról szóló 2017. évi CXXX. törvény módosítja többek között az Itv.-t, ennek keretében kiegészíti annak 38. §-át egy (4) bekezdéssel, amely tulajdonképpen a korábbi 60. § (2) bekezdésében foglalt normatartalomnak felel meg. Ezt az új (4) bekezdést módosítja a törvény akként, hogy e rendelkezést a büntetőügyeken kívüli esetekre vonatkoztatja ugyanúgy, ahogy teszi azt az Itv. 56. § (3) bekezdése esetében is.

Az Itv. 52. §-ához

Az új Be. szóhasználatának megfelelő fogalmi pontosításokat hajt végre, másrészt pedig hatályon kívül helyezi a teljes (3) bekezdést, mert az új Be. szabályaira tekintettel nem értelmezhető olyan eljárás, ami részben közvádas, részben magánvádas és nem az ügyész jár el, ugyanis egy büntetőeljárásban közvádas és magánvádas ügy egyszerre csak akkor fordulhat elő, ha a magánvádas ügyben az ügyészség a vád képviseletét átvette. Ennek az esetnek az illetékfizetéssel kapcsolatos szabályait pedig - azaz ha az ügyészség a vád képviseletét átveszi - a (4) bekezdés rendezi, így a (3) bekezdés hatályban tartása szükségtelen.

Az Itv. 53. §-ához

Nyelvtani korrekciót hajt végre, valamint az új Be. fogalomhasználatának megfelelő szövegpontosítást rögzít.

Az Itv. 56. §-ához

Kiegészíti a szabályozást azzal, hogy a büntetőügyeken kívüli esetekre tartja fenn azt a rendelkezést, miszerint illetékmentes az eseti gondnok és az ügygondnok részére készített iratmásolat. Ennek indoka egyrészt az, hogy az új Be.-ben eseti gondnok már nem szerepel, másrészt pedig így válik egyértelművé és konzekvenssé, hogy a büntetőügyekben való illetékmentességet teljes egészében az Itv. 57. §-a rendezi.

Az Itv. 57. §-ához

Egyrészt az új Be. fogalomhasználatának megfelelő technikai korrekciót hajt végre, másrészt e §-ban szabályozza azt a személyi kört (az ügygondnokot is), akik - büntetőügyekben az ügyiratokról készült - másolat illetékmentes egyszeri kiadására jogosultak.

A törvény az Itv. Melléklet IV. pont 3. alpontjában szereplő, a büntetőeljárásra vonatkozó rendelkezéseket e §-ban gondolja újra, mégpedig oly módon, hogy egyrészt rögzíti a feljelentő és a sértett jogosultságának körét az ügyiratok másolatának egyszeri illetékmentes kiadása vonatkozásában, másrészt nóvumként szabályozza az elektronikus formában rendelkezésre álló ügyiratok másolatának elektronikus kapcsolattartás útján vagy elektronikus levelezési címre történő továbbítására vonatkozó illetékmentességet.

A törvény kiegészíti e szakaszt egy olyan új bekezdéssel, ami a büntetés-végrehajtási ügyekben szabályozza az illetékmentesség eseteit.

A törvény továbbá az Itv. Melléklet IV. pont 3. alpontja szabályainak újragondolásával kiegészíti e szakaszt egy további bekezdéssel is, amelyben a szabálysértési ügyekben való illetékmentesség eseteit rendezi.

A hatályos szabályozás alapján magánvádas eljárásban a magánvádlónak a feljelentés és fellebbezés során 10 000 forint, perújítási kérelem és a felülvizsgálati indítvány esetén 15 000 forint illetéket kell fizetnie.

Ugyanakkor a büntetőeljárási törvény alapján az illeték megfizetésének a hiánya - szemben a polgári perrendtartás szabályaival - nem képez eljárásjogi akadályt, azaz az eljárást nem szüntetik meg arra, hogy a feljelentő nem rótta le az illetéket. Az illeték meg nem fizetése tehát - a fentiekben kifejtettek alapján egyébként helyesen - szankcionálatlan marad, mulasztás esetén csupán az Itv. alapján lehet a behajtás végett intézkedni.

A magánvádas eljárások egyik kiemelt célja, hogy a sértetti „kárigényt” - annak személyes jellege okán - ne egy represszív büntetés kövesse, hanem lehetőség szerint az érintettek közötti megegyezéssel, megbocsátással, a konfliktus valós feloldásával záruljon. Erre legkorábban a személyes meghallgatás során kerülhet sor. Tekintettel arra, hogy a sértett esetleges megbocsátására - az eljárás keretei között - a személyes meghallgatást követően kerülhet csak sor, így az eljárás ebben az esetben a hatályos szabályok szerint már nem illetékmentes, pedig a sértett megbocsátása az eljárás megszüntetését vonja maga után, amely esetben az elkövető költség viselésére nem kötelezhető és ez a sértettet nyilvánvalóan méltánytalan helyzetbe hozza.

A törvény előkészítése során fentieket mérlegelve, valamint a jogalkalmazókkal való egyeztetést, továbbá az új Be. egyik fő törekvését (azaz, hogy a megegyezés lehetősége minél inkább biztosítva legyen) is szem előtt tartva - észszerűsítésre került a magánvádas eljárásban való illetékmentesség szabályozási köre. Erre figyelemmel oly módon bővül az esetkör, hogy a törvény már nemcsak akkor teszi lehetővé az illetékmentességet, ha az eljárást a bíróság a személyes meghallgatás előtt megszünteti, hanem abban az esetben is, ha azt a személyes meghallgatás alapján teszi meg. Ez a szabály egyrészt biztosítja a sértett jogszerű igényérvényesítését, másrészt pedig elősegíti a személyes meghallgatáson való eredményes békítést a felek között, azaz ösztönzi a sértett és a terhelt megegyezését, ily módon a közöttük lévő személyes konfliktus feloldását.

Az Itv. 58. §-ához

Az új Be. szóhasználatának megfelelő nyelvtani korrekciót hajt végre.

Az Itv. 62. §-ához

Az új Be. fogalomhasználatának megfelelő szövegpontosítást rögzít, másrészt - a szabálysértéssel okozott kár megfizetésére kötelező végrehajtási eljárás mellett - szükségesnek tartja bevezetni a bűncselekménnyel okozott kár megfizetésére kötelező végrehajtási eljárásban is az illetékfeljegyzési jogot. Ennek indoka a törvény belső koherenciájának megvalósítása, hiszen a hivatkozott szakasz c) pontja is mindkét esetre, azaz a bűncselekményből, valamint a szabálysértésből származó kár megtérítése iránti igény esetére is illetékfeljegyzési jogot biztosít.

Az Itv. 80. §-ához

Az Itv. e §-ának egy új ponttal való kiegészítése által bővíti a kiszabott, de még meg nem fizetett illeték törlésének, illetve a megfizetett illeték visszatérítésének esetkörét. Ez a szabály elősegíti a felek megegyezését, hiszen a magánvádlónak legkésőbb az elsőfokú bíróság ügydöntő határozatának meghozataláig történő vádejtése esetén is alkalmazandó lesz e rendelkezés. Továbbá amennyiben az ügyészség átveszi a vád képviseletét, vagy a bíróság által a vádlott bűnösségének megállapítására kerül sor, az új szabályozás az állam számára keletkeztet visszatérítési kötelezettséget, tehát a sértett már nem lesz kiszolgáltatva a terheltnek.

Az új rendelkezés logikusabb rendszert teremt azáltal is, hogy egyrészt a kegyelem miatti eljárás megszüntetésének hatályos szabályozás szerinti illetékmentességét oly módon gondolja újra, hogy tekintettel a kegyelem miatti eljárás megszüntetésnek a büntetőeljárás bármely szakaszában való felmerülési lehetőségére, ezt helyesen törlési, illetve visszatérítési okként rendezi. Ugyanakkor valamennyi büntethetőséget megszüntető ok vonatkozásában indokolt ez a szabályozás, hiszen bármelyik ok felmerülése ugyanúgy nem róható fel a sértettnek, mint egy esetleges kegyelem, így a rendelkezést ezekre is szükséges kiterjeszteni.

Az Itv. Mellékletének IV. címéhez

A törvény az Itv. Melléklet IV. cím 3. alpontját hatályon kívül helyezi, de a rendelkezések nem kerülnek ki a törvényből, csupán egy tagoltabb, átláthatóbb megoldást alkalmaz a törvény azzal, hogy az itt található szabályokat szétbontja külön a büntetőeljárásra és külön a szabálysértési eljárásra vonatkozóan. Az újragondolás eredményeként a rendelkezések az Itv. 57. § kiegészített pontjaiban és bekezdésében jelennek meg.

A törvény kiegészíti a Melléklet IV. címét egy 6. ponttal, ahol a büntetőügyekben, illetve büntetés-végrehajtási ügyben, büntetés vagy az intézkedés végrehajtása, illetve a kényszerintézkedés foganatosítása során keletkezett iratról készített hitelesített vagy hitelesítetlen másolat illetékének mértékét rögzíti. Továbbá nóvumként szabályozza az új Be. szerinti elektronikus formában rendelkezésre álló ügyirat másolatának optikai adathordozón, illetve attól eltérő tartós adathordozón való továbbítása esetére az illeték mértékét. A törvény ezen illetékfizetési szabályok meghatározásával az új Be. rendszerével való koherenciát teremti meg mind az eljárásban részt vevő személyek és jogaik, mind az új ügyirat megismerési rendszer, mind az elektronikus kapcsolattartás szabályaira figyelemmel.

Ugyanakkor a törvény új rendelkezései nem eredményeznek többletterhet és nem is változtatnak számottevően az illeték megfizetésének szabályain, hiszen az első térítésmentes másolat kiadásához való jog számos esetben már a hatályos szabályok szerint is biztosított, továbbá az új Be.-ben az is elfogadásra került, hogy a másolatok elektronikus úton való továbbítása illetékmentes lesz. Hangsúlyozandó azonban, hogy az elektronikus adathordozón való másolat kiadásának (ami nyilvánvalóan költséggel járhat) szabályozása mindezidáig rendezetlen volt, ezért e hiány pótlása mára már elengedhetetlenné vált.

A 12-30. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

A 31. §-hoz

A Rendőrségről szóló 1994. évi XXXIV. törvény (a továbbiakban: Rtv.) módosítása az új Be. fogalomhasználatához igazítja az Rtv. szabályait.

Az Rtv. 91/A. §-ához

A törvény a Btk. törvényi tényállásának megfelelő szóhasználatra tekintettel pontosítást hajt végre azáltal, hogy az embercsempészet kifejezést embercsempészésre módosítja.

A 32. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

A 33-48. §-hoz

A Vht. módosításával összefüggésben a törvény elsősorban technikai, az új Be. terminológiájának átvezetését szolgáló módosítást hajt végre. A törvény emellett megteremti az új Be.-ben is nóvumként szereplő fizetésre használt elektronikus adatok büntetőjogi intézkedéssel való végleges elvonásának végrehajtási alapjait.

A törvény további tartalmi módosítása, hogy világos törvényi szabályokkal rendezi a zár alá vett ingatlan nem büntetőeljárásból származó igény alapján való értékesítésének szabályait. A szabályozás célja, hogy a zár alá vett ingatlan Vht. szabályai szerint történő eredményes értékesítése esetén az ingatlan tulajdonát megszerző személy tulajdonjogát - szemben a jelenlegi helyzettel - ne terhelje a zár alá vétel tényének feljegyzése sem. Az ingatlan értékesítésére azonban a törvény alapján abban az esetben kerülhet sor, ha az a büntetőeljárási zár alá vétel céljaival nem ellentétes, vagyis ha az ingatlan nem a zár alá vétellel biztosított követelés tárgya, illetve ha a végrehajtási jog korábbi bejegyzésű, mint a zár alá vétel ténye. Ezzel a kettős szabályozással biztosítható, hogy a büntetőeljárási kényszerintézkedés céljait ne sérthesse az értékesítés, és az e feltételeknek megfelelő árverésen tulajdonjogot szerző személy jogát ne terhelje a zár alá vétel ténye.

A Vht. 10. §-ához

A Vht 10. §-a sorolja fel a végrehajtás elrendelésére alkalmas iratokat. A felsorolás d)-e) pontjai tartalmukat tekintve azonban - figyelemmel a 2018. július 1. napjával hatályba lépő büntetőeljárásról szóló új törvény rendelkezéseire is - nem teljesek, azok cizellált pontosítását tartalmazza a módosítás. A további pontok tartalmilag nem változnak a hatályos szabályozáshoz képest, mindössze a felsorolásra tekintettel a számozásváltozás miatt kerül sor technikai pontosításukra.

A Vht. 13., 56., 293. és 294. §-ához

Az új Be. végrehajtásra alkalmasság szempontjából a bíróság jogerős ügydöntő határozatai és a véglegessé vált határozatai között különbséget tesz. A hatályos büntetőeljárási törvénytől eltérően a jövőben bizonyos határozatok, mint pl. a bíróság által kiszabott rendbírságról vagy elővezetési költségről szóló végzés a véglegessé válást követően képezhetik csak végrehajtás alapját, ezért a módosítás bevezeti a végrehajtandó okirat kiállításának feltételei közé azt a kitételt, hogy a határozatnak véglegesnek kell lennie. A bíróságon kívüli, büntetőeljárásban eljáró szervek határozataihoz nem fűződik jogerő, ezért az új Be. a nyomozási szakban a határozatok eljárásjogi kötőerejét „a további jogorvoslattal nem támadható” fordulattal írja le.

A Vht. 137/B., 139., 202. és 203. §-ához

A végrehajtás alá vont ingatlan bírósági végrehajtás során történő értékesítésének szabályait a Vht. tartalmazza. Az eljárás menetét részletesen rögzítő rendelkezések nem szólnak sem a tulajdonszerzés módjáról, sem a tulajdonátszállás időpontjáról, ugyanakkor taxatíve sorolja fel a Vht. 137. § (1) bekezdése azokat a jogokat, amelyek a végrehajtás alá vont ingatlant megszerző új tulajdonos tulajdonjogát terhelhetik. E szabályozás alapján a kialakult joggyakorlat szerint az ingatlan tulajdonjogának bírósági végrehajtás során történő megszerzése eredeti szerzésmódnak minősül, amelyet kizárólag a Vht. 137. § (1) bekezdése tör át. Az ingatlant azonban nemcsak jogok terhelhetik, hanem a bírósági végrehajtás során történő értékesítés pillanatában létezhetnek az ingatlannal összefüggő, az ingatlan-nyilvántartásban bejegyzett tények is. Ilyen tény, ha a büntetőeljárásban az ingatlan zár alá vételének elrendelésére került sor, és a bűnügyi zárlat tényét bejegyzik az ingatlan-nyilvántartásba.

A törvény kifejezésre juttatja, hogy a bírósági végrehajtás során történő értékesítést követően az új tulajdonos a zár alá vétel tényétől is mentesen szerez tulajdoni jogot, de ezzel összefüggésben a törvény alapján csak olyan esetekben lesz tartható árverés zár alá vétel tényével terhelt ingatlanra, amikor a végrehajtáshoz fűzhető érdek megelőzi a vagyontárgy biztosításához fűződő érdeket. Nem kerülhet sor az értékesítésre akkor, ha a zár alá vett ingatlan a zár alá vétel tárgya, mert ilyenkor az ingatlan egészének jogi helyzete függ a büntetőeljárás kimenetelétől, függetlenül attól, hogy azt milyen más követelés terheli. Ebben az esetben csak az ingatlan értékesítése iránt nem intézkedhet a végrehajtó, a többi vagyontárgy tekintetében igen. Olyan esetben, ha az adós egyéb vagyontárggyal nem rendelkezik, csupán erre a zár alá vétellel terhelt ingatlanra folyik a végrehajtás, akkor a követelés és a végrehajtási jog nem évül el, nyugszik hiszen a kötelezett-adós a törvény erejénél fogva és önhibáján kívül nem tudja kielégíteni az ingatlanából a követelés összegét. Ettől különböző eset, ha az ingatlan csupán az érdemi döntéssel együtt megítélhető követelés - vagyonelkobzás vagy polgári jogi igény - fedezete. Ez utóbbi esetekben a nem büntetőeljárásból származó végrehajtási igények érvényesítésére és az ingatlan értékesítésére akkor van lehetőség, ha a végrehajtási érdek meg kell, hogy előzze a büntetőeljárással összefüggő követelések biztosításának érdekét. A törvény ilyen esetként határozza meg, ha a végrehajtási jog bejegyzése korábbi, mint a bűnügyi zárlat (a büntetőeljárási zár alá vétel) feljegyzése, továbbá ha a bűnügyi zárlat a korábbi bejegyzésű, de várhatóan minden követelés kielégíthető. Előbbi esetben értelemszerű, hogy ha a teljes ingatlan büntetőjogi státusa egyébként nem vitás, és ekként a zár alá vétel csak meghatározott összeg fedezetét biztosítja, akkor a korábban bejegyzett végrehajtási joggal szemben ne élvezzen elsőbbséget. Utóbbi körben pedig az indokolja az értékesítést, hogy minden végrehajtási igény várható kielégítése miatt nem áll fenn konfliktus a büntetőeljárási igények és az egyéb végrehajtási igények között. Az értékesítés ezen törvényi feltétele a végrehajtás során is meghiúsulhat, ezért a törvény alapján nem csupán az árverés kitűzése, hanem bármely értékesítést célzó intézkedés kizárt akkor, ha utóbb a végrehajtási eljárás olyan fordulatot vesz, hogy a követelések az értékesítésből várhatóan nem térülnének meg.

Az új Be. 332. §-ának kiegészülő szabályai szerint az értékesítésből befolyt összeg a zár alá vétellel biztosított pénzösszeg erejéig az értékesített ingatlan helyébe lép, és a zár alá vétel az ingatlan helyébe lépő összegre külön határozat nélkül kiterjed.

A Vht. 15., 210/C., 292. §-ához és a Vht. szövegcserés módosításaihoz

Az új Be. fogalomhasználatához igazodó technikai pontosítást hajt végre.

A Vht. 210/F. §-ához

A fizetőeszközök terén beállt jelentős változás, hogy olyan újfajta fizetési eszközök jelentek meg, amelyek nem felelnek meg a hagyományos polgári jogi kategóriáknak. Az ilyen újfajta fizetési eszközök állami kényszer útján történő elvonására ugyanakkor a büntetőeljárásban és a büntető intézkedések végrehajtása során szükség lehet. Ennek büntetőeljárási alapját teremti meg az új Be. kialakítva a decentralizált elektronikus fizetőeszközök büntetőeljárási lefoglalásának kereteit. Mindezek mellett indokolt a Vht.-ban is lehetővé tenni, hogy amit a büntetőeljárásban ideiglenesen lefoglaltak, szükség esetén véglegesen is elvonható legyen. Ennek alapján a módosítás megteremti annak lehetőségét, hogy a fizetésre használt elektronikus adat is a vagyonelkobzás végrehajtásának tárgya lehessen.

A 49-61. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

A 62-68. §-hoz

Az új büntetőeljárási kódexre tekintettel szükségessé vált a nemzetközi bűnügyi jogsegélyről szóló 1996. évi XXXVIII. törvény (a továbbiakban: Nbjt.) törvény módosítása. A módosítások egy része technikai jellegű változtatás, amely az új Be. fogalomrendszerének átalakításával, a terminológiai változásokkal hozható összefüggésbe. Ilyen például az ideiglenes kiadatási bűnügyi felügyelet kifejezés bevezetése a törvénybe az ideiglenes kiadatási házi őrizet és az ideiglenes kiadatási lakhelyelhagyási tilalom fogalmak helyett. Jelentősebb érdemi változtatást jelent a szövegben a telekommunikációs eszköz útján történő kihallgatásra, illetve meghallgatásra vonatkozó új, módosított szabályok bevezetése. Tekintettel arra, hogy az új büntetőeljárási kódex a videokonferencia mellett már a telefonkonferencia (együttesen telekommunikációs eszköz) útján történő kihallgatást, illetve meghallgatást is lehetővé teszi, a megfelelő szabályok Nbjt.-be történő bevezetése elkerülhetetlenné vált az ilyen tartalmú jogsegély iránti megkeresések hatékony és gördülékeny teljesítésének biztosítása érdekében. Figyelemmel továbbá e két jogintézmény Be.-ben történő egységes szabályozására, az audiovizuális eszköz, valamint a telefonkonferencia útján történő kihallgatásra és meghallgatásra vonatkozó szabályokat az Nbjt.-ben is egységesen, egy fejezetben, telekommunikációs eszköz megjelöléssel szükséges szabályozni, elhagyva a telefonkonferenciára vonatkozó külön rendelkezéseket.

A 69-116. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

A 117-140. §-hoz

Módosítja a büntetőeljárásban résztvevők, valamint az igazságszolgáltatást segítők Védelmi Programjáról szóló 2001. évi LXXXV. törvényt (a továbbiakban: Tvdtv.) az új Be.-vel való összhang megteremtése érdekében. A törvény az átlátható szabályozás érdekében mellőzi a Tvdtv.-ből az új Be. által más tartalommal használt kifejezéseket (így például a fedőadat fordulatot), illetve pontosít az egyes büntetőeljárási szereplők kapcsán. A módosítás ezen túl a szabályozás szakmai tartalmát is érinti, amely a Tvdtv. hatályba lépése óta eltelt tizenöt év gyakorlati tapasztalataira figyelemmel vált indokolttá. A módosítás leglényegesebb elemei a következők.

A módosítás megteremti a fedett nyomozó Védelmi Programban való részvételének lehetőségét, valamint egyszerűsíti és átláthatóbbá teszi a személyazonosság megváltoztatásának és az adatzárlatnak az alkalmazhatóságát. További fontos eleme a módosításnak az, hogy a bűnüldöző szervek nemzetközi együttműködéséről szóló 2002. évi LIV. törvényből hatályon kívül helyezi a tanúvédelem terén megvalósuló együttműködésre vonatkozó szabályokat és azokat egységes keretek között szabályozva a Tvdtv.-ben helyezi el.

A Tvdtv. hatályba lépése óta jelentősen megváltozott gazdasági helyzet indokolttá tette a Védelmi Program keretében nyújtható szociális és gazdasági támogatások rendszerének átfogó felülvizsgálatát is annak érdekében, hogy a Védelmi Programban való részvétellel ne kerüljön az érintett méltánytalan helyzetbe azáltal, hogy a támogatás a minimálbérhez igazodik, figyelmen kívül hagyva az érintett által korábban legálisan szerzett (adózott) jövedelmet.

Az Emberi Jogok Európai Bírósága a Védelmi Program járulékos jelleggel történő megszüntetése miatt 2012-ben - az R.R. és társai kontra Magyarország ügyben - elmarasztalta Magyarországot. A módosítás fontos eleme, hogy - a Védelmi Program büntetőeljárásban résztvevő vonatkozásában történő megszűnésének bizonyos eseteihez kapcsoltan - lehetővé teszi, hogy a Védelmi Programba már felvett hozzátartozó kérhesse a Védelmi Program folytatását, másfelől meghatározza azokat az eseteket is, amikor nincsen lehetőség a járulékosan elrendelt Védelmi Program fenntartására.

A Tvdtv. értelmező rendelkezéseit módosítja, ennek keretében:

- a „büntetőeljárásban részt vevő” fordulat fogalmát hozzáigazítja az új Be. új terminológiájához;

- a fenyegetett helyzetben lévő személyre vonatkozó, a hatályos szabályozásban rendkívül nehezen átlátható rendelkezést újratagolja és egyértelművé teszi azt, hogy a védelmi programnak a büntetőeljárást követően is helye lehet;

- a hozzátartozó fogalmát az új értelmező rendelkezés a Polgári Törvénykönyvről szóló 2013. évi V. törvénnyel (a továbbiakban: új Ptk.) egyezően rögzíti, ezzel egyidejűleg mellőzi belőle a jelenleg is idegen és hozzá tartozóként aligha értelmezhető „állandó felügyeletével megbízott személy” fordulatot;

- a Tvdtv. 1. § 15. pontját kiegészíti a törvény a megkeresés mellett az adatkéréssel is, összhangban az új Be.-vel.

Új értelmező rendelkezésként vezeti be a törvény a „védelmet ellátó személy” fordulatot, amelyet az új Be. egyébként ismer. A kiegészítés indoka, hogy jelenleg egyetlen jogszabály sem rendelkezik a Tanúvédelmi Szolgálat azon személyi állományáról, amelynek tagjai tevékenységüket a védelem ellátása érdekében a fedett nyomozókhoz hasonlóan, a rendőri jelleg vagy a Tanúvédelmi Szolgálathoz való tartozás leplezésével végzik.

A törvény pontosítja a Tvdtv. 2. § (2) bekezdését, ugyanis a büntetőeljárásban részt vevő személy nem csak hatósággal, hanem a bírósággal, ügyészséggel is együttműködhet a büntetőeljárás során, illetve a „fenyegetett helyzetben lévő személy” Tvdtv. szerinti fogalmára figyelemmel egyszerűsít a rendelkezésen, hiszen szükségtelen több helyen is ismételni a fenyegetettség forrását.

Az új 2/A. § azt a szakmai igényt elégíti ki, amely szabályozást indokol arra az élethelyzetre, amikor fedett nyomozó kerül veszélyhelyzetbe. Mivel a Védelmi Programot hivatásos állományú személy vonatkozásában a gyakorlatban lehetetlen végrehajtani, ezért a módosítás nyilvánvalóvá teszi, hogy a Védelmi Programnak is csak akkor lehet helye, ha az érintett személy hivatásos szolgálati viszonya már megszűnt.

A törvény általánosságban rögzíti a törvényes képviselő eljárási jogosultságát arra az esetre, ha az érintett fenyegetett helyzetben lévő személy cselekvőképtelen vagy korlátozottan cselekvőképes. Ezzel a megoldással egyrészt hatályon kívül helyezhető valamennyi olyan további előírás, amely az ilyen jellegű képviseletre utal. Ezzel összefüggő rendelkezést ugyanis a hatályos Tvdtv. számos helyen és rendkívül változatos szövegezéssel tartalmaz.

A fenyegetett helyzetben lévő személy biztonságáért viselt felelősség egyértelmű meghatározása érdekében a törvény rögzíti, hogy mikortól köteles ezt a Szolgálat garantálni. A szabályozás világossá teszi, hogy a büntetőeljárásban betöltött szerepe miatt fenyegetett helyzetbe került személy biztonságát elsősorban annak a bíróságnak, ügyészségnek, hatóságnak kell különböző jogi eszközökkel (adatok zárt kezelése, különösen védett tanú, személyi védelem) szavatolnia, amely előtt a büntetőeljárás folyt vagy folyik. A Védelmi Program alkalmazására - mint a legmagasabb védelmi fokozat igénybe vételére - csak „végső” megoldásként kerülhet sor. A Védelmi Program - a sürgősségi intézkedés esetét kivéve - a megállapodás megkötésével veszi kezdetét, azaz a Tanúvédelmi Szolgálat legkorábban ettől az időponttól vállal felelősséget az érintett biztonságáért.

A fedett nyomozó közreműködése miatt felmerülő biztonsági kockázatot elsősorban az őt foglalkoztató szerv és a büntetőeljárást folytató nyomozó hatóság tudja megítélni, ezért a törvény a fedett nyomozót érintő védelem kapcsán együttes kezdeményezési jogot telepít a két szervre.

A törvény megszünteti a védelmi program kezdeményezéséről hozott döntés kapcsán az indokolási kötelezettséget és a hatályos szabályozással egyezően kizárja a jogorvoslat lehetőségét is. A Védelmi Programban való részvétel nem alanyi jog, így ez nem eredményezi az érintett alapjogsérelmét. A kötelező indokolás előírásának érdemi teljesítésével egyébként is eséllyel sérülhet a fenyegetett helyzetben lévő személy vagy közeli hozzátartozója információs önrendelkezési vagy személyiségi joga, vagy akár a büntetőeljárás eredményes befejezését is veszélyeztetheti.

Az előzőekben írtak irányadóak az országos rendőrfőkapitány vonatkozásában jelenleg előírt indokolási kötelezettségre is.

A Tvdtv. hatályos 7. § (2) bekezdése helytelen hivatkozást tartalmaz, ezt orvosolja a módosítás.

A törvény a polgári perrendtartásról szóló 2016. évi CXXX. törvénnyel (a továbbiakban: új Pp.) teremt összhangot, amikor a felek között a megállapodással összefüggésben felmerült viták rendezése kapcsán az új Pp.-t hívja fel. Ezzel egyidejűleg az érintett és a Tanúvédelmi Szolgálat között felmerült vita rendezésére a hatályos szabályozás alapján nyitva álló 3 napos határidőt 15 napra emeli a törvény, ugyanis a gyakorlati tapasztalatok szerint a három nap nem elegendő ilyen jellegű vita rendezésére.

A törvény érdemben nem változtat a Védelmi Program keretében alkalmazható különleges óvintézkedések körén, de külön pontokban szerepelteti a nyilvántartásokban adatzárlat elrendelését és a nyilvántartott adatokkal kapcsolatos megkeresések jelzésének előírását, mint óvintézkedéseket, világossá téve ezzel, hogy ez utóbbi ugyanis önállóan, adatzárlat elrendelése nélkül is alkalmazható.

A hatályos szabályozás alapján, ha a személyazonosság megváltoztatását nem rendelték el, akkor az adatzárlat elrendelésére a Tanúvédelmi Szolgálatnak haladéktalanul intézkednie kell. A gyakorlat azonban azt mutatja, hogy az adatzárlatot éppen akkor kell elrendelni, amikor a személyazonosság megváltoztatását a Tanúvédelmi Szolgálat alkalmazza, megakadályozva ezzel a két személyazonosság párhuzamos felhasználását. Ezt vezette át a módosítás.

A Tvdtv. az értelmező rendelkezések között meghatározza a nyilvántartott adatokkal kapcsolatos jelzés előírása fogalmat, azonban ezzel összefüggésben további részletszabályt nem tartalmaz, részben összemosva azt az adatzárlattal, mint másik óvintézkedéssel. Ezt a szabályozási hiányt pótolja a törvény, amikor a Tvdtv. 22/A. §-aként rögzíti a megkeresés jelzésének előírásával kapcsolatos minimumszabályokat.

A korábban írtakhoz kapcsolódóan rögzíti a módosítás, hogy a személyazonosság megváltoztatása esetén kötelező az adatzárlat elrendelése az eredeti személyazonosító adatokra, valamint azt is, hogy az eredeti személyazonosság visszaállítása esetén a visszavont új személyazonosító adatokra kell az adatzárlatot elrendelni.

A hatályos Tvdtv. különbséget tesz a személyazonosság ideiglenes és végleges megváltoztatása között. A Tvdtv. különös méltánylást érdemlő esetekben, az érintett kérelmére, a Tanúvédelmi Szolgálat mérlegelése alapján lehetőséget biztosít a megváltoztatott személyazonosító adatok megtartására a Védelmi Program megszűnése után is, természetesen már nem óvintézkedésként. Amennyiben a Tanúvédelmi Szolgálat a Védelmi Program befejezésekor helybenhagyta az érintett kérelmét az új személyazonosság megtartására, az többé nem lenne visszaállítható. Továbbra is megtartja emellett a törvény a Tvdtv. azon rendelkezését, amely szerint nem állítható vissza a személyazonosság abban az esetben, ha az érintett életkörülményeiben utóbb bekövetkezett változás más természetes személy személyállapotát érinti.

A szabályozás meghatározza azokat a tipikus eseteket, feltételeket, amelyek az új személyazonosság megtartása kérdésében való döntés során különös méltánylást érdemelnek.

A tanúvédelem terén megvalósuló nemzetközi együttműködés átlátható szabályozása érdekében a törvény hatályon kívül helyezi a bűnüldöző szervek nemzetközi együttműködéséről szóló 2002. évi LIV. törvény (a továbbiakban: 2002. évi LIV. törvény) „Tanúvédelmi Program alkalmazása nemzetközi együttműködés alapján” címét és az ahhoz tartozó rendelkezéseket. Ezzel a tanúvédelmi együttműködés valamennyi nemzetközi vetülete egy törvény keretei közé kerül.

A Tvdtv.-ben történő szabályozás mellett szól az is, hogy a nemzetközi tanúvédelmi együttműködés során megvalósuló információcsere a fenyegetett helyzetben lévő személyek és a feladatot végrehajtó magyar és külföldi személyi állomány biztonságára közvetlenül kiható adatokat tartalmaz, ami indokolttá teszi a közvetlen kapcsolatfelvétel és kapcsolattartás lehetőségének megteremtését a külföldi társszervvel.

A hatályos szabályozás szerint a Tanúvédelmi Szolgálat úgy támogathatja az érintettet, hogy az a vagyoni gyarapodását nem szolgálhatja, az csak a létfenntartáshoz, társadalmi beilleszkedéshez elengedhetetlenül szükséges mértékig terjedhet. Ehhez igazodóan a vonatkozó Korm. rendelet alapján a Tanúvédelmi Szolgálat által adható támogatás alapja a minimálbér. Ez a szabály azonban méltánytalan helyzetet teremt, amennyiben a korábban legálisan szerzett jövedelemhez képest a Védelmi Programba belépő érintett életszínvonala jelentősen csökkenne, ami pedig kihatással lehet az együttműködési hajlandóságra, így a büntetőeljárás sikeres befejezésére. Erre reagálva a törvény rögzíti, hogy támogatást a Szolgálat az érintett - megállapodás megkötését megelőző két évben elért, munkavégzésre irányuló jogviszonyból, illetve egyéb jövedelemszerző tevékenységéből származó - adózott bevételének átlagára is figyelemmel állapítja meg.

A törvény újraszabályozza a Védelmi Program megszűnésének eseteit. Az új szabályozás lényege, hogy külön rögzíti a Program megszűnésének eseteit és külön sorolja fel a feltételeket, amelyeket a Szolgálat mérlegelhet, és annak eredményeképpen dönthet a megállapodás felmondásáról. A megszűnés esetei között kizárólag olyan objektív körülmények szerepelnek, amelyek bekövetkezése fogalmilag kizárja a Védelmi Program további fenntartását.

A hatályos Tvdtv. nem rendelkezik világosan arról az esetről, amikor a büntetőeljárásban részt vevő személy vonatkozásában a Védelmi Program megszűnik, ugyanakkor korábban a Tanúvédelmi Szolgálat rá tekintettel egyéb személyt is bevont a Védelmi Programba. A Tvdtv. indokolása szerint ekkor a hozzátartozó is osztozik a büntetőeljárásban résztvevő sorsában, azaz a Védelmi Programot valamennyi érintett vonatkozásában meg kell szüntetni. Ez ugyanakkor súlyos következményekkel járhat, ha a fenyegetettség, amire figyelemmel egyébként a Védelmi Program fenntartása indokolt lenne az érintett hozzátartozó vonatkozásában, továbbra is fennáll. Előfordulhat az is, hogy a Védelmi Programba együtt belépők között a kapcsolat megromlik, és különválnak, ami a Védelmi Program működése szempontjából kiszolgáltatott helyzetet teremt a büntetőeljárásban nem érintett hozzátartozók számára, hiszen semmilyen formában nincs ráhatásuk az eseményekre.

Az Emberi Jogok Európai Bírósága a Védelmi Program járulékos jelleggel történő megszüntetése miatt 2012-ben - az R.R. és társai kontra Magyarország ügyben - elmarasztalta Magyarországot.

A 36/A. § szerinti módosítás kétirányú szabályozást vezet be. Egyfelől a szabályozás - a Védelmi Program büntetőeljárásban résztvevő vonatkozásában történő megszűnésének bizonyos eseteihez kapcsoltan - lehetővé teszi, hogy a Védelmi Programba már felvett hozzátartozó kérhesse a Védelmi Program folytatását. A biztonsági kockázat vizsgálatának megismételt elvégzése már a megváltozott körülmények figyelembevételével történik. Ezen vizsgálat vonatkozásában a 60 napos határidő előírását az indokolja, hogy a hozzátartozókról általában kevesebb információ áll a Tanúvédelmi Szolgálat rendelkezésére, mint a büntetőeljárásban részt vevő személyről, valamint a büntetőügy lezárását követően szűkül az információszerzési lehetőség is. A kérelmet benyújtó számára garanciát jelent ugyanakkor, hogy a biztonsági kockázatot felmérő vizsgálat alatt csak abban az esetben szűnik meg a Védelmi Program, ha olyan új körülmény merül fel, ami a hivatkozott törvényhelyek alapján ezt egyébként szükségessé teszi. Másfelől a törvény meghatározza azokat az eseteket is, amikor nincs lehetőség a járulékosan elrendelt Védelmi Program fenntartására.

A hatályos Tvdtv. szerinti általános adatvédelmi szabályt terjeszti ki a törvény a külföldi állam megkeresése alapján végrehajtott védelem ellátása során átvett és keletkezett adatokkal, hiszen azok tekintetében ugyanazon adatvédelmi rendelkezéseknek kell érvényesülniük.

Egyszerűsít a Tvdtv. hatályos adatkezelési szabályain.

A 23. § a Tvdtv. szövegcserével megoldható módosításait végzi el, melynek legfőbb elemei az alábbiak:

- terminológiai egységesítést vezet be az új Be.-vel, új Pp.-vel összhangban;

- elavult fordulatokat, következetlen szóhasználatot korrigálja;

- a helytelen hivatkozásokat helyesbíti;

- a Szolgálat számára a kezdeményezés elbírálására nyitva álló határidőt 15 napról 30 napra emeli.

A törvény a Tvdtv. egyes rendelkezéseinek, illetve egyes fordulatainak hatályon kívül helyezéséről rendelkezik az alábbi indokok alapján:

- deregulálja azokat az értelmező rendelkezéseket, amelyek a Tvdtv. alkalmazása szempontjából nem jelentősek, normatív tartalommal nem bírnak, vagy olyan kifejezést értelmeznek, amelyek hétköznapi értelmétől nem tér el a törvényi definíció;

- a cselekvőképesség korlátozottsága vagy cselekvőképtelenség esetére irányadó általános képviseleti szabályt állapít meg a törvény, így valamennyi ezzel összefüggő további rendelkezés mellőzendő;

- egyes fordulatok szerepeltetése feleslegesen teszik bonyolulttá a szabályozást.

A 141-143. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

A 144-168. §-hoz

A jogi személlyel szemben alkalmazható büntetőjogi intézkedésekről szóló 2001. évi CIV. törvény (Jszb.) 3. § (2) bekezdéséhez

A Jszbt. elfogadása óta számos nemzetközi egyezmény, és európai uniós kerethatározat, illetve irányelv tartalmaz a jogi személlyel szemben alkalmazandó hatékony, arányos és visszatartó erejű szankciókkal kapcsolatos rendelkezéseket. E jogforrásoknak való megfelelést a Jszbt. hatályos rendelkezései biztosítják, a kiszabható, de a Jszbt. által nem szabályozott szankciók meghatározása e jogi aktusokban csupán példálózó jellegű. A Jszbt. elfogadásakor sem volt, és azóta sem keletkezett olyan nemzetközi kötelezettségünk, amelynek alapján meg kellene teremtenünk a jogi személy büntetőjogi felelősségét a belső jogunkban. A Jszbt. az ún. „intézkedési modellt” követi, amely a jogi személlyel szemben alkalmazandó jogkövetkezményt nem büntetésként szabályozza, amelynek feltétele lenne a büntetőjogi bűnösség, hanem a jogi személlyel szemben a büntetőjogi intézkedések sajátos, önálló fajtáját alakítja ki, amelynek célja lehet a bűncselekménnyel szerzett vagyoni előny, a gazdagodás elvonása és a jogsértések megelőzése.

A Jszbt. 3. § (1) bekezdése alapján a jogi személlyel szemben akkor lehet büntetőjogi intézkedést alkalmazni, ha a természetes személy terhelttel szemben büntetést vagy intézkedést alkalmaztak. A törvény a jogi személy tekintetében megfogalmazott büntetőjogi cél minél hatékonyabb érvényesítése érdekében az új Be. eljárás felfüggesztő és megszüntető okaihoz igazodva határozza meg, illetve egészíti ki azokat az eseteket, amelyekben a jogi személlyel szemben akkor is alkalmazhatóak a büntetőjogi intézkedések, amikor a 2. §-ban meghatározott bűncselekmény megtörtént, de az elkövető személye, vagy a terhelt büntetőjogi felelőssége valamely ok miatt nem állapítható meg.

A Jszbt. 5. §-ához

A törvény az új Be. terminológiájának megfelelően pontosítja a Jszbt. fogalmait és technikai jellegű korrekciót hajt végre.

A Jszbt. 9. §-ához

A büntetőeljárásban a jogi személy cselekvőképességét a képviselője útján gyakorolhatja. A Jszbt. a cselekvőképesség tekintetében a törvényes képviselő eljárását nevesíti, aki a hatályos szabályok alapján kizárólag személyesen járhat el, tekintettel arra, hogy jelenleg nincs arra irányuló rendelkezés, hogy a törvényes képviselő a jogi személy képviseletét érintő jogosultságát meghatalmazottja útján gyakorolja. A törvény ezt az indokolatlan korlátozást akként rendezi, hogy a jogi személy törvényes képviselője meghatalmazott képviselője útján is eljárhat, ha törvény nem ír elő számára személyes eljárási kötelezettséget. A meghatalmazott képviselő legfontosabb ismérve, hogy eljárása során az általa képviselt jogi személy jogait gyakorolja.

A törvényes képviselettől ugyanakkor meg kell különböztetni azt a jogi személy érdekében a Jszbt. 9. § (1) bekezdése alapján eljáró képviselőt, aki a 2018. január 1. napjától hatályos szabályok szerint meghatalmazás vagy kirendelés alapján ügyvéd vagy maghatalmazás alapján kamarai jogtanácsos is lehet. A jogi személy Jszbt. 9. § (1) bekezdése szerinti képviselőjének büntetőeljárási helyzete lényegében a védő eljárásjogi helyzetének feleltethető meg, hiszen a jogaira és kötelezettségeire - a törvényben meghatározott kivételekkel - a Be. védőkre vonatkozó szabályai az irányadók.

A tartalmukat tekintve egymástól jelentősen különböző képviseleti formák egyértelmű elhatárolása érdekében a törvény a Jszbt. 9. § (1) bekezdés szerint eljáró ügyvéd és kamarai jogtanácsos egységes elnevezésére, a továbbiakra a „jogi személy érdekében eljáró ügyvéd” elnevezést vezeti be. Az új Be. rendelkezésével összhangban a jogi személy érdekében kirendelés alapján eljáró ügyvéd kijelölése az eljáró bíróság, ügyészség vagy nyomozó hatóság székhelye szerint illetékes területi ügyvédi kamara feladata.

A törvény az új Be. terminológiájához igazítja és pontosítja azokat a rendelkezéseket, amelyek a jogi személy érdekében eljáró ügyvéd védőhöz képest eltérő eljárási jogait tartalmazza, amely keretében különbséget tesz a vádemelés előtt, a bírósági eljárásban és a nyomozó hatóság, az ügyészség, vagy a bíróság értesítésétől kezdve gyakorolható jogosultságai között. A jogi személy törvényes képviselőjének eljárási jogait a törvény a - korábbi szabályozásnak megfelelően - jogi személy érdekében eljáró ügyvédhez képest szűkebben állapítja meg.

A Jszbt. 11. §-ához

A törvény az új Be. szabályozási elveit átvéve a jogi személlyel szemben akkor ad lehetőséget a zár alá vétel elrendelésére, ha megalapozottan lehet tartani attól, hogy a jogi személlyel szemben előreláthatóan alkalmazásra kerülő pénzbírság végrehajtását meghiúsítják. Az új Be. a polgári jogi fogalmi triászra (dolog, jog, követelés) építve tételesen felsorolja a zár alá vétel lehetséges tárgyainak körét, a törvény az egységes szabályozás kialakítása érdekében az eljárási törvény terminológiáját használja. A törvény a vádemelés előtt a bírósághoz telepíti a jogi személlyel szembeni zár alá vétel elrendelését, azzal, hogy a késedelmet nem tűrő esetben a bíróság döntéséig az ügyészség, illetve a nyomozó hatóság is elrendelheti - a büntetőeljárás általános szabályai szerint - a zár alá vételt.

A Jszbt. 12. §-ához

Az új Be. a nyomozást két részre: felderítésre és vizsgálatra bontja. Az eljárási cselekményeket a felderítési szakban önállóan végző nyomozó hatóság már a gyanúsított kihallgatásakor eljuthat arra a felismerésre, hogy az eljárás tárgyát képező bűncselekménnyel összefüggésben fennállnak a jogi személlyel szemben alkalmazható intézkedések Jszbt. 2. §-ában meghatározott feltételei, ezért a törvény a korábbiaktól eltérően az előbbi megállapításra jutó nyomozó hatóság számára is értesítési kötelezettséget ír elő a jogi személy, valamint azon bíróság felé, amely a jogi személyt nyilvántartásba vette.

A jogi személy törvényes érdekei, a tisztességes eljárás, illetve a nyilvános és közhiteles nyilvántartással szemben támasztott követelmények egyaránt azt indokolják, hogy a jogi személy és a jogi személy nyilvántartását vezető bíróság értesítésére egy időben, az arra okot adó eljárási eseményt követő nyolc napon belül kerüljön sor. Ezért a törvény az új Be. ügyirat megismerésére vonatkozó szabályaival egyezően szakít azzal a korábbi rendelkezéssel, hogy a jogi személy felé történő értesítési kötelezettséget legkésőbb a nyomozás iratainak ismertetéséig lehetett teljesíteni. Ezzel a megoldással kiküszöbölhető a hatályos szabályozás egyik legkifogásolhatóbb következménye, miszerint a jogi személy sok esetben a cégnyilvántartásban megjelenő bejegyzésből értesült először - a külvilággal egy időben - arról, hogy vele szemben fennállnak a Jszbt. 2. §-ában meghatározott feltételek.

A törvény az első értesítést követően a döntést hozó, illetve eljárási cselekményt foganatosító ügyészséghez vagy nyomozó hatósághoz telepíti a meghatározott eljárási eseményekről történő értesítés kötelezettségét, amelyek közül a jogi személlyel szemben alkalmazott zár alá vétel elrendeléséről, és annak feloldásáról szóló értesítés jelent érdemi változást.

A Jszbt. 13. §-ához

Ha az ügyészség a nyomozás eredményéhez képest úgy dönt, hogy fennállnak a jogi személlyel szemben alkalmazható intézkedések feltételei, akkor erre - ha e törvény eltérően nem rendelkezik - a vádiratban tesz indítványt. A jogi személlyel szembeni intézkedés alkalmazására irányuló ügyészi indítvány esetére a törvény a vádirat kötelező tartalmi elemeként írja elő, hogy a vádirati tényállást úgy kell megszerkeszteni, hogy abból a jogi személlyel szemben alkalmazandó intézkedés törvényi előfeltételeinek fennállása megállapítható legyen, egyúttal rendelkezik az ügyészség vádemelést követő értesítési kötelezettségéről.

A Jszbt. 15. §-ához

A törvény meghatározza az ítélet és az ügydöntő végzés rendelkező részének és indokolásának speciális elemeit, amelyben kötelező tartalmi elemként írja elő, hogy a bíróság az eljárás tárgyát képező bűncselekmény és a jogi személy kapcsolatának bíróság által megállapított, és a döntése alapjául szolgáló tényéről és annak körülményeiről is adjon számot, egyúttal rendelkezik a bíróság ügydöntő határozat jogerőre emelkedését követő értesítési kötelezettségéről.

A Jszbt. 16. és 16/A. §-ához

A törvény anyagi jogi szabályainak módosításából következő technikai jellegű korrekciót hajt végre.

A Jszbt. 16/B. §-ához

Az új Be. koncepciójához igazodva írja elő az előkészítő ülésen a jogi személy érdekében eljáró ügyvéd kötelező jelenlétét, tekintettel arra, hogy az előkészítő ülés a bizonyítás koncentrációja szempontjából meghatározó jelentőséggel bír. A bíróság az előkészítő ülésre a jogi személy érdekében eljáró ügyvédet idézi, és az előkészítő ülés határnapjáról a jogi személy törvényes képviselőjét értesíti. Ahhoz, hogy az előkészítő ülés a tárgyalás érdemi és koncentrált előkészítése lehessen, nélkülözhetetlen, hogy az eljárás részvevői megfelelő időben teljes körű tájékoztatást kapjanak jogaikról és kötelezettségeikről, valamint az előkészítő ülés lehetséges eredményeiről és azok feltételeiről. Ennek érdekében a törvény részletesen szabályozza a jogi személy érdekében eljáró ügyvéd részére szóló idézés, valamint a jogi személy törvényes képviselője részére szóló értesítés kötelező elemeit.

A vád tárgyát képező bűncselekmény elkövetését beismerő vádlott egyúttal lemondhat a tárgyaláshoz való jogáról, ezzel megnyílik a lehetőség arra, hogy a bűnösséget beismerő nyilatkozatot elfogadó bíróság már az előkészítő ülésen ítéletet hozzon. Az új Be. alapkoncepciója, hogy a tisztességes eljárás elemeit képező garanciák biztosítása mellett lehetőséget teremtsen az eljárások egyszerűsítésére és gyorsítására. Ennek érdekében a törvény abban az esetben sem zárja ki az ügy előkészítő ülésen történő befejezését, ha az ügyészség a vádiratban a jogi személlyel szemben intézkedés alkalmazását indítványozta. A bíróság ebben az esetben a 2. §-ban meghatározott bűncselekmény terheltjének büntetőjogi felelősségéről és a jogi személlyel szembeni intézkedés alkalmazásáról egységesen, egy eljárásban dönt. Az előkészítő ülés eredményekén előállhat olyan helyzet, hogy a 2. §-ban meghatározott bűncselekmény terheltjére az ügy befejezhető lenne, ezzel szemben az eljárás jogi személlyel szembeni intézkedés alkalmazására irányuló része nem intézhető el. Tekintettel arra, hogy a jogi személlyel szembeni intézkedés alkalmazásáról szóló döntés alapvetően továbbra is járulékos kérdésnek tekinthető a bíróságnak a vádról ilyen esetben is - a 2. §-ban meghatározott bűncselekményt érintően elfogadott bűnösséget beismerő nyilatkozat vonatkozásában a Be. 521. § korlátai között - egységesen, a tárgyaláson lefolytatott bizonyítási eljárás alapján kell határoznia.

A Jszbt. 17. §-ához

A bírósági eljárás tárgyát és a tárgyaláson folytatott bizonyítás kereteit a vádiratban írt tényállás szabja meg. A tárgyaláson eljáró ügyész a bizonyítási eljárás eredménye alapján - a hatályos rendelkezésekkel összhangban - dönthet úgy, hogy a vádat módosítja. A vád módosítás igénye a tárgyaláson úgy is felmerülhet, hogy az ügyész a jogi személlyel szemben alkalmazható intézkedés feltételeit látja megvalósulni. Az új Be. szabályozási elveit követve a törvény a vád módosítására okot adó körülmény megállapításának esetére írja elő az ügyész számára a vád módosítás kötelezettségét és a jogi személlyel szembeni intézkedés alkalmazására irányuló indítvány megtételét. A bíróság az ügyész indítványra figyelemmel a tárgyalást elnapolja és a tárgyalási jegyzőkönyv másolatának megküldésével értesíti a jogi személyt. Ha az elnapolt tárgyaláson csak a jogi személlyel szemben alkalmazható intézkedésre irányuló ügyészi indítványra vesznek fel bizonyítást, akkor az eljárás gyorsítása érdekében nem kell ismertetni a tárgyalás korábbi anyagát. A törvény a jogi személy törvényes képviselője által előterjesztett bizonyítási indítványokra is alkalmazni rendeli az új Be. bizonyítási indítványok jogkövetkezmények nélküli előterjesztésére vonatkozó szabályait.

A Jszbt. 18. §-ához

A Jszbt. eljárás felfüggesztésére és megszüntetésére, valamint az elsőfokú bíróság ügydöntő határozatára vonatkozó rendelkezései között fennálló ellentmondást, a törvény a szabályozás szükségtelen megkettőzésének megszüntetésével oldja fel.

A Jszbt. 19. §-ához

A bűnügyi költség viselésére vonatkozó szabály a büntetőeljárás általános szabályához hasonlóan rögzíti, hogy az intézkedés alkalmazása esetén a jogi személynek kell viselnie azt a költséget, amely annak folytán merült fel, hogy a jogi személy szerepét az elbírált bűnügyben tisztázni kellett. A törvény a terhelt bűnügyi költség viselésére vonatkozó szabályaihoz hasonlóan rendelkezik arról, hogy ha a jogi személlyel szemben intézkedés alkalmazására nem kerül sor, a felmerült bűnügyi költséget az államnak kell viselnie. Az előző rendelkezéshez kapcsolódó szabály, hogy az állam a jogszabályban meghatározott mértékben köteles megtéríteni a jogi személy költségét, ha a bíróság azért szüntette meg az eljárás jogi személlyel kapcsolatos részét, mert az ügyészség a jogi személlyel szembeni intézkedés alkalmazására irányuló indítványát visszavonta. A törvény a jogi személyek természetes személyektől való különbözőségére tekintettel kizárja, hogy a jogi személy az államot megillető bűnügyi költség tekintetében halasztást, vagy részletfizetést kapjon.

A Jszbt. 20-21. §-ához

A törvény pontosan meghatározza, hogy az elsőfokú ügydöntő határozatnak a jogi személyre vonatkozó rendelkezése ellen ki és milyen körben jogosult fellebbezésre. A törvény rendelkezik arról, hogy másodfokú bírósági eljárásban miként alakul a felülbírálat terjedelme, ha csak a jogi személlyel kapcsolatos ítéleti rendelkezés ellen jelentettek be fellebbezést, illetve az új Be. általános rendelkezéseinek megfelelő szabályozást vezet be arra az esetre, ha a 2. §-ban meghatározott bűncselekmény vádlottját érintő korlátozott fellebbezést jelentettek be. Hasonlóan a felmentő vagy eljárást megszüntető rendelkezésre vonatkozó korlátozott felülbírálathoz, a törvény alapján nem bírálható felül az ítéletnek a jogi személlyel szembeni intézkedés alkalmazására irányuló indítványt elutasító, az intézkedés alkalmazását mellőző, vagy az eljárás jogi személlyel kapcsolatos részének megszüntetésére vonatkozó rendelkezése, amely ellen nem fellebbeztek. A törvény - az általános szabályokhoz igazodva - rendelkezik a jogi személyt érintő részleges megalapozatlanság kiküszöböléséről, és a másodfokú bírósági eljárásban felvehető bizonyításról, egyúttal a másodfokú eljárásban fenntartja a jogi személlyel szemben alkalmazott intézkedésre vonatkozó súlyosítási tilalmat. A törvény az általános eljárásban foglaltaknak megfelelő további módosításokat hajt végre a másodfokú bíróság határozatait érintő rendelkezések tekintetében.

A Jszbt. 21/A. és 21/B. §-ához

A Jszbt. hatályos szabályai szerint a harmadfokú bírósági eljárásban csak akkor van lehetőség az ítélet jogi személyre vonatkozó rendelkezése elleni kétfokú jogorvoslatra, ha annak feltételei a 2. §-ban meghatározott bűncselekmény terheltje tekintetében fennállnak. A törvény a hatályos szabályozásban foglaltakon túl a jogi személyre vonatkozó másodfokú ítéleti rendelkezés elleni önálló fellebbezés lehetőségét is megengedi, egyúttal meghatározza azt is, hogy a jogi személyt érintő intézkedések tekintetében mit kell érteni a harmadfokú eljárás megnyílására okot adó ellentétes döntésen.

A Jszbt. 7. §-ának (2) bekezdése alapján a büntetőeljárásról szóló törvény rendelkezéseit a Jszbt.-ben meghatározott eltérésekkel kell alkalmazni, ezért a törvény az új Be. kodifikációs megoldásához hasonlóan a jogi személy tekintetében is törli azokat a harmadfokú bírósági eljárásra és a harmadfokú bírósági határozatokra vonatkozó rendelkezéseket, amelyek az elsőfokú vagy másodfokú bírósági eljárás keretében a büntetőeljárásról szóló törvényben vagy a Jszbt.-ben már szabályozásra kerültek.

A Jszbt. 22. §-ához

Az új Be. megismételt eljárásra vonatkozó szabályozása alapján egészíti ki a súlyosítási tilalomra vonatkozó rendelkezéseket.

A Jszbt. 23. §-ához

Az új Be. perújításra vonatkozó szabályozására figyelemmel pontosítja a perújítási okokat, a perújítási indítvány előterjesztésére jogosultak körét, valamint technikai jellegű korrekciót hajt végre.

A Jszbt. 24. §-ához

Az új Be. felülvizsgálatra vonatkozó szabályozására figyelemmel pontosítja a felülvizsgálat okait, a felülvizsgálati indítvány előterjesztésére jogosultak körét, a felülvizsgálati eljárás során hozható határozatok egyes szabályait, valamint technikai jellegű korrekciót hajt végre.

A Jszbt. 25. §-ához

Az új Be. törvényesség érdekében bejelentett jogorvoslatra és a jogegységi eljárásra vonatkozó szabályozására figyelemmel meghatározza a Kúria által a jogi személy javára meghozható határozatokat.

A Jszbt. 25/C. §-ához

Az új Be. alapkoncepciója, hogy a tisztességes eljárás elemeit képező garanciák biztosítása mellett lehetőséget teremtsen a terhelttel való együttműködésre, ezáltal is elősegítve az eljárások egyszerűsítését és gyorsítását. Ennek érdekében a törvény abban az esetben sem zárja ki az ügy XCIX. fejezet szerinti elintézését, ha az ügyészség a vádiratban a jogi személlyel szemben intézkedés alkalmazását indítványozta. Az új Be. LXV. fejezete szerint megköthető formális egyezség tárgykörét, ugyanakkor akként korlátozza, hogy abból kizárja a jogi személlyel szemben alkalmazható intézkedésről történő megegyezést. Ez utóbbi rendelkezés értelemszerűen következik abból a körülményből, hogy a vád tárgyát képező bűncselekmény gyanúsítottja nem köthet olyan egyezséget, melynek folytán a jogi személlyel szemben kerül sor intézkedés alkalmazására.

Ha a vádemelésre a formális egyezség alapján kerül sor a bíróság a 2. §-ban meghatározott bűncselekmény terheltjének büntetőjogi felelősségéről és a jogi személlyel szembeni intézkedés alkalmazásáról egységesen, egy eljárásban dönt. Az előkészítő ülés eredményekén előállhat olyan helyzet, hogy a 2. §-ban meghatározott bűncselekmény terheltjére az ügy befejezhető lenne, ezzel szemben az eljárás jogi személlyel szembeni intézkedés alkalmazására irányuló része nem intézhető el. Tekintettel arra, hogy a jogi személlyel szembeni intézkedés alkalmazásáról szóló döntés alapvetően továbbra is járulékos kérdésnek tekinthető a bíróságnak a vádról ilyen esetben is - a 2. §-ban meghatározott bűncselekményt érintően jóváhagyott egyezség vonatkozásában a Be. 736. § (2)-(5) bekezdésében meghatározott korlátok között - egységesen, a tárgyaláson lefolytatott bizonyítási eljárás alapján kell határoznia.

A Jszbt. 25/D. §-ához

A büntetővégzés meghozatalára irányuló írásbeli külön eljárás lehetővé teszi az egyszerű megítélésű ügyek gyors befejezését. Ilyen ügyek a Jszbt. 2. §-ban meghatározott bűncselekmények körében is tömegesen előfordulhatnak - elég csak a bűncselekmények elkövetéséhez felhasznált fiktív cégekre gondolni -, ezért a törvény a büntetőeljárások egyszerűsítése és gyorsítása érdekében a jogi személy érintettségével folyó büntetőeljárásokban is megengedi a külön eljárás alkalmazását.

Az ügyészség a büntetővégzés meghozatalára irányuló eljárásban akkor indítványozhatja a jogi személlyel szemben intézkedés alkalmazását, ha az eljárás jogi személlyel kapcsolatos részének megítélése is egyszerű. A bíróság a 2. §-ban meghatározott bűncselekmény terheltjével szemben alkalmazott büntetés, illetve intézkedés mellett a jogi személlyel szemben értelemszerűen alkalmazhatja a 3. § (1) bekezdésében meghatározott intézkedéseket.

A törvény a jogi személyt érintő büntetőeljárásokban egyedülálló módon lehetőséget biztosít arra, hogy a Jszbt. 2. §-ban meghatározott terhelt ügye és az eljárás jogi személyt érintő része a jogorvoslat folytán elváljon egymástól. Ez az eset akkor fordulhat elő, ha a jogosultak által előterjesztett tárgyalás tartása iránti indítvány kizárólag a büntetővégzésnek a jogi személlyel szemben alkalmazott intézkedésre vonatkozó rendelkezését sérelmezte. A bíróság ebben az esetben csak a büntetővégzésnek a jogi személlyel szemben alkalmazott intézkedéséről határoz.

A törvény alapján a jogi személy terhére szóló tárgyalás tartása iránti indítvány hiányában érvényesül a súlyosítási tilalom.

A Jszbt. 26/A. §-ához

Ha az ügyészség vagy a nyomozó hatóság a Jszbt. 2. §-ban meghatározott bűncselekmény terheltjével szemben a Jszbt. 3. § (2) bekezdésében foglalt valamely ok miatt függeszti fel vagy szünteti meg az eljárást, de a nyomozás során adat merült fel arra, hogy a jogi személlyel szemben intézkedés alkalmazásának lehet helye, az ügyészég indítványára az intézkedés alkalmazásáról a bíróság az ügyiratok alapján ügydöntő végzéssel dönt. A törvény meghatározza a végzés elleni jogorvoslat módját és az előterjesztésre jogosultak körét, egyben a további eljárásra a büntetővégzés meghozatalára irányuló eljárás Jszbt.-ben meghatározott szabályait rendeli alkalmazni.

1-2. pontokhoz: Technikai jellegű korrekció.

3-4. pontokhoz: Az új Be. terminológiájának megfelelő fogalmi pontosításokat hajt végre.

5-6. pontokhoz: Technikai jellegű korrekció.

7-8. pontokhoz: Az új Be. terminológiájának megfelelő fogalmi pontosítások.

A Jszbt. hatályon kívül helyező rendelkezéséhez

a) ponthoz: A törvény a döntést hozó, illetve eljárási cselekményt foganatosító bírósághoz, ügyészséghez és nyomozó hatósághoz telepíti a törvényben meghatározott eljárási eseményekről történő értesítés kötelezettségét, azzal, hogy annak részletszabályait az arra okot adó eseménnyel együtt állapítja meg.

b) ponthoz: A jogi személyt érintő zár alá vételről szóló döntés során is az általános szabályok irányadók.

c) ponthoz: A távollévő terhelttel szemben folytatott és a jogi személyt is érintő büntetőeljárásban az általános szabályok irányadók.

d) ponthoz: A cégnyilvánosságról, a bírósági cégeljárásról és a végelszámolásról szóló 2006. évi V. törvény tartalmazza a cégbíróság Jszbt. alapján hozott határozatok végrehajtásával kapcsolatos feladatait.

A 169-176. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

A 177-186. §-hoz

Az új Be. 75-77. §-a részletesen rendelkezik a büntetőeljárásban engedélyezhető költségkedvezményekről. A hatályos szabályozáshoz képest változást jelent ezzel kapcsolatban az a tény, hogy az új törvény alapján a költségkedvezményt valamennyi személy (sértett, magánvádló, pótmagánvádló, magánfél, egyéb érdekelt, vagyoni érdekelt, terhelt) vonatkozásában a jogi segítségnyújtó szolgálat engedélyezi. Erre tekintettel vált szükségessé a jogi segítségnyújtásról szóló 2003. évi LXXX. törvény (a továbbiakban: Jst.) módosítása, amelynek során a sértetti kör mellett e törvényben nyernek elhelyezést a terheltek részére engedélyezhető költségkedvezményre vonatkozó, törvényi szintű szabályok (kirendelt védő díjának és költségeinek állam általi előlegezése és viselése) is. Ezzel a költségkedvezmény valamennyi érintettjének jogosultságaira, az engedélyezés menetére vonatkozó szabályok egységes keretet kapnak.

A Jst. 17. §-ához

A Jst. 17. §-ának módosított rendelkezése az új Be. szabályozásának megfelelően egyértelműen rögzíti a büntetőeljárásokban az állam által a jogi segítségnyújtás keretében adható támogatási formákat. A törvényben új rendelkezésként, a terhelt részére a jogi segítségnyújtó szolgálat által nyújtható támogatásként jelenik meg a kirendelt védő díjával és költségeivel kapcsolatos költségkedvezmény. A törvény továbbá az új Be. szabályainak megfelelően pontosítja azt a kört is, amelynek a pártfogói ügyvédi díjjal kapcsolatos költségkedvezmény biztosítható (a sértett, a magánvádló, a pótmagánvádló, a magánfél és az egyéb érdekelt mellett ugyanis ide tartozik az új Be.-ben külön kategóriát képező vagyoni érdekelt kategóriája is).

A Jst. 18. §-ához

A terhelti kör törvény hatálya alá történő bevonása és a vagyoni érdekelt kategóriájának megjelenése tette indokolttá a Jst. 18. §-ának pontosítását, tekintettel arra, hogy a költségkedvezménnyel érintett teljes személyi kör esetén rögzíteni szükséges azt a tényt, hogy a támogatás nyújtása nem tehető függővé az érintett személy állampolgárságától.

A Jst. 22. § (1) bekezdéséhez

A törvény egyszerűsíti a Jst. 22. § (1) bekezdésének szabályozását azzal, hogy elhagyja a nyomtatvány tartalmára vonatkozó részletszabályokat a szövegből. A jelenleg a 22. § (1) bekezdés a) pontjában felsorolt adatok ugyanis nem képezik le a nyomtatványban feltüntetni szükséges adatkör teljes egészét, így azonban az itt megjelenő szabályozás felesleges, az nehezíti a törvényi szabályozás értelmezését, hiszen nem dönthető el egyértelműen, hogy pontosan milyen adatokat is kell megadni a támogatás igényléséhez. Erre tekintettel a törvény csak azt rögzíti kifejezetten, hogy a támogatás igénybevételéhez nyomtatvány kitöltése szükséges, a nyomtatvány részletes tartalmi elemeit pedig alacsonyabb szintű jogszabály határozza meg.

A Jst. 27. § (1a) bekezdéséhez

A törvény kiegészíti a támogatás felülvizsgálatára és megvonására vonatkozó részletszabályokat. Indokolt ugyanis elkülöníteni azt az esetet, amikor a felülvizsgálat eredménye alapján a jogi segítségnyújtó szolgálat a jövőre vonatkozóan vonja meg a támogatást az érintett személytől attól az esettől, amikor a támogatás megvonása visszamenőleges és a támogatás összegének visszatérítésére kötelezéssel jár együtt. Az utóbbi esetkört szabályozza jelenleg a 27. § (2) bekezdése, azonban a támogatás jövőre vonatkozó megvonása mindezidáig nem jelent meg a törvényszövegben.

A Jst. 63-63/A. §-ához

A törvény a büntetőeljárásokban nyújtható támogatásokra vonatkozó különös szabályokat több ponton is módosítja. A módosítások egy része olyan technikai jellegű változtatás, amely a törvény hatályának a terhelti körre vonatkozó kiterjesztése miatt vált indokolttá, másik része az új Be.-ben megjelenő terminológiai és egyéb változtatásokat követi. Tartalmi jellegű módosítást jelent a 63. § (1) bekezdésében a VI. Fejezet helyett a IV. Fejezet rendelkezéseire történő utalás. A különös szabályokat ugyanis a közös (a peren kívüli, a polgári eljárásokban és a büntetőeljárásokban nyújtható támogatásokra egyaránt vonatkozó) eljárási szabályokhoz indokolt kötni, így elkerülhetővé válik a IV. Fejezetben már szabályozott rendelkezések felesleges megismétlése, duplikálása a különös részben. Ezzel a megoldással elhagyhatóvá vált például a támogatás iránti kérelem tartalmára vonatkozó rendelkezés, azt ugyanis a Jst. 22. § (1) bekezdése kielégítően rendezi. Új szabályként jelenik meg a szövegben [63. § (4) bekezdés] a bíróság elé állítás intézményére vonatkozóan annak kiemelése, hogy ilyen esetben a jogi segítségnyújtó szolgálat az igazolások mellőzésével dönt, az ügy összes körülményének mérlegelésével. A rendelkezés beillesztése a bíróság elé állítás kapcsán a Be.-ben megjelenő rövid határidők miatt vált szükségessé, elkerülendő, hogy az igazolások beszerzésének kötelezettsége váljon akadályává a jogi segítségnyújtó szolgálat döntésének. A törvény kifejezetten is rögzíti [63. § (6) bekezdés] a jogi segítségnyújtó szolgálat azon kötelezettségét, hogy a támogatást engedélyező határozatról haladéktalanul tájékoztassa a büntetőeljárásban eljáró bíróságot, ügyészséget, nyomozó hatóságot. További új rendelkezést jelent a 63. § (8) bekezdés, amely - gyakorlatilag követve a polgári eljárás hasonló szabályozását - azt rögzíti, hogy mikor szükséges a támogatás feltételeinek fennállását felülvizsgálni.

A Jst. 68. §-ához

A módosítás pontosítja a pártfogó ügyvédi képviselet szabályait.

A Jst. 89. §-ához

A módosított rendelkezések európai uniós kapcsolódására tekintettel vált indokolttá a Jst. jogharmonizációs rendelkezéseinek kiegészítése.

A 187-223. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

A 224-244. §-hoz

Az új Be. fogalomhasználatához, valamint újraszabályozott intézményeihez igazítja a büntetőügyekben alkalmazható közvetítői tevékenységről szóló 2006. évi CXXIII. törvény (Bktv.) szabályait.

Az új Be. egyik súlyponti újítása, hogy a terhelti együttműködés rendszerében a törvény a büntetőeljárás előrehaladtával egyre szűkebb kedvezményeket biztosít a terhelt számára annak érdekében, hogy az eljárást egyszerűsítő intézményeket az eljárás korábbi szakaszában vegye igénybe. Az új rendszerben ennek megfelelően közvetítői eljárásra a vádemelést követően nem kerülhet sor, a bíróság az ügyet nem utalhatja közvetítői eljárásra.

Az új Be. közvetítői eljárással kapcsolatos másik jelentős újítása, hogy lehetőséget biztosít a közvetítői eljárásban létrejött megállapodás törvényességének ügyészségi felülvizsgálatára. A közvetítői eljárás alapján rendelkezése álló anyagi jogi és eljárásjogi kedvezmények nem fűzhetők a törvénysértő, vagyis a Bktv. rendelkezései szerint kívülálló személyek jogait és jogos érdekeit sértő, a jogszabályba, illetve jó erkölcsbe ütköző megállapodáshoz. Ilyen esetben az ügyészség hatályon kívül helyezheti a megállapodást, amelynek következtében a szükséges terjedelemben a közvetítői eljárás megismétlésére kerül sor. A megismételt közvetítői eljárásban az újabb megállapodás kialakítása során figyelembe kell venni a korábbi - hatályon kívül helyezett - megállapodás alapján teljesített jóvátételt.

Az új Be. az úgynevezett túlnyúló teljesítés kérdését, ha a közvetítői eljárásban létrejött megállapodás nem teljesíthető a büntetőeljárás felfüggesztésének tartama alatt, nem egy közvetítői eljáráshoz kapcsolódó más elterelés - ami jelenleg a vádemelés elhalasztása - igénybevételével kezeli, hanem ilyen esetben lehetőséget biztosít a büntetőeljárás felfüggesztésének meghosszabbítására, amelynek célja nem a felfüggesztésre épülő más elterelés, hanem a közvetítői eljárásban létrejött megállapodás teljesítése. Az új Be. ismertetett rendszerét az a megoldás támogatja, ha a megállapodás alapján történő első részteljesítéssel még nem fejeződik be a közvetítői eljárás, így annak eredményessége is függőben marad. Ha a hatályos szabályozásnak megfelelően a közvetítői eljárás eredményes befejezésének lenne tekinthető az első részteljesítés is, akkor a büntetőeljárás további menetében nem lenne megfelelő intézmény az utolsó részteljesítés megtörténtéig tartó függő helyzet kezelésére. Az új Be. szabályai szerint ugyanis a közvetítői eljárás befejeződésével a büntetőeljárás folytatásáról vagy az eljárás megszüntetéséről kell dönteni. A törvény mindezek alapján előírja, hogy a közvetítői eljárás csak a megállapodás teljeskörű teljesítésével fejeződjön be, és ehhez képest a részteljesítés megkezdése nem zárja le a közvetítői eljárást. A törvény megoldása a teljesítés ellenőrzése tekintetében is az egységességét szolgálja azzal a módosítással, hogy a közvetítői eljárás befejezését követően a pártfogó felügyelői szolgálat számára ellenőrzési feladatot nem állapít meg, a befejezésig pedig a közvetítő feladata ellenőrzés.

A Bktv. 2. §-ához

A törvény megtartja a közvetítői eljárás ágazati törvényben szereplő definícióját annak elvi jelentőségű hangsúlyozása mellett, hogy a közvetítő nem csak a büntetőeljárást lefolytató ügyészségtől, hanem a nyomozó hatóságtól is független személy kell, hogy legyen. Értelemszerűen a bíróságtól való függetlenség alapelvi szinten azért nem jöhet szóba, mert a közvetítői eljárásra bírói szakban már nem kerülhet sor. Ez utóbbi változtatás nem érinti azonban azt a változatlanul hagyott kizárási okot, hogy a büntetőeljárásban bíróként - így különösen nyomozási bíróként - eljáró személy közvetítőként nem járhat el.

A Bktv. 3. §-ához

A törvény pontosítja és újraszabályozza a közvetítőnek a büntetőeljárási ügyiratok megismerésére vonatkozó jogosultságát. E körben a közvetítő a szakértőhöz hasonló megismerési jogosultsággal rendelkezik azzal a különbséggel, hogy értelemszerűen nem jogosult a bizonyításnak megfeleltethető vizsgálatra, mert a közvetítői eljárásban büntetőeljárási bizonyításra nem kerülhet sor.

A törvény pontosítja, hogy a közvetítő a büntetőeljárásban részt vevő személyek zártan kezelt személyes adatainak a megismerésére csak a feladatának teljesítésével összefüggésben jogosult.

A Bktv. 4. §-ához

A törvény a közvetítő kizárásának okait az új Be. rendszerével összhangban szabályozza, ennek megfelelően rögzíti, hogy a büntetőeljárásban résztvevő egyes személyek segítői sem járhatnak el közvetítőként.

A Bktv. 5. §-ához

A bírósági szakban lefolytatható közvetítői eljárás eltörlésére figyelemmel a kizárás megtagadása elleni jogorvoslat okafogyottá vált a bírósági eljárásban, ezért a törvény alapján a kizárást megtagadó határozat elleni jogorvoslatot csak az ügyészség bírálhatja el. A törvény emellett egységesen szabályozza a kizárás kérdésében való döntés szabályait, függetlenül attól, hogy a kizárási ok bejelentésére külső indítvány vagy belső tudomásszerzés alapján kerül sor.

A Bktv. 5/A. §-ához

A törvény e körben az új Be.-ben az ún. túlnyúló teljesítés esetén igénybe vehető intézmények változása miatt szükséges korrekciókat hajt végre.

A Bktv. 6. §-ához

Az új Be. az eljárás közvetítői eljárás céljából történő felfüggesztését más felfüggesztési okokkal egységesen szabályozza, és megszünteti azt a különbséget, amely a hatályos Be. közvetítői eljárásra utalás fordulatából ered. Nincs szükség külön rendelkezésre a közvetítői eljárásra utalás érdekében, mert az eljárás ilyen célú felfüggesztéséből ez következik. A törvény ennek megfelelően módosítja a közvetítői eljárást megalapozó határozat megnevezését.

A Bktv. 7-8. §-ához

A törvény újraszabályozza a közvetítői eljárásban a részvételi és képviseleti jogosultsággal rendelkező személyek körét. Ennek alapja az új Be. büntetőeljárási cselekvőképesség intézményével újraszabályozott feltételrendszer.

A sértett és a gyanúsított meghatározott segítői képviseleti és jelenléti jogosultsággal önmagában a segítői státuszból adódóan nem rendelkeznek, a törvény számukra mindössze részvételi jogosultságot biztosít. E körből szélesebb eljárási jogosultsággal rendelkezik a jogi képviselők köre - a sértett meghatalmazott képviselője, valamint a gyanúsított védője, - akik főszabály szerint a képviselt személy e törvényben meghatározott jogait gyakorolják. A jogi képviselők távolmaradása ugyanakkor nem akadálya a közvetítői megbeszélésnek és a megállapodás aláírásának sem. A segítők közül a legkiterjedtebb jogosultsággal a cselekvőképtelenség miatt fellépő törvényes képviselő rendelkezik, aki a büntetőeljárási cselekvőképesség szabályaival is összhangban a képviselt személy kötelező helyetteseként jár el, törvényes képviselő hiányában a megbeszélés nem tartható, a megállapodás nem köthető meg. A cselekvőképesség korlátozottsága esetén azonban polgári jog szabályai szerint egyes kizárt ügycsoportokban is tehető érvényes nyilatkozat, ha ahhoz a törvényes képviselő hozzájárul. Ez utóbbi körben a közvetítői eljárás személyes jellege ellen hatna, ha büntetőeljárási cselekvőképesség szabályainak megfelelően a korlátozással érintett ügykörben a törvényes képviselő a képviselt személy nélkül tehetne jognyilatkozatot.

A fentiek mellett hangsúlyozni kell, hogy a képviselők nem helyettesíthetik teljeskörűen a közvetítői eljárásban részt vevő feleket, ugyanis a törvény megtartja a Bktv. azon szabályait, hogy egyes eljárási cselekmények továbbra sem történhetnek a felek személyes részvétele nélkül. Ennek megfelelően a jövőben sem állhat elő olyan helyzet, hogy a közvetítői eljárás súlyponti eljárási cselekményein az egyébként e vonatkozásában cselekvőképes felek helyett a képviselők járnak el.

A törvény pontosítja azon személyek körét, akik a közvetítői megbeszélésen indítvány alapján jelen lehetnek, e körbe a törvény alapján csak a részvételi jogosultsággal rendelkező segítők és a törvényes képviselők tartozhatnak. Változatlan marad ugyanakkor, hogy a felek két-két személy jelenlétét indítványozhatják.

A törvény a Bktv. 3. §-át érintő módosítása rögzíti a közvetítő belső titoktartási kötelezettségét azzal, hogy a büntetőeljárásban részt vevő személyek zártan kezelt személyi adatai tekintetében kimondja, hogy ezen adatok a közvetítői eljárás egyéb résztvevői számára csak az érintett beleegyezésével legyenek megismerhetők. A módosításnak megfelelően a 8. §-ban a sértett személyi adatainak zárt kezelésére vonatkozó további rendelkezés nem szükséges.

A törvény belső koherenciája érdekében kimondja, hogy a közvetítő rendbírság kiszabására a tolmács vagy a fordító mulasztása esetén sem jogosult.

A Bktv. 9-10. §-ához

A közvetítői eljárásban alapelvi szintű követelmény, hogy a felek részvétele önkéntes elhatározásuktól függ, és arra őket kötelezni nem lehet. Ennek megfelelő szabály, hogy a közvetítői megbeszélés kétszeri, indokolatlan elmulasztása a közvetítői eljáráshoz adott hozzájárulás visszavonásának tekintendő. Az önkéntes és nem kötelező jelenlét a kötelező megjelenést feltételező idézés fogalmával nehezen összeegyeztethető, ráadásul a jelenlét elmulasztása külön eljárásjogi intézményekkel - mint a rendbírság vagy az elővezetés - nem szankcionált, annak következménye csak a közvetítői eljárás érdemi, eredménytelen befejezése lehet. Mindezekre tekintettel a törvény a közvetítői megbeszélésről való tájékoztatásra az idézés helyett az értesítés fogalmát rendszeresíti.

A Bktv. 10/A. §-ához

Az új Be.-nek megfelelően módosítja az elektronikus kapcsolattartásra vonatkozó merev hivatkozásokat.

A Bktv. 11. §-ához

A hatályos törvény a többszereplős közvetítői eljárásban, több sértett, illetve több gyanúsított esetén korlátozza a más szereplők által tett nyilatkozatok megismerésének lehetőségét. A hatályos Bktv. szerint az ilyen nyilatkozat csak hozzájárulással ismerhető meg, de ez a korlátozás csak a másik szereplő távollétében tett nyilatkozatra irányadó, viszont nem érvényesül a közös meghallgatások során tett nyilatkozatokra.

Mivel a többszereplős közvetítői eljárásban az azonos megállapodást nem érintő nyilatkozatok titkossága a nyilatkozatok formájától függetlenül erre vonatkozó külön törvényi rendelkezés nélkül is biztosítható, a törvény elhagyja a távollevők között tett nyilatkozat megismerésére vonatkozó korlátozást. Az azonos megállapodást érintő nyilatkozatok releváns elemei azonban nem zárhatók el a megállapodásban érintett másik féltől, mert az ilyen nyilatkozatok ismeretének hiánya a törvényben biztosított jogok gyakorlását akadályozná.

A törvény mindemellett bevezeti a joggyakorlatban kimunkált azon eljárást, amikor a felek személyesen vesznek részt az eljárásban, de együttes jelenlétükre nem kerül sor, mert a közvetítő a kölcsönös, egyidejű kommunikációt más eszközök útján - telekommunikációs eszközzel vagy eltérő helyiségekben jelenlevő személyek közötti közvetítéssel - biztosítja.

A törvény kisebb pontosításokkal a hatályos szabályozással egyezően fenntartja annak kötelezettségét, hogy a cselekvőképesség korlátozottsága esetén a sértettet abban az esetben is meg kell hallgatni, ha az adott ügykörben a cselekvőképesség korlátozása miatt nem tehet jognyilatkozatot.

A törvény felülvizsgálja azon személyek körét, akiknek a jelenléte a megállapodás megkötéséhez szükséges. A sértett és a gyanúsított személyes jelenlétén túl szükséges, hogy amennyiben a sértett cselekvőképessége korlátozott, a törvényes képviselője, továbbá a gyanúsított törvényes képviselője is jelen legyen. E személyek jelenléte biztosítja a felek megfelelő érdekvédelmét, továbbá, hogy a képviselt személy ne tehessen olyan jognyilatkozatot, amelyre a cselekvőképessége nem terjed ki.

A Bktv. 12. §-ához

A törvény e körben a büntetőeljárási fogalomhasználatnak megfelelő és a Bktv. belső koherenciájához szükséges módosításokat hajt végre.

A Bktv. 13-14. §-ához

A törvény a megállapodás aláíróiként a sértettet, és a gyanúsítottat nevesíti. Mivel a megállapodás aláírása jognyilatkozatnak tekintendő, ezért arra is alkalmazni kell a képviseletre vonatkozó rendelkezéseket, miszerint ha a sértett korlátozott cselekvőképessége nem terjed ki ilyen tárgyú jogi nyilatkozat tételére, akkor a törvényes képviselő hozzájárulása is szükséges. A képviselet általános szabályaiból következően a képviselő aláíróként való külön nevesítése nem szükséges.

A megállapodással szemben támasztott törvényi kötelezettségek közül a törvény elhagyja a jogszabályoknak és a jó erkölcsnek is megfelelő, de észszerűtlen kötelezettségvállalás tilalmát, ezzel erősítve a felek megegyezésének szabadságát. A törvény emellett kifejezésre juttatja, hogy a megállapodásban vállalt kötelezettségek csak a feleket megillető jogosultságokra vonatkozhatnak, ezért tiltja a más jogait és jogos érdekeit sértő kötelezettségvállalást.

A megkötött megállapodást a törvény alapján annak felülvizsgálata érdekében az ügyészségnek is meg kell küldeni.

A Bktv. fogalomhasználatában egyértelmű, hogy a megállapodás a közvetítés eredményeként jön létre, ezért azt egységesen megállapodás megnevezéssel célszerű használni.

A Bktv. 14/A. §-ához

A megállapodás Be.-ben szabályozott törvényességi szempontú felülvizsgálata alapján a közvetítői eljárás megismételt lefolytatására kerülhet sor. A törvény előírja, hogy a közvetítői eljárás megismételt szakaszában figyelemmel kell lenni arra, hogy a korábbi - hatályon kívül helyezett - megállapodás alapján milyen teljesítésre került sor.

Hangsúlyozni kell, hogy az önkéntes részvétel a közvetítői eljárásnak ebben a szakaszában is követelmény, tehát ha a megállapodás hatályon kívül helyezésére tekintettel a felek már nem kívánnak a további eljárásban részt venni, a közvetítői eljárás befejezésére kerülhet sor.

A Bktv. 15-16. §-ához

A törvény egységesíti a közvetítői eljárás befejezésének a megállapodás teljesítéséhez fűződő jogalapjait. Eszerint a közvetítői eljárás akkor fejeződik be, ha a gyanúsított a megállapodásban foglalt jóvátételt teljes egészében teljesítette. Ennek megfelelően a részteljesítés nem képez a továbbiakban befejezési jogcímet. Túlnyúló teljesítés esetén, ha a teljesítés a büntetőeljárás felfüggesztésének eredeti határideje alatt nem fejeződhet be - mindaddig, amíg más befejezési ok nem állapítható meg - a közvetítői eljárás folyamatban marad, és a kötelezettség teljesítését a közvetítő ellenőrzi. A törvény a befejezéshez továbbra sem követeli meg a megállapodásban szereplő költségviselési rendelkezések teljesítését, mert ezek külön végrehajtási szabályok alá tartoznak, és a közvetítői eljárás céljával ellenétes lenne, ha a költségek megfizetését elmulasztó gyanúsított a jóvátételhez fűzött kedvezményektől el lenne zárva.

A Bktv. 17. §-ához

A törvény részlegesen átalakítja közvetítői eljárás során felmerült költségekre vonatkozó szabályozást. Az új szabályok kiindulópontja továbbra is az, hogy a közvetítői eljárásban a felek a költségeik viselésében szabadon állapodhatnak meg. Ezen túl a törvény egyes költségeket meghatározott személyekre telepíti azzal a módosítással, hogy a büntetőeljáráshoz hasonlóan a sértett sem köteles a saját érdekkörében felmerülő indokolt költségek viselésére. A módosítás célja hogy a sértett a közvetítői eljárásban ne kerüljön a költségek viselése szempontjából kedvezőtlenebb helyzetbe, mint a büntetőeljárás során, így a közvetítői eljárás költségviselési szabályai ne képezhessék akadályát a sértetti részvételnek.

A Bktv. 18. §-ához

A módosítás törvényi alapot teremt arra, hogy a közvetítői eljárásban felmerült, meg nem fizetett költségek megállapítására sor kerüljön.

A 245-298. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

A 299. §-hoz

A bíróságok szervezetéről és igazgatásáról szóló 2011. évi CLXI. törvény szövegcserés módosításával az új Be. terminológiájának megfelelően pontosítja a fogalmakat, és a technikai jellegű korrekcióját hajtja végre.

A 300-302. §-hoz

A bírák jogállásáról és javadalmazásáról szóló 2011. évi CLXII. törvény módosítása (Bjt.)

A Bjt. 213. §-ához

Az új Be. a szakszerűség biztosítása, a sajátos nevelési és gyermekvédelmi szempontok érvényesülése érdekében a fiatalkorúak ügyében eljáró bíróság összetételére speciális szabályokat állapít meg. Az ülnökök személyi összetételét érintő változás, hogy a pedagógusokon kívül a bírói tanácsban kizárólag pszichológusok és a gyermekvédelmi ellátórendszerben meghatározott, felsőfokú végzettséghez kötött munkakörben dolgozó vagy korábban ilyen munkakörben dolgozó személy vehet részt. Annak érdekében, hogy a fiatalkorú elleni büntetőeljárásban az új személyi körből érkező nem pedagógus ülnökökkel szemben támasztott speciális feltételek már a jelölésnél érvényesüljenek, a törvény az ülnök jelölés jogát az egyesületekhez, az érintett érdek-képviseleti szervezetekhez és a jelölteket foglalkoztató vagy korábban foglalkoztató szervezetekhez telepíti. Az esetleges negatív hatásköri összeütközés elkerülése érdekében a törvény egyértelműen rögzíti, hogy a bíróság katonai tanácsában eljáró és a Be. 680. § (5) bekezdésében meghatározott feltételeknek megfelelő katonai ülnököt a Magyar Honvédség és a rendvédelmi szervek illetékes parancsnokai jelölik. A katonai ülnök megválasztására - a velük szemben támasztott további speciális feltételektől függetlenül - a rendfokozatuknak megfelelő állománygyűlés jogosult.

A Bjt. 214. §-ához

Az ülnöknek jelölt személy a jelölés elfogadásáról írásban nyilatkozik. A fiatalkorú elleni büntetőeljárásban eljáró ülnök nyilatkozatának a jelölt személyi adatain túl tartalmaznia kell a megválasztásához szükséges adatokat és tényeket. A fiatalkorúak ügyeiben eljáró ülnökökkel szemben támasztott további feltételek teljesülését a megválasztásra jogosult képviselő-testület részére igazolni kell. Ez a pedagógus ülnök jelöltek esetében a nevelési-oktatási intézmények tantestületeinek jelöltállítási jogával, míg a nem pedagógus jelöltek esetében - akik nem feltétlenül érkeznek szervezeti keretek közül - a jelölt személyes igazolási kötelezettségének előírásával biztosítható.

Az új Be. a katonai büntetőeljárásban egy új kisegítő szabállyal lehetővé teszi, hogy az állománygyűlésen megválasztott tábornoki rendfokozatú katonai ülnök bármely ügyben eljárjon, függetlenül attól, hogy a bűncselekmény elkövetésekor hol volt a szolgálat helye. A törvény az új Be. szabályozásának megfelelően teremti meg annak lehetőségét, hogy a tábornoki rendfokozatú katonai ülnök - a jelölés elfogadásától függően - több bíróság illetékességi területére is megválasztható legyen.

A 303-304. §-hoz

A törvény az új Be. szabályainak megfelelően az ügyészségről szóló 2011. évi CLXIII. törvény 36. § (3) bekezdés a) pontjában pontosítja az ott meghatározott nyilvántartások elnevezését az utóbbi évek jogszabályi változásainak megfelelően, illetve szövegcserés módosításokat hajt végre.

A 305. §-hoz

A legfőbb ügyész, az ügyészek és más ügyészségi alkalmazottak és az ügyészi életpályáról szóló 2011. évi CLXIV. törvény szövegcserés módosítása.

A 306-327. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

A 328-343. §-hoz

A Büntető Törvénykönyvről szóló 2012. évi C. törvény (a továbbiakban: Btk.) módosítását érintően a törvény túlnyomórészt az új Be. terminológiájához illeszkedve technikai jellegű korrekciót tartalmaz, egy kérdésben azonban az új eljárásjogi intézmények az anyagi jog tartalmi módosítását is szükségessé teszik. Ez a tárgykör a jelenlegi tárgyalásról lemondás esetén alkalmazandó, az általánostól eltérő kedvezőbb büntetéskiszabási szabályok módosítása.

A Btk. 28. § (2) és (4) bekezdéséhez

Az új Be. a CII. Fejezetben külön eljárásként szabályozza a külföldön ismert helyen tartózkodó terhelt távollétében folyó eljárást, amelyben a jövőben is előfordulhatnak olyan helyzetek, hogy a vádlott külföldön ismert helyen tartózkodik, de az eljárás a távollétében valamely objektív okra visszavezethetően mégsem folytatható le. Ilyen esetben a bíróságnak fel kell felfüggesztenie az eljárást, azonban a felfüggesztés tartama alatt az elévülés nem következhet be, ami egyes esetekben azzal a következménnyel járhat, hogy bizonytalan ideig megakadályozza az ügyek érdemi befejezését. A törvény az eljárás befejezését lehetetlenné tevő helyzetek kezelése érdekében bővíti az elévülés eseteit.

A Btk. 31. §-ához

A törvény az új Be. XII. fejezetében büntetőeljárási cselekvőképesség elnevezés alatt újraszabályozott eljárási jogosítványokhoz mérten rendezi a magánindítvány előterjesztésére jogosult személyek körét. Ennek lényege, hogy minden esetben a törvényes képviselő jár el, ha a képviselt személynek egyáltalán, vagy az eljárás tárgyára nézve nincs büntetőeljárási cselekvőképessége. A törvény ezen általános szabály mellett megtartja azt a kivételt, hogy a korlátozottan cselekvőképes kiskorú sértett a jövőben is önállóan jogosult dönteni arról, hogy kívánja-e elkövető megbüntetését. A korlátozottan cselekvőképes nagykorú személy esetén azonban nem indokolt eltérni az általános szabályoktól, így a perbeli cselekvőképességéhez mérten önállóan járhat el vagy helyette a törvényes képviselője terjesztheti elő a magánindítványt.

A Btk. 83., 89-91. §-ához

A tárgyalásról lemondás hatályos Be. szerinti külön eljárását az új Be. a nyomozás és a bírói szak szerint két részre bontja, tartalmilag jelentősen átalakítja és beilleszti a terhelti együttműködés átfogó rendszerébe. A nyomozás során az általános eljárás keretén belül bármilyen ügyben formális egyezség megkötésére sor kerülhet, ami valamennyi esetben azt eredményezi, hogy a megállapodásban szereplő büntetések illetve intézkedések mértéke vagy tartama a bíróságot is kötni fogja. A formális egyezségnek a továbbiakban nem előfeltétele a rendelkezésre álló beismerő vallomás, hiszen a terhelti beismerés az egyezségkötésre tekintettel, annak részeként is teljesíthető. Az egyezségkötés általánossá válását olyan új anyagi jogi rendelkezések segíthetik elő, amelyek a sokféle ügyre figyelemmel rugalmas és tág büntetéskiszabási kereteket jelölnek ki. Az egyezségkötés során a terhelt számára elsősorban az előre meghatározható kötött mértékű büntetés jelent garanciát, nem pedig az, hogy a büntetés egyébként milyen törvényes keretek között lenne kiszabható. A törvény fokozatosságra épülő anyagi jogi kedvezményekkel tesz különbséget az egyszerű beismerés és a beismerésen felül megvalósuló terhelti együttműködés esetei között. Ezen okból a törvény az egyezségkötés általánosnak tekinthető esetében - a hatályos szabályozással egyezően - az enyhítő szakasz alapulvételével kiszabható büntetést irányoz elő, a beismerésen túli együttműködést pedig erre épülő további kedvezménnyel ösztönzi. Utóbbi esetben, ha a terhelt jelentős mértékben együttműködött valamely büntetőügy eredményes bizonyításában, úgy a törvény a további kedvezményt nem a kiszabható büntetés felső tételhatárának korlátozásával, hanem az újabb, a kétszeres enyhítés lehetőségével kitáguló tételkeretek közötti büntetés kiszabásával teszi lehetővé. A hatályos rendszer együttműködő terhelt esetén érvényesülő megoldása, a felső tételhatár korlátozása is okolható azért, hogy a tárgyalásról lemondás alkalmazására elenyésző esetben került sor. Minden olyan esetben ugyanis, ha a korlátozott tételkeretnél súlyosabb büntetés kiszabása tűnt indokoltnak, az egyezség megkötését az ügyészség nem támogathatta. Az új rendszer anélkül segíti elő az egyezségkötések széles körű alkalmazását, hogy az összességében az anyagi jogi szabályok enyhítésével járna, hiszen az együttműködő terhelt részére újonnan biztosítandó kétszeres leszállás lehetősége az eddigi felső tételhatár-korlátozás megszüntetésével párosul.

A törvény a Btk. 83. § (2) bekezdésben a bűnszervezetben történő elkövetés esetére megállapított felső tételhatárt megszünteti, és ennek megfelelően eltörli a felső tételhatár korlátozását kimondó rendelkezéseket azokban az esetekben is, ahol a felső tételhatár általános részi tételkeret emelő rendelkezés alapján emelkedne, visszaesés okán vagy a bűncselekmény bűnszervezetben történő elkövetése miatt. A törvény a büntetés kiszabásánál irányadó tételkeretek tágításával megfelelő mozgásteret biztosít a formális egyezség tartalmának megállapítására, ezzel is ösztönözve az új eljárásjogi jogintézmény széleskörű használatát.

A Btk. 92. §-ához

Tartalmi változást nem eredményez, de kiemelendő a személyi szabadságot érintő bírói engedélyes kényszerintézkedések beszámításának szabályozása. Az új Be.-ben átalakul a személyi szabadságot érintő kényszerintézkedések szabályozása, és egységes bűnügyi felügyelet lép a jelenlegi házi őrizet, lakhelyelhagyási tilalom és jelentkezési kötelezettség helyébe annak érdekében, hogy a kényszerintézkedés tényleges tartalma a terhelt személyéhez igazított magatartási szabályokkal minél rugalmasabban legyen megállapítható, ezáltal a kényszerintézkedés célja súlyosabb kényszerintézkedés igénybevétele nélkül is teljesülhet. E rugalmas rendszerben némileg változnak a korábbi házi őrizet lehetséges keretei és feltételei, ezért a Btk. módosítása a változatlan normatartalom fenntartása érdekében formai újraszabályozást igényel. A törvény megőrzi a Btk.-ban a terheltet védő garanciákat és megtartja azon rendezőelvet, hogy be kell számítani minden olyan kényszerintézkedéssel töltött napot, amely során a terhelt a számára kijelölt lakást, egyéb helyiséget, intézményt vagy az ahhoz tartozó bekerített helyet engedély nélkül nem hagyhatja el.

A törvény az új Be. által kialakított bűnügyi felügyelet rendszerének megfelelő formában, a bűnügyi felügyelet módjának pontos körlírásával határozza meg azt az esetet, amelynél a személyi szabadságot érintő bírói engedélyes kényszerintézkedés tartama a kiszabott büntetésbe beszámít. A törvény a beszámítani rendelt bűnügyi felügyelet tekintetében nem változtat a házi őrizet jelenleg irányadó beszámítási arányain.

A Btk. 124/A. §-ához

Az új Be. alapján lehetőség nyílik arra, hogy a fiatalkorúak külön eljárásában is sor kerüljön a Be. LXV. Fejezete szerinti formális egyezség megkötésére. A felnőtt korúak egyezségkötéshez fűzött általános büntetéskiszabási kedvezmény azonban a fiatalkorúak esetében nem eredményezne tényleges előnyt, hiszen a fiatalkorúak tekintetében bármely bűncselekmény elkövetése esetén kiszabható a szabadságvesztés egy hónapos speciális minimuma. A fiatalkorú elleni büntetőeljárásban a formális egyezségkötés esetére felkínálható anyagi jogi kedvezményként, ezért a kiszabható büntetés felső határának korlátozása jöhet szóba. A büntetések és intézkedések fiatalkorúakra vonatkozó speciális szabályai a felnőtt korúakhoz képest rugalmasabb és lényegesen enyhébb szankcionálásra adnak lehetőséget, amelyek alap esetben is alkalmasak arra, hogy a fiatalkorúakat az egyezség megkötésére ösztönözzék. Az előbbiekre tekintettel célszerűtlen és indokolatlan lenne a puszta beismerésért további anyagi jogi kedvezményt adni, az csupán azon együttműködő fiatalkorú esetében indokolt, aki az egyezség keretében valamely büntetőügy bizonyításához jelentős mértékben hozzájárult. A törvény ehhez mérten egyezség esetére a felső tétel határ korlátozásával nyújt kedvezményt a formális egyezség folytán együttműködő fiatalkorúak számára, amely szabályok alapján a Btk. 109. §-ában meghatározott büntetések maximális tartamának további csökkentésére kerül sor. A törvény egyidejűleg rendelkezik azokról az esetekről is, ahol a felső tételhatár általános részi tételkeret emelő rendelkezés alapján emelkedne, a bűnhalmazat és visszaesés okán, vagy a bűncselekmény bűnszervezetben történő elkövetése miatt.

A Btk. 125. §-ához

A törvény az általános eljárásban foglaltaknak megfelelő módosítást hajt végre a fiatalkorúak előzetes fogva tartásának és bűnügyi felügyeletének beszámítása terén.

A Btk. 180. §-ához

A kábítószer birtoklásával kapcsolatban a Btk.-ban szereplő büntethetőséget megszüntető ok, az új Be.-ben a vádemelés elhalasztását felváltó feltételes ügyészi felfüggesztés, valamint a bírósági eljárásban a tárgyalás előkészítése során az eljárás felfüggesztése útján nyújt lehetőséget az elterelésre. Az új Be. a megjelölt jogintézmények révén minden olyan esetben lehetővé teszi az eljárás felfüggesztését, amikor a Btk. Különös Része az adott bűncselekménnyel összefüggésben a terhelt eljárás megindulását követő magatartását büntethetőséget megszüntető okként szabályozza és a büntethetőség megszűnését eredményező magatartás várható. Ez utóbbi körülmény magában foglalja azt, hogy a terheltnek szándékában áll az elvárt magatartást teljesíteni, és azt is, hogy erre megvan az objektív lehetősége. A fentiek alapján a vádemelés elhalasztásának megszűnése miatt szükséges módosításon túl a törvény kifejezi, hogy a felfüggesztés előfeltételeinek külön nevesítésére nincs szükség, mert a felfüggesztés ténye önmagában feltételezi a feltételek teljesülését.

A Btk. 283. §-ához

A bűnügyi felügyelet új intézményének megfelelő norma tartalommal, de változatlan büntetőjogi védelemmel szabályozza a fogolyszökés második alapesetét.

A Btk. 307. §-ához

Az új Be. egyik súlyponti újítása, hogy a büntetőeljárásba integrálja a bűnüldözési célú titkos információgyűjtést. Ezáltal egységes követelmények és garanciák mentén, leplezett eszközök néven szabályozza valamennyi bűnüldözési célú titkos információgyűjtést és titkos adatszerzést. Az új Be. által bevezetett „leplezett eszközök” fogalommal összhangban változik a jogosulatlan titkos információgyűjtés vagy titkos adatszerzés tényállása.

A Btk. 422. §-ához

Az új Be. leplezett eszközök név alatt egységesen szabályozza valamennyi bűnüldözési célú titkos információgyűjtést és titkos adatszerzést. A tiltott adatszerzés tényállásának elkövetési magatartásai az állami monopólium alá tartozó leplezett eszközök jogosulatlan alkalmazását szankcionálják. A törvény az új Be. egyes leplezett eszközökre vonatkozó szabályozását követve vezeti át az elkövetési magatartásokat érintő módosításokat.

A Btk. 461. §-ához

A Btk. 461. § (1) bekezdése szerinti felsorolás a leggyakrabban előforduló anyagok esetében rögzíti a csekély mennyiségre irányadó határértéket. Ezt a lefoglalási adatok alapján szükséges kiegészíteni a következő, a közelmúltban kábítószerré minősített új pszichoaktív anyagok csekély mennyiségének felső határára vonatkozóan: Pentedron, AB-CHMINACA, a-PVP, MDMB-CHMICA, AM-2201, AB-PINACA, AB-FUBINACA, ADB-FUBINACA, GBL. Az új szerek esetében a mennyiségi határ a hazai és nemzetközi szakirodalom, továbbá a szakértői jelzések és a gyakorlati tapasztatok alapján, a Kábítószerügyi Koordinációs Bizottság által javasolt mennyiségben kerül meghatározásra.

A Btk. szövegcserés módosításához

A törvény

1-11. pontja az új Be. terminológiájának megfelelően pontosítja a Btk. egyes fogalmait,

12. pontja a Btk. 97. § (2) bekezdés technikai jellegű korrekcióját hajtja végre, 

13-14. pontja az új Be. terminológiájának megfelelően pontosítja a Btk. egyes fogalmait,

15-16. pontja a Btk. technikai jellegű korrekcióját hajtja végre,

17-21. pontja az új Be. terminológiájának megfelelően pontosítja a Btk. egyes fogalmait,

22. pontja a Btk. technikai jellegű korrekcióját hajtja végre,

23-24. pontja az új Be. terminológiájának megfelelően pontosítja a Btk. egyes fogalmait.

A Btk. hatályon kívül helyező rendelkezéséhez

Az a) ponthoz: A törvény az új Be. mentességi jog fogalmához igazodó technikai jellegű korrekcióját hajtja végre.

A b) ponthoz: Az új Be. által kialakított terhelti együttműködés rendszerében az általános eljárás során megköthető formális egyezség keretein belül a terhelt bármely ügyben vállalhatja, hogy az ügy, illetve más büntetőügy bizonyításához hozzájárulva az ügyészséggel, illetve a nyomozó hatósággal jelentős mértékben együttműködik. A törvény alapján a Be. XCIX. fejezete szerinti formális egyezség jóváhagyására irányuló külön eljárásban megszűnik a bűncselekményt bűnszervezetben elkövető terhelt kiemelt státusza, amely törekvés a megjelölt rendelkezés hatályon kívül helyezésével jeleníthető meg.

A c) ponthoz: A törvény a Btk. 83. § (2) bekezdésben a bűnszervezetben történő elkövetés esetére megállapított felső tételhatárt megszünteti, és ennek megfelelően eltörli a felső tételhatár korlátozását kimondó rendelkezéseket azokban az esetekben is, ahol a felső tételhatár általános részi tételkeret emelő rendelkezés alapján emelkedne a halmazati büntetésre vonatkozó rendelkezések miatt.

A 344-347. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

A 348-367. §-hoz

Az új büntetőeljárási kódex megújult szabályaira a nemzetközi bűnügyi jogsegély mellett az uniós jogsegélyek kapcsán is tekintettel kell lenni. Az Európai Unió tagállamaival folytatott bűnügyi együttműködésről szóló 2012. évi CLXXX. törvény (a továbbiakban: EUtv.) módosítása ezért az Nbjt.-hez hasonló elvek mentén történt. Technikai jellegű változtatást jelent az új Be. fogalomrendszerének átalakításával, a terminológiai változásokkal összefüggő módosítások átvezetése a törvény szövegén. Ennek kapcsán kiemelendő az ideiglenes átadási bűnügyi felügyelet kifejezés bevezetése a törvénybe az ideiglenes átadási házi őrizet és az ideiglenes átadási lakhelyelhagyási tilalom fogalmak helyett. Jelentősebb változtatást jelent a szövegben a telekommunikációs eszköz útján történő kihallgatásra, illetve meghallgatásra vonatkozó új, módosított szabályok bevezetése. Tekintettel arra, hogy az új büntetőeljárási kódex a videokonferencia mellett már a telefonkonferencia (együttesen telekommunikációs eszköz) útján történő kihallgatást, illetve meghallgatást is lehetővé teszi, a megfelelő szabályok EUtv.-be történő bevezetése elkerülhetetlenné vált az ilyen tartalmú jogsegély iránti megkeresések hatékony és gördülékeny teljesítésének biztosítása érdekében. Figyelemmel továbbá e két jogintézmény Be.-ben történő egységes szabályozására, az audiovizuális eszköz, valamint a telefonkonferencia útján történő kihallgatásra és meghallgatásra vonatkozó szabályokat az EUtv.-ben is egységesen, egy fejezetben, telekommunikációs eszköz megjelöléssel szükséges szabályozni, elhagyva a telefonkonferenciára vonatkozó külön rendelkezéseket. Kiemelést érdemel továbbá a fizetési műveletek megfigyelése céljából kibocsátott jogsegély kérelmek teljesítésére vonatkozó új rendelkezések rögzítése a szövegben [65/A. § (9) bekezdés és 69/E. § (8) bekezdés]. Ennek bevezetését is a Be.-ben megjelenő új lehetőség (a fizetési műveletek valós idejű megfigyelésének szabályozása) tette indokolttá, amelynek bevezetése egyébként Magyarország európai uniós kötelezettsége is.

A 368-375. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

A 376-380. §-hoz

A Büntető Törvénykönyvről szóló 2012. évi C. törvény hatálybalépéséhez kapcsolódó átmeneti rendelkezésekről és egyes törvények módosításáról szóló 2012. évi CCXXIII. törvény (a továbbiakban: Btká.) tartalmazza azokat az átmeneti rendelkezéseket, amelyek Btk. hatálybalépéséhez kapcsolódnak. Ennek megfelelően a Btká. rendelkezik jelenleg arról, hogy a hatályos Be. alkalmazása során mely esetekben kell a Btk. hatálybalépését követően is a Büntető Törvénykönyvről szóló 1978. évi IV. törvény (a továbbiakban: 1978. évi IV. törvény) egyes jogintézményeit is alkalmazni, illetve az 1978. évi IV. törvény szerinti bűncselekményeket is figyelembe venni.

Ennek az az oka, hogy a hatályos Be. a Btk. hatálybalépését követően csupán a Btk.-ra vonatkozóan tartalmaz utalásokat, azonban a büntető anyagi jogi időbeli hatályának szabályai szerint az 1978. évi IV. törvény is alkalmazandó, ha az elkövetés időpontjában még az 1978. évi IV. törvény volt hatályban és a Btk. sem tartalmaz kedvezőbb szabályokat. Erre tekintettel a Btká. pontról pontra meghatározza, hogy ahol a hatályos Be. a Btk. valamely rendelkezésére, vagy Btk. szerinti bűncselekményre utal, ott az 1978. évi IV. törvény mely rendelkezését és az ott meghatározott bűncselekményt is kell alkalmazni.

Az új Be. hatálybalépésével szükséges alapjaiban felülvizsgálni a Btká. szabályait. Ennek indoka egyrészt az, hogy az új Be., hasonlóan a hatályos Be.-hez, csupán a Btk.-ra vonatkozóan tartalmaz utalásokat, ugyanakkor továbbra sem kizárt - az elkövetés időpontjára tekintettel - az 1978. évi IV. törvény alkalmazása. Másrészt az új Be. átmeneti rendelkezései alapján több esetben az is előfordul, hogy 2018. július 1-jét követően is alkalmazni kell a hatályos Be.-t (pl. hatáskör, illetékesség). Harmadrészt mindezekre tekintettel az sem kizárt, hogy 2018. július 1-jét követően az elkövetés időpontjára tekintettel az 1978. évi IV. törvényt, és az új Be. átmeneti rendelkezéseire tekintettel a hatályos Be.-t kell alkalmazni (pl. ha az ügy az új Be. hatálybalépése előtt a bírósághoz érkezett, az eljárást a hatályos Be. szerint hatáskörrel rendelkező bíróság folytatja le.)

Mindezek alapján szükséges rendezni az 1978. évi IV. törvény és a Btk. alkalmazását a hatályos és az új Be. viszonyában. Ahol az új Be. az átmeneti rendelkezések között „korábbi jogszabályt” említ, azon nem csak a hatályos Be.-t, hanem a Btká.-nak a 2018. július 1-je előtti szabályait is érteni kell. Emiatt nem szükséges megduplázni a Btká.-ban a szabályokat, 2018. július 1-jétől elég csak az új Be. és a 1978. évi IV. törvény viszonylatában szabályozni. A törvény ennek megfelelően a 2018. július 1-jétől úgy módosítja a Btká.-t, hogy pontról pontra meghatározza, hogy ahol az új Be. a Btk. valamely rendelkezésére, vagy Btk. szerinti bűncselekményre utal, ott az 1978. évi IV. törvény mely rendelkezését és az ott meghatározott bűncselekményt is kell alkalmazni.

Összefoglalóan a négy jogszabály egymáshoz való viszonya az anyagi és eljárási időbeli hatály szempontjából a következő:

- ha az alkalmazandó anyagi jogi szabály az 1978. évi IV. törvény, az eljárásjogi szabály pedig a hatályos Be., akkor a Btká. 2018. július 1-jéig hatályos szabályait,

- ha az alkalmazandó anyagi jogi szabály az 1978. évi IV. törvény, az eljárásjogi szabály pedig új Be., akkor a Btká. 2018. július 1-je után hatályos szabályait,

- ha az alkalmazandó anyagi jogi szabály a Btk., az eljárásjogi szabály pedig hatályos Be., akkor hatályos Be. szabályait,

- ha az alkalmazandó anyagi jogi szabály a Btk., az eljárásjogi szabály pedig az új Be., akkor az új Be. szabályait

kell alkalmazni.

A törvény a korábban kifejtetteknek megfelelően pontról pontra végigveszi, ahol a Be. a Btk.-ra utal, és amennyiben az utalás merev hivatkozást (vagyis konkrét jogszabályhelyre történő hivatkozást) tartalmaz, vagy ha olyan bűncselekményre utal, amelynek eltér a megnevezése az 1978. évi IV. törvényben és a Btk.-ban, ott átmeneti rendelkezésben mondja ki, hogy a Be. mely rendelkezése alkalmazásban az 1978. évi IV. törvény szerinti mely rendelkezések, illetve bűncselekmények is értendők.

A törvény szerinti Btká.-szabályozás lényege tehát, hogy csak azokban az esetekben van átmeneti szabály, ahol kifejezetten eltér a 1978. évi IV. törvény és a Btk., amennyiben egy büntetőjogi jogintézmény (pl. üzletszerűség), vagy egy bűncselekmény megnevezése (pl. piramisjáték szervezése) azonos a két büntetőtörvényben, ott nem tartalmaz átmeneti rendelkezést. Ennek megfelelően például a gazdálkodással összefüggő kiemelt bűncselekmények, a törvényszéki hatáskör, a székhelyi járásbíróság illetékessége, az ügyészségi nyomozás, vagy a NAV nyomozás körében nem ismétli meg a Btká. azokat a bűncselekményeket, amelyeknek a neve nem változott meg Btk.-ban és nincs kifejezett merev hivatkozás sem. Ettől függetlenül ezek a bűncselekmények is értelemszerűen beleértendők a felsorolásba, vagyis például az emberrablás, amit az 1978. évi IV. törvény és a Btk. is ugyanígy nevez, törvényszéki hatáskörbe tartozik akár a 1978. évi IV. törvényt, akár a Btk.-t alkalmazza a bíróság, mivel a Be. 20. § (1) bekezdés 6. pontja csupán emberrablást említ, merev hivatkozás nélkül.

A Be. számos helyen használja a „Btk.” vagy a „Btk. Különös Része” kifejezéseket és mivel a Be. a Btk. alatt a 2012. évi C. törvényt érti, ezért a törvény rendelkezik arról, hogy ahol a Be. a Btk.-ra vagy a Btk. Különös Részére hivatkozik, ott az 1978. évi IV. törvényt, illetve az 1978. évi IV. törvény Különös Részét is érteni kell.

A 381-383. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

A 384-391. §-hoz

A körözési nyilvántartási rendszerről és a személyek, dolgok felkutatásáról és azonosításáról szóló 2013. évi LXXXVIII. törvény (Körtv.). 4. § (7) bekezdés f) pontjához

A törvény lehetővé teszi, hogy az elkobzás, valamint a vagyonelkobzás alá eső dolog megtalálása érdekében elrendelt körözés ne évüljön el, ennek érdekében úgy rendelkezik, hogy a körözött dolgok nyilvántartásában a körözés elrendelésétől számított 90 évig lehet kezelni az olyan dologra vonatkozó adatot, amely elkobozható, vagy amelyre vagyonelkobzás rendelhető el.

A Körtv. 5. § (2) bekezdéséhez

A törvény az ismeretlen holttestek, holttestrészek nyilvántartását a körözött személyek és dolgok nyilvántartásával egyező módon kiegészíti a körözés elrendelésére vonatkozó adatokkal.

A Körtv. 10. § (1) bekezdés k) pontjához

A Körtv. 10. § (1) bekezdése tartalmazza azt, hogy a nyilvántartásból mely szervek milyen célból jogosultak adatokat átvenni. A büntetőeljárás során eljáró szervek esetében a nyilvántartáshoz való hozzáférés nem csupán a körözés elrendelése céljából, hanem általában a büntetőeljárás lefolytatása céljából indokolt, erre tekintettel a törvény egy új ponttal egészíti ki a felsorolást, ahol egyértelműen rögzíti a Be.-vel összhangban, hogy a büntetőeljárás lefolytatása céljából a bíróság, az ügyészség, a nyomozó hatóság és az előkészítő eljárást folytató szerv is jogosult az adatok átvételére.

A Körtv. 14. § (4) bekezdés d) pontjához

A Be. 342. § (3) bekezdés 15. pontja alapján az előkészítő eljárást folytató szerv adatszolgáltatást kérhet a körözési nyilvántartási rendszerből, erre tekintettel indokolt kiegészíteni az adattovábbítási nyilvántartásból adatokat igénylők körét is az az előkészítő eljárást folytató szervvel.

A Körtv. 26-29. §-ához

Az Be. újrastrukturálta a körözés elrendelési okait, emellett a titkos információgyűjtés szabályainak az új büntetőeljárási törvénnyel összefüggő, továbbá a bírósági végrehajtás során a sértettnek megítélt polgári jogi követelések kielégítési sorrendjére vonatkozó rendelkezések módosításáról szóló 2017. évi XCIII. törvénnyel (a továbbiakban: TIGYtv.) módosultak az Rtv. titkos információgyűjtésre vonatkozó szabályai is, ami indokolttá teszi a Körtv. alapján különböző célokból elrendelt körözési eljárásban igénybe vehető intézkedések körének felülvizsgálatát.

A 392-409. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

A 410-475. §-hoz

Az új Be. elfogadása nyilvánvalóan maga után vonja a büntetőeljárás területéhez szorosan kötődő büntetés-végrehajtási jogterület felülvizsgálatát és a büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény (Bv. tv.) szükség szerinti módosítását. Ebből következően a törvény túlnyomórészt technikai jellegű, az új Be. terminológiájának átvezetését szolgáló és a két törvény harmonizációját megteremtő módosításokat tartalmaz. Mindemellett tartalmi újítást jelentenek azok a feladatkörök, amelyek - ugyancsak az új eljárási kódex szabályozására figyelemmel - a különleges eljárások köréből a büntetés-végrehajtási bírói (a továbbiakban: bv. bíró) hatáskörbe kerülnek.

A Bv. tv. 2., 8., 10., 13., 18. és 411. §-ához

Az új Be. fogalomhasználatához igazodó és a hivatkozott rendelkezéseinek megfelelő, pontosító, technikai jellegű módosítást hajt végre, továbbá a 8. § (1) bekezdésében hatályon kívül helyezés folytán kerül sor a szükségtelen jelző mellőzésére.

A Bv. tv. 3. §-ához

Az új Be. terminológiáját követve felveszi az értelmező rendelkezések közé a kézbesítési cím fogalmát és definiálja, hogy mit ért tényleges tartózkodási hely fogalma alatt. A büntetés-végrehajtási jogviszonyok specialitására tekintettel ez utóbbi - a végrehajtás hatékonyságát is meghatározó szempontokra tekintettel - eltér a Be.-ben megállapított fogalomtól. .Mindezen túl a törvény a szövegcserék között átvezeti az új Be. fogalomhasználatából eredő változtatásokat.

A Bv. tv. 4., 5., 6., 9., 10/A., 12., 26/A., 29., 30., 38., 41., 42., 43., 46/C., 51., 54., 56., 59., 61., 61/C., 62., 63., 64., 65., 66., 67., 68., 68/A., 70., 70/A., 71., 73., 75., 75/A., 78., 80., 81., 83., 84., 85., 86., 88., 97., 112., 116., 117., 118., 121., 133., 154., 154/A., 166., 172., 177., 180/A., 187., 187/C., 205., 214., 273., 274., 275., 278., 280., 282., 283., 284., 286., 287., 289., 290., 293/A., 296., 299., 301., 302., 303., 304., 307., 308., 309., 312., 313., 314., 315., 316., 328., 330., 339., 340., 343., 346., 352., 368., 369., 370., 380., 381., 385., 385/A. §-ához, XXIX. Fejezet címéhez, 387, 389., 391., 392., 393., 394/A., 395., 396., 397., 398., 402., 403., 404., 405., 406. §-ához, 407. §-t megelőző alcíméhez, 407. §-ához, 408. §-t megelőző alcíméhez, 408., 409. §-ához, 410. §-t megelőző alcíméhez, 410. §-ához, 411. §-t megelőző alcíméhez, 412., 415., 416., 417., 418. §-ához, 421. §-t megelőző alcíméhez, 421. §-ához, 422. §-t megelőző alcíméhez, 422. §-ához, XXX. Fejezet címéhez, 425., 426., 427., 429., 431., 433. és 434. §-ához

Az új Be. fogalomhasználatához igazodó technikai pontosítást hajt végre. Ennek eszköze egyrészt a megváltozott megnevezésű fogalmak és jogintézmények szövegcserével történő átvezetése, másrészt a szükségtelen szövegrész hatályon kívül helyezése. Ez utóbbit alkalmazza a rendelkezés a hatályos törvényben előzetes letartóztatás néven megnevezett kényszerintézkedés esetében az „előzetes” vagy „előzetesen” jelző mellőzésével, a lakhelyelhagyási tilalomra utaló rendelkezés, vagy szükségtelen hivatkozás [71. § (1) bekezdés] elhagyásával, új Be. terminológiájának megfeleltetésekor [133. § (2) bekezdés g) pontja, 385. § (3) bekezdés, 410. § (1) bekezdés c) pontja, 426. § (2) bekezdés b) pontja].

A Bv. tv. 11. §-ához

Az új Be. fogalomhasználatához igazodó és a hivatkozott rendelkezéseinek megfelelő, pontosító, technikai jellegű módosítást hajt végre, összhangot teremt továbbá a védő kirendelésének az új büntetőeljárási törvény szerinti szabályaival. Ugyanakkor tartalmi változtatást is eszközöl, amikor meghatározza a védői meghatalmazás terjedelmét. A hatályos szabályozás a kényszerintézkedés hatálya alatt álló esetében mondja ki a büntetőeljárásban adott meghatalmazás vagy kirendelés hatályának kiterjedését a büntetés-végrehajtási ügyre, az ezen a körön kívüli meghatalmazás terjedelmére vonatkozóan azonban a szabályozás kiegészítése indokolt. Erre tekintettel a törvény a hiánypótlás célzatával egyértelművé teszi, hogy - eltérő megállapodás hiányában - a meghatalmazás hatálya a büntetőeljárás jogerős befejezését követően kiterjed azon eljárásokra, amelyek a végrehajtás körében az alapügyben eljárt bíróság hatáskörébe tartoznak (pl. halasztás, részletfizetési kérelem), továbbá a büntetés-végrehajtási ügyre.

Módosítást hajt végre a törvény a kapcsolttartás indokolt határozattal történő kizárásának lehetőségei körében. A hatályos szabályok szerint, ha a képviselő a fogvatartás biztonságát, illetve a végrehajtás rendjét veszélyeztető magatartást tanúsít, a kapcsolattartásból kizárható, mely szabály a módosítással a védő esetében is alkalmazhatóvá válik. Mindez érdemi szinten azért nem tekinthető újításnak, mivel a hatályos büntetőeljárási törvény rendelkezései alapján, ha a nyomozási bíró a védő kizárásáról rendelkezett, a Bv. tv.-ben a védőnek biztosított jogokat az érintett a büntetőeljárásban nem gyakorolhatja, melyről a bv. intézettől kap tájékoztatást. Az új Be. a védő kizárásának fenti eljárási rendjét már nem szabályozza, ugyanakkor a védő részéről is felmerülhet a képviselő kizárására okot adó magatartás, melyet a törvény a személyi kör kiterjesztésével old meg.

A Bv. tv. 17. §-ához

Az új Be. megreformálja és logikusabb rendszerbe helyezi a hatályos Be. megkeresésre, a büntető eljárás során eljáró szervekre irányadó jogszabályokban szabályozott adatgyűjtő tevékenységre vonatkozó szabályait, melyre tekintettel felülvizsgálatra szorulnak a Bv. tv. megkeresés cím alatti rendelkezései is. A harmonizáción túl, terminológiai pontosítások átvezetésére is sor kerül.

A Bv. tv. 19. §-ához

Az új Be. az ismeretlen helyen tartózkodó terhelt felkutatásának, az eljárási cselekményen való jelenlét biztosításának szabályait új alapokra fekteti, ezért a hatályos büntetőeljárási törvény merev jogszabályi hivatkozása már nem tartható fenn, a módosítás az új szabályozással való harmonizációt, valamint az új Be. fogalomhasználatához igazodó pontosítást tartalmaz.

A Bv. tv. 22. §-ához

A módosítás garanciális érdeket szolgál azzal, hogy előírja minden olyan határozat kézbesítésének kötelezettségét a törvényes képviselő részére, amellyel szemben a törvényes képviselő jogorvoslati joggal élhet.

A Bv. tv. 23. §-ához

Az új Be. szabályozási rendszerével teremti meg az összhangot.

A Bv. tv. 25. §-ához

Az új Be. az alkotmánybíróság által alkotmányos követelményként vezeti be az anyagi jogerővel rendelkező ügydöntő és a kizárólag alaki jogerő rendelkező nem ügydöntő határozatok megkülönböztetésével összefüggésben a jogerő és a véglegessé válás kategóriáit. Az új Be. a jogerő fogalma alatt kizárólag az anyagi jogerőt érti, mely az ügydöntő határozathoz kapcsolódhat. Az ügydöntő határozat mindenkire kötelező döntést tartalmaz a vádról, a büntetőjogi felelősségről, a büntetőjogi jogkövetkezményekről, illetve ezek hiányáról, ezzel szemben a nem ügydöntő végzések nem az ügy érdeméről rendelkeznek, véglegességük kifejezésére a véglegessé válás kategóriáját vezeti be az új büntetőeljárási törvény. A bv. bíró bírósági felülvizsgálat során, mint felülbíráló fórum jár el olyan ügyekben, melyek nem az ügy érdemére vonatkoznak, az ebben a körben hozott határozata, mint nem ügydöntő határozat a véglegessé válásra alkalmas döntés, a módosítás ennek kifejezését szolgálja.

A Bv. tv. 26. §-ához

Az új Be. a hatályos eljárási törvény szabályozásán túlmutató jelleggel rendelkezik az ügyiratok megismeréséről. A hatályos eljárási rend az ügyiratok megismerését alapvetően a másolat kiadásán alapuló módon rendezi, mely az új Be. rendszerében már csak az ügyiratok megismerésének egy módját jelenti, az egyéb módokat a törvény sorolja fel. Ugyancsak rendszerszintű változás, hogy a hatályos eljárási törvény korlátozott és eseti alapon megengedő megismerését a teljes megismerés és eseti alapon korlátozható megismerés váltja fel. Ezeknek a rendelkezéseknek a büntetés-végrehajtás terültére való speciális adaptációját teremti meg a törvény a végrehajtás során keletkezett irat megismerésének joga cím alatt rögzített rendelkezéseivel. Az elektronikus kapcsolattartás szabályaira tekintettel pedig indokolt meghatározni azt is, hogy az irat mikor áll rendelkezésre elektronikus formában.

A Bv. tv. 32-34/A., 35., 48., 318. és 323. §-ához

A törvény az új Be. fogalomhasználatát követve a terminológiai változások átvezetése mellett a bíróság és az ügyészség feladatkörét érintő rendelkezések közül, egyidejűleg az értesítő lap kiállítására vonatkozó szabályok felülvizsgálatát is elvégzi. Egységes metódus szerint rendezi azokat az esetköröket, amikor a bíróság olyan határozat kijavítását végzi el, melyre korábban értesítő lapot állított ki, vagy ha az új Be. szerinti egyszerűsített felülvizsgálat vagy a meghatározott különleges eljárás eredményeként a korábbihoz képest hozott más döntést és külön rendelkezik azokról a döntésekkel érintett helyzetekről, melyekre rendszeresített értesítő lap nem áll rendelkezésre. A törvény a szerkezeti átalakítás folytán szükségtelenné váló bekezdések [35. § (4) és (5) bekezdés] hatályon kívül helyezéséről is rendelkezik.

A büntetőeljárásban 2018. január 1. napjától általánossá válik az elektronikus kapcsolattartás. A Bv. tv. a büntetés-végrehajtási ügyben, valamint a büntetőügyben eljáró bíróságnak és ügyésznek a végrehajtás érdekében megtett intézkedését érintően a Be. szabályait írja elő irányadóként. Garanciális követelmény, hogy szabadságától csak bírói rendelkezés alapján lehet bárkit megfosztani. Ezért a szabadságelvonással járó kényszerintézkedésre, büntetésre, illetve intézkedésre vonatkozó végrehajtandó okirat, valamint a bírói rendelvény esetén továbbra is eredeti bírói aláírást követel meg a törvény (pl. letartóztatásban lévő terhelt esetében, ha az ügydöntő határozat kihirdetésekor emelkedik jogerőre a végrehajtandó szabadságvesztést kiszabó ítélet, vagy ha a nyomozási bíró az őrizetben lévő terhelt letartóztatását rendeli el), mely értelemszerűen elektronikus formában is kiállítható. Ennek formái kellékeit és szabályait a 34/A. § rögzíti. A törvény további részein szükség szerint utalással vezeti át a beiktatott rendelkezést.

A Bv. tv. 39., 46/F., 49. és 438. §-ához

A belső hivatkozás változására tekintettel vezet át módosítást.

A Bv. tv. 44. §-ához

Az új Be. fogalomhasználatához igazodó és a hivatkozott rendelkezéseinek megfelelő, pontosító, technikai jellegű módosításokat hajt végre, és a belső koherencia megteremtése érdekében terjeszti ki az eljárási szabályokat a rendbírság helyébe lépő elzárás végrehajtásának elhalasztása tárgyában hozott határozatot érintően.

A Bv. tv. 44/A. §-ához

A bírósági mentesítésre vonatkozó rendelkezéseket a hatályos büntetőeljárási törvény a különleges eljárások között szabályozza. Az új Be. a különleges eljárások hatályos rendszerét azonban teljesen új alapokra helyezve, a jogerős döntés után az ügydöntő határozat rendelkezésének reparálására az egyszerűsített felülvizsgálat intézményét hozza létre, ettől elkülönülten pedig öt eljárási formát szabályoz különleges eljárásként. A bírósági mentesítés már ezek egyikében sem kapott helyet, hiszen valójában nem reparálási jellegű, másrészt kizárólag a büntetés-végrehajtás szakára tartozó döntés. Bár az eljárás szabályozása a fenti indok alapján a Bv. tv.-be kerül, hatásköri változást a szabályozás helyének megváltozása nem eredményez, az eljárás lefolytatása - az ügyiratok feltalálása és az ügy ismeretének praktikus szempontjaira figyelemmel - továbbra is az alapügyben eljárt bíróság hatáskörében marad, és az eljárás eddig ismert szabályai sem változnak érdemben.

A Bv. tv. 45-46. §-ához

Az új Be. az eljárási kegyelem szabályaiban a hatályos eljárási törvény szabályozásához képest egységesebb rendszert teremt és rendelkezéseit precízebben fogalmazza meg. Ugyan a büntetésvégrehajtás területére tartozó kegyelem formájának, vagyis a végrehajtási kegyelemnek a szabályai eddig is kellő részletességgel tartalmazták az eljárás rendjét, de az új büntetőeljárási kódex kegyelemre vonatkozó szabályaihoz igazodva a végrehajtási kegyelem szabályainak felülvizsgálata indokolttá vált a két szabályozás összhangjának megteremtése érdekében. Ennek keretében a módosítás egyik legfontosabb eleme a köztársasági elnök kegyelmi döntéséhez fűződő igazságügyi miniszteri ellenjegyzés szabályainak megjelenítése, továbbá a kegyelmi kérelem mellett a kegyelmi kezdeményezés szabályozása, oly módon, hogy a hivatalbóli eljárás joga - a jogerős döntést hozó bíróságon túl - a büntetés-végrehajtási bíróra is kiterjesztésre kerül.

Hiányt pótol a módosítás annak deklarálásával, hogy ha a mentesülés a bíróság határozata vagy a törvény alapján már beállt, kegyelmi kérelem nem nyújtható be, illetve hivatalból kegyelmi eljárás nem kezdeményezhető. Ugyancsak kizárt a kegyelmi eljárás kezdeményezése a büntetett előélethez fűződő hátrányok alóli mentesítés végett. A kegyelmi eljáráshoz szükséges adatok, iratok beszerzése és az igazságügyi miniszterhez való felterjesztése továbbra is az elsőfokon eljárt bíróság feladata azzal, hogy felterjeszteni csak a kegyelmi döntéshez szükséges adatokat tartalmazó ügyiratokat - vagyis nem az egész ügyiratot - és egyéb iratokat szükséges.

A törvény kiegészíti az eddigi rendelkezéseket az igazságügyi miniszter által a büntetés vagy intézkedés végrehajtásának megkezdésére adott halasztás vagy a végrehajtás félbeszakítása megszűnése és megszüntetése eseteinek a felsorolásával, valamint meghatározza azon érdekeltek körét, akiket az igazságügyi miniszter a szakorvosi vizsgálat elrendeléséről, a büntetés vagy intézkedés elhalasztásáról, félbeszakításáról, illetve ezek megszűnéséről vagy megszüntetéséről tájékoztat. Rendezi a törvény a kegyelemi eljárás befejezése és ennek ténye megállapítására vonatkozó szabályokat arra az esetre, ha a kegyelemi eljárás a terhelt halála miatt fejeződik be.

A joggyakorlat egységesítése érekében egészíti ki a törvény érdemben a szabályozást annak a helyzetnek a rendezésével, amikor a kegyelmi döntés olyan szankciót tartalmaz, amelyhez a Btk. vonatkozó rendelkezése alapján kötelezően pártfogó felügyelet kapcsolódik. A pártfogó felügyelet fennállásának megállapítását a törvény a kegyelmi döntésről tudomást szerző, elsőfokon eljárt bíróság feladatkörébe utalja.

A Bv. tv. 46/D. és 187/E. §-ához

A módosítás nyelvtani-technikai pontosítást tartalmaz.

A Bv. tv. 46/G. §-ához

Az új Be. eljárási kegyelemre vonatkozó szabályait követve harmonizálja a feltételes szabadságra bocsátás lehetőségéből kizárt életfogytig tartó szabadságvesztésre ítéltek kötelező kegyelmi eljárására vonatkozó rendelkezéseket, az ellenjegyzési jog gyakorlására, a kegyelmi döntésről szóló határozat, illetve a kegyelmi eljárás befejezéséről szóló tájékoztatás kézbesítésére vonatkozó belső hivatkozásokat pontosító, technikai jellegű módosítások végrehajtásával.

A Bv. tv. 50. §-ához

Az új Be. fogalomhasználatához igazodó és a hivatkozott rendelkezéseinek megfelelő, pontosító technikai, továbbá nyelvtani jellegű módosításokon túl, érdemi változtatást is eszközöl. Az új Be. fogalomhasználatának átvezetésével összefüggésben kiemelést érdemel, hogy az új Be. létrehozza a bírósági határozatok új rendszerét, meghatározza a bírói döntések, határozati formák kategóriáit, tartalmukat megfelelően kifejező megnevezést használva (ítélet, ügydöntő végzés, nem ügydöntő végzés). Ezen túlmenően több évtizedes hiányt pótolva szabályozza az egyes határozati formákhoz kapcsolódó „jogerő” kérdését, mely az anyagi jogerővel bíró határozatokhoz kapcsolódik, míg az alaki jogerőre képes nem ügydöntő végzések esetén bevezeti a véglegessé válás fogalmát. Az ügydöntő határozathoz fűződő jogerő egyben a végrehajthatóságot is jelenti, melyek együtt testesítik meg a végleges, mindenkire kötelező döntést a vádról, a büntetőjogi felelősségéről, a büntetőjogi következményekről vagy ezek hiányáról.

A bv. bíró döntése, akárcsak a büntetőügyben eljáró perbíróé, tartalmi szempontból kétféle lehet. Abban az esetben, ha a döntés az alapügyben eljárt bíró ítéleti rendelkezését érinti, érdemi jelentőségű (pl. fokozatváltás, feltételes szabadságra bocsátás lehetősége kizárásának), ez esetben végzése ügydöntő, míg nem ügydöntő, ha felülbíráló fórumként jár le (bírósági felülvizsgálati eljárás) vagy a határozat valamely eljárási cselekményhez kötődik (halasztás engedélyezése, elővezetési költség megállapítása vagy rendbírság kiszabása). A módosítás tehát a Be. bírói döntésekben kialakított rendszerének való megfeleltetést valósítja meg azzal az előírással, hogy a bv. bíró végzését jogerőképes ügydöntő végzésnek minősíti a bv. bírói eljárásokban, míg azon kívüli esetekben a bv. bíró végzése - akár a peres bíróé, ha nem a büntetőjogi felelősségről vagy jogkövetkezményről határoz - nem ügydöntő és véglegessé válik.

Ez a terminológiai változás azonban szükségessé teszi annak egyértelmű kimondását is, hogy a jogerős ügydöntő végzések ellen nincs helye a Be. rendkívüli jogorvoslatának minősülő felülvizsgálatnak, hiszen annak törvényi feltételei többségükben a bv. bírói végzések esetében nem is értelmezhetők, másrészt ezen határozatok reparálására rendelkezésre áll az utólagos bv. bírói eljárás, továbbá a törvényesség érdekében bejelentett jogorvoslat.

A rendelkezés törvény általi kiegészítését az új Be. segítőként definiált büntetőeljárási résztvevő kategóriájának új tartalmi megközelítése alapozza meg. A törvény a Be.-ben segítők gyűjtőfogalom alatt szereplőket a büntetés-végrehajtás speciális jogviszonyára tekintettel határozza meg és biztosítja számukra a helyzetükből eredő jogosultságokat. A bv. bíró főszabály szerint a fogva lévő terhelt esetében a bv. intézetben tartja a meghallgatást és a tárgyalást. A segítő jelenléti jogát azonban a büntetés-végrehajtás rendjének biztosítása érdekére tekintettel indokolt korlátozni oly módon, hogy a bírósági meghallgatáson, illetve tárgyaláson abban az esetben lehet jelen e minőségében, ha a bv. bíró azt a bíróság épületében tartja. Deklarálja továbbá a törvény a segítő felvilágosítás-kérési és irat-megismerési jogosítványait mindazon esetben, amikor a törvény alapján jogorvoslati jog illeti meg, illetve az új Be. törvényes képviselői jogokat érintő koncepciója alapján azt, hogy a fiatalkorú és a kényszergyógykezelt törvényes képviselőjének észrevételezési, felvilágosítás-kérési, indítványtételi, irat-megismerési, valamint jogorvoslati jogára a védő jogai az irányadók.

A bv. bíró eljárásában háttérjogszabályként funkcionáló Be. szabályaitól való eltérésként szabályozza a törvény egyes intézmények kizárását. Az új Be. eljárást gyorsító célzattal ugyanis minden büntetőügyben kötelezővé teszi az előkészítő ülés megtartását, valamint bevezeti a perkoncentráció intézményét, melyek alapvetően a büntetőjogi felelősség kérdésében való mihamarabbi döntést hivatottak szolgálni. A bv. bírói eljárás tárgya nem a büntetőjogi felelősség, a tárgyalás tartását egyes tényeket, körülményeket érintő bizonyítás felvétele indokolja, ezért a klasszikus büntetőeljárást szolgáló szabályok szükségtelenek, azok kizárását az egyértelműség érdekében jogszabályi szinten kell kimondani.

A Bv. tv. 65/A. §-ához

A törvény a Bv. tv. 293/A. § (1) bekezdése szerinti rendelkezés érvényesülése érdekében új büntetés-végrehajtási bírói eljárást iktat be, amelyre a közérdekű munka végrehajthatóságának megszűnése megállapítása eljárási szabályaihoz hasonló szabályokat fogalmaz meg. A végrehajtás specialitására figyelemmel különös illetékességi szabályok meghatározása is szükséges.

A Bv. tv. 69/A-C. §-ához

A kényszergyógykezelés felülvizsgálatára, a mentesítés a végleges hatályú foglalkozástól és járművezetéstől eltiltás eljárására vonatkozó rendelkezéseket a hatályos büntetőeljárási törvény a különleges eljárások között szabályozza. Ettől eltérő, a határozat végrehajtása címet viselő fejezetben tartalmaz előírást az elektronikus adat végleges hozzáférhetetlenné tételének a hozzáférés végleges megakadályozásával történő végrehajtására. Az új Be. a különleges eljárások hatályos rendszerét azonban teljesen új alapokra helyezve, a jogerős döntés után az ügydöntő határozat rendelkezésének reparálására az egyszerűsített felülvizsgálat intézményét hozta létre, ettől elkülönülten pedig öt eljárási formát szabályoz különleges eljárásként. A fenti három eljárás - mint ahogyan a bírósági mentesítés - ezek egyikében sem kapott helyet, hiszen jellegüket tekintve, nem reparálóak, másrészt a döntés kizárólag a büntetés-végrehajtás szakaszához tartozik.

Mindezek a körülmények indokolják a fent említett eljárások Bv. tv.-ben való átemelését, ezzel együtt azok felülvizsgálatát. Az eljárások jellegére tekintettel a törvény az eljárási szabályokban hatásköri változást indukál, mivel elbírálásuk a jövőben bv. bírói feladatkörbe kerül. A 69/A. §-ban szabályozott elektronikus adat végleges hozzáférhetetlenné tételének a hozzáférés végleges megakadályozásával történő végrehajtása, valamint a 69/C. §-ban szabályozott, a mentesítés a végleges hatályú foglalkozástól és járművezetéstől eltiltás alól tárgyában a döntés iratok alapján is meghozható, vagyis önálló aláírási joggal rendelkező titkár is eljárhat. A 69/B. §-ban szabályozott kényszergyógykezelés felülvizsgálata során azonban a garanciális szempontokra figyelemmel továbbra is indokolt az eljárás formájának tárgyalásként való megtartását. Ugyanakkor szükséges kijelölni a bv. bíró törvényszéki státuszára figyelemmel a kizárólagos illetékességgel eljáró bíróságokat, mely a módosítás alapján a Fővárosi és a Budapest Környéki Törvényszékeket jelenti, attól függően, hogy budapesti vagy nem budapesti székhelyű bíróság járt el elsőfokon. Az eljárási szabályok a hatásköri módosulásra és az új Be. fogalomhasználatára figyelemmel tartalmaznak változtatásokat a hatályos eljárási törvény rendelkezéseihez képest.

A Bv. tv. 72. §-ához

A módosítás a bv. bíró eljárására vonatkozó szabályokat érintő változásoknak megfelelően egyszerűsíti a rendelkezést, tekintettel arra is, hogy a Be. a bv. bírói eljárás általános háttérjogszabálya, ezért szükségtelenné váltak az eddig feltüntetett hivatkozások.

A Bv. tv. 76. §-ához

Az új Be. kényszerintézkedések fajtáinak megnevezésére tekintettel, egyszerűsítő technikai pontosítást hajt végre.

A Bv. tv. 86., 214. és 420. §-ához

Az új Be. fogalomhasználatához igazodó technikai, továbbá nyelvtani pontosítást hajt végre.

A Bv. tv. 58., 104., 115. és 188. §-ához

Az új Be. bírósági határozatok megnevezése, a kényszerintézkedés fajtái körében bevezetett fogalomhasználatának és a Btk. beszámításra vonatkozó rendelkezéseinek megfelelő technikai pontosítást hajt végre.

A Bv. tv. 113. §-ához

Az új Be. az eljárás ügyiratainak megismerése körében végzett rendszerszintű változtatására tekintettel a rendelkezés a törvények közötti összhang és a terhelti jogosítvány biztosításának garanciális érvényesülése végett egészíti ki a fogva lévő elítélt kötelező és költségtérítés nélküli előállításának eseteit azzal, ha az előállításra az ügyiratok teljes terjedelemben való megismerése érdekében kerül sor.

Az új Be. ugyanis a hatályos Be. szabályozását meghaladva, már a gyanúsítotti kihallgatás után lehetővé teszi a terhelt és a védő számára az ügyiratok megismerését, mely lehetőséget a nyomozás során folyamatosan biztosítani kell. Az új Be. azt is rögzíti, hogy a vádemelés előtt legalább egy hónappal korlátozás nélkül lehetővé kell tenni a védelem jogának biztosítása végett az ügyiratok teljes terjedelemben történő megismerését, melyet fogva lévő terhelt esetén, törvényi szinten kell biztosítani.

Az új Be.-nek az idézésre és értesítésre vonatkozó, valamint a közvetítői eljárásról szóló törvény megváltozott szabályaival való összhangteremtés jegyében szabályozza az elítélt előállításának eseteit a megismerés jogának biztosítása, illetve a közvetítői eljáráson való részvétel körében. Előírja, hogy az elítéltet a megismerési jogának biztosítása, valamint a közvetítői megbeszélés vagy a megállapodás aláírása érdekében, ezek helyéről és időpontjáról értesíteni kell, részvételi szándéka esetén a bv. intézet az előállítását foganatosítja.

Az előállítás költségeinek előlegezésére vonatkozó hatályos rendelkezéseket illetően egyrészt arra szükséges utalni, hogy jelen helyen a költéskedvezmény köre eltér a Be. költségkedvezmény fogalmától, hiszen ez az előállítás költségét foglalja magában, így azért is, hogy a büntető és a polgári ügyszak költségkedvezményei pontosan elhatárolhatók legyenek, szükséges a rendelkezés módosítás szerinti kiegészítése. Ezen túlmenően a törvény a Be. fogalomhasználatához igazodó, illetve nyelvtani pontosítást is végrehajt.

A Bv. tv. 114. és 192. §-ához

Az elítéltre vonatkozó egyéb végrehajtási szabályok az új Be. nóvumokat tartalmazó rendelkezései alapján kiegészítésre szorulnak. Ha a büntetőeljárás fogva lévő elítélttel szemben folyik, a védelem jogának teljes körű biztosítása megköveteli az ügyiratok megismerésére és a védekezésre való felkészülés biztosítására vonatkozó szabályok megteremtését. A törvény ezért előírja a nyomozóhatóság által a bv. intézetben eddig is foganatosítható eljárási cselekményeken túl, az ügyiratok teljes terjedelemben való megismerése lehetőségének biztosítását, tekintettel arra, hogy a hatályos Be. iratismertetésként ismert eljárási cselekménye az új Be. vádemelési szak elhagyásával járó rendszerében már nem értelmezhető, ezért nem is szabályozott. A védői jogok érvényesülését hivatott szolgálni az a szabály, mely a védő, valamint a törvényes képviselő bv intézetbe történő belépését teszi lehetővé és kötelezővé abban az esetben, ha a terhelt kihallgatásán részt kíván venni.

Az új Be. a letartóztatás végrehajtásával összefüggésben, a 299. § (2) bekezdésében szabályozza az eljárási cselekmény érdekében történő kiadás céljából a letartóztatás rendőrségi fogdán való végrehajtását, mely az ügyész rendelkezése alapján legfeljebb összesen hatvan nap tartamú lehet.

Miután büntetőeljárás folyhat bv. intézetben jogerős büntetést töltő elítélttel szemben is, az eljárási cselekmény foganatosítása indokolttá teheti az elítélt kiadását, mely az elhelyezés megváltozásával jár, és az elítélt a bv intézetből rendőrségi fogdára kerül. A két törvényi rendelkezés harmonizációját teremti meg a módosítás annak előírásával, hogy ha az elítélt kiadása a rendőrségi fogdán történő elhelyezéssel jár, úgy azt az illetékes ügyészség legfeljebb hatvan napra engedélyezheti és a büntetőeljárási törvény rendelkezésével összhangban nincs helye a döntéssel szemben jogorvoslatnak. A kiadás általános hatvan napos időtartamától indokolt az eltérés fiatalkorú elítélt esetében - a fiatalkorú különleges helyzetét meghatározó szempontokra figyelemmel -, hiszen hatvan nap a fiatalkorú kapcsolattartásában, tanulmányainak folytatásában már jelentős befolyással lehet. A fiatalkorú elítélt esetében ezért a kiadás szabályozásával a hatályos rendelkezés kiegészül, és az időtartamot az általánostól eltérően harminc napban határozza meg. Mindezeken túl a törvény az új Be. fogalomhasználatához igazodó technikai pontosításokat is elvégez.

A Bv. tv. 127. §-ához

A törvény a bv. intézetben fogva lévő elítélttel szemben folytatott büntetőeljárásra vonatkozó, az új Be. által szabályozott rendelkezésekkel teremt összhangot. A védelemhez való jog csak abban az esetben nem csorbul, ha fogva lévő terhelt esetében az ügyiratok megismerésének lehetősége biztosított a védővel való személyes kapcsolattartás során és az is, ha a terhelt a vele szemben folyamatban lévő vagy folyamatban volt büntetőeljárás során keletkezett ügyiratokról készült másolatot magánál tarthatja. Ez utóbbi esetben célszerűségi és a műszaki-technikai szempontokra figyelemmel teremti meg a törvény az elektronikus adathordozón kiadott másolatnak a zárkán kívüli tárolóhelyiségben tartásának lehetőségét. A törvény rendelkezései alapján az ügyiratok megismerése biztosítottá válik mind a bv intézetben az ügyiratok megküldésével, mind oly módon, hogy a terheltet a bíróság, illetve az ügyészség ennek érdekében előállíttatja.

Az új Be. jelentős szerepet szán a terhelti együttműködés intézményrendszerének, melyek közé tartozik a közvetítői eljárás és a feltételes ügyészi felfüggesztés. Bár a gyakorlatban ez jelenleg is biztosítva van, de Bv. tv. ilyen irányú rendelkezést nem tartalmaz, ezért a törvény előírja, hogy ha fogva lévő elítélttel szemben kábítószer birtoklása miatt megindult büntetőügyben rendeltek el feltételes ügyészi felfüggesztést, annak érdekében, hogy a feltételes ügyészi felfüggesztés tartama eredményesen teljen el, a bv. szerv biztosítja, hogy az elítélt kábítószer-függőséget gyógyító kezelésen vegyen részt, vagy kábítószer-használatot kezelő más ellátásban vagy megelőző-felvilágosító szolgáltatásban részesüljön.

A Bv. tv. 211. §-ához

Az új Be. szabályozási rendszerében megteremti a büntetőeljárásban résztvevők körében a segítő kategóriáját, melynek speciális megjelenési formájaként rendezi a külföldi elítélt és a külképviselet tagja közötti kapcsolattartásra vonatkozó szabályokat. Ennek körében biztosítja a kapcsolattartást a külföldi elítélt és a külképviselet tagja között a magánelzárás végrehajtása alatt is, továbbá, ha a külföldi elítélttel szemben újabb büntetőeljárás indul.

A Bv. tv. 294. §-ához

A törvény garanciális jelleggel a pénzbüntetés helyébe lépő szabadságvesztés esetén a bv. intézet parancsnoka kötelezettségeként írja elő a végrehajtatóság megszűnésének megállapítása érdekében történő előterjesztés megtételét. Az előterjesztés határidejét a feltétel bekövetkezését megelőző harminc napban határozza meg, de a végrehajtási sorrendre figyelemmel soronkívüliséget állapít meg arra az esetre, ha a foganatba vétel időpontja közeli.

A Bv. tv. 297. §-ához

A módosítás az új Be. szignalizációra vonatkozó rendelkezésével összhangban megteremti a végrehajtás biztosításának szabályát abban az esetben, ha a bíróság, az ügyészség vagy a nyomozó hatóság a kötelező munkáltatói intézkedés alkalmazása érekében tájékoztatta a terhelt munkáltatóját. Foglalkozástól eltiltás végrehajtása végett ez esetben a bv bíró küld felhívást a munkáltatónak. Tekintve, hogy a törvény bv. bírói hatáskörbe utalja a foglalkozástól végleges hatályú eltiltás alóli mentesítésre irányuló eljárást, a részletszabályokban eljáróként a bv. bírót szükséges feltüntetni.

A Bv. tv. 306. §-ához

Az új Be. fogalomhasználatához igazodó technikai pontosítás végez el, ugyanakkor mellőzi a hatályos szabályozásból a (4) bekezdés hatályon kívül helyezésével azt a rendelkezést, mely az új Be. szerint olyan személyi szabadságot érintő kényszerintézkedésre vonatkozik, melyre a Bv. tv. hatálya nem terjed ki.

A Bv. tv. 312. §-ához

A kegyelmi eljárás törvény által módosuló rendelkezései alapján, ha a kegyelemi döntés olyan szankciót tartalmaz, amelyhez a Btk. vonatkozó rendelkezése alapján kötelezően pártfogó felügyelet kapcsolódik, az intézkedés törvény általi fennállását az elsőfokon eljárt bíróság végzésben állapítja meg. Szükségszerű ez esetben a pártfogó felügyelet kezdő időpontját is meghatározni, mely a törvény alapján a bíróság végzésének véglegessé válása napjától kezdődik. Rendezi a törvény az intézkedés megszűnését is arra az esetre, ha a köztársasági elnöki kegyelem olyan büntetésre vagy intézkedésre vonatkozik, amellyel összefüggésben az elítélt pártfogó felügyelet alatt áll.

A Bv. tv. 317. §-ához

A feltételes ügyészi felfüggesztés az új Be. által megteremtett terhelti együttműködési rendszer egyik intézménye, mely ügyészi rendelkezés alapján pártfogó felügyelettel is együtt járhat. Az ügyész által alkalmazott ezen intézkedés végrehajtása érdekében a törvény meghatározza az intézkedés speciális jellegéhez kapcsolódó szabályokat valamint a tartamára vonatkozó kezdő-, és záró időpontokat, mindemellett átvezeti az új Be. által megváltoztatott fogalmakat és megnevezéseket.

A Bv. tv. 324. §-ához

A hatályos büntetőeljárási törvényben peres bírói hatáskörbe tartozó eljárás Bv. tv.-be való átkerülésével a részletszabályok megfelelő módosítását és az új Be.-nek megfelelő fogalmak átvezetését is elvégzi a törvény. A visszaélésszerű magatartás megelőzése érdekében, szankcionálási célzattal vezeti be a törvény a rendbírságolás lehetőségét. A bv. bíró a tárhelyszolgáltató kérelmére lefolytatja a 69/A. §-ban meghatározott, az elektronikus adat végleges megakadályozásának megszüntetésére irányuló eljárást, amennyiben a tárhelyszolgáltató bejelenti, hogy az eltávolítási kötelezettségének eleget tett. A törvény úgy rendelkezik, hogy ha a tárhelyszolgáltatónak az eltávolítási kötelezettség teljesítéséről szóló bejelentése alaptalan, a bv. bíró az elektronikus adat végleges megakadályozásának ismételt elrendelésével egyidejűleg a tárhelyszolgáltatóval szemben százezer forinttól egymillió forintig terjedő rendbírságot szabhat ki.

A Bv. tv. 325. §-ához

Az új Be. segítőre, védelemre, törvényes képviselőre és jogaikra vonatkozó szabályaira tekintettel felülvizsgálatra szorulnak a Bv. tv. védelemmel és képviselettel kapcsolatos általános és különös szabályai is. Ennek keretében a kényszergyógykezelés végrehajtásának szabályi körében a törvény a kényszergyógykezelt házastársa, élettársa és törvényes képviselője részére biztosítja az általános szabályok között a fiatalkorú törvényes képviselőjét megillető jogosultságokat.

A Bv. tv. 329. §-ához

A törvény bv. bírói hatáskörbe utalja a jelenleg hatályos büntetőeljárási törvény szerint peres bírói feladatkört képező kényszergyógykezelés felülvizsgálatát, ennek megfelelően indokolt az eljárás részletszabályainak átdolgozása.

Bv. tv. 338. §-ához

A törvény a kényszergyógykezelés végrehajtására vonatkozó rendelkezések között, az új Be. tájékoztatáshoz való jogának szabályozására figyelemmel, garanciális okból írja elő a beteg megfelelő módú tájékoztatását az adaptációs szabadsággal összefüggő jelentkezési kötelezettségét érintően. A beteg számára, az állapotára, adottságaira figyelemmel, a számára érthető módon fordulat biztosítani hivatott azt, hogy a beteg tisztában legyen azzal a kötelezettségével, melynek elmulasztása az adaptációs szabadság megszűnésének következményét vonhatja maga után. A törvény az új Be. kényszerintézkedések megnevezése körében használt terminológiáját követve végzi el a módosítást.

Bv. tv. 341. §-ához

A törvény a bv. bíró hatáskörébe utalja a jelenleg hatályos büntetőeljárási törvény alapján perbírói hatáskörbe tartozó kényszergyógykezelés felülvizsgálatát. Ennek megfelelően szükségesek a hatáskörváltozásra, valamint az értesítő lap módosult formai követelményeire utaló szabályok részletszabályokban történő átvezetése.

Bv. tv. 355. §-ához

A törvény következetesen harmonizálja az új Be. ügyiratok megismerésére, valamint a védelem jogának érvényesítésére vonatkozó szabályait. Hasonlóan az elítéltekhez, javítóintézeti nevelést töltő fiatalkorú estében is biztosítja ezeknek a jogoknak a teljes körű érvényesülését abban az esetben, ha a fiatalkorúval szemben új büntetőeljárás folyik. Ennek megfelelően rendelkezik az ügyiratokba való betekintés, illetve az ügyiratok megismerésének különböző módozatairól és előírja azt is, hogy az ügyiratokba való betekintést - kellő időben előterjesztett kérelemre - a védővel, illetve a törvényes képviselővel való személyes kapcsolattartás során is biztosítani kell.

Bv. tv. 367. §-ához

A javítóintézeti nevelés hatálya alatt álló fiatalkorú esetében is rögzíti a törvény az elítélteknek biztosított lehetőséget, mely az új Be. által preferált terhelti együttműködés intézményrendszerének érvényesülését szolgálja. A törvény ezért előírja, hogy ha a fiatalkorúval szemben kábítószer birtoklása miatt megindult büntetőügyben rendeltek el feltételes ügyészi felfüggesztést, annak érdekében, hogy a feltételes ügyészi felfüggesztés tartama eredményesen teljen el, amennyiben az intézeten belül nem biztosítottak a feltételek, a javítóintézet igazgatója köteles gondoskodni arról, hogy az intézeten kívül is biztosítsa a fiatalkorú kábítószer-függőséget gyógyító kezelésen, vagy kábítószer-használatot kezelő más ellátásban vagy megelőző-felvilágosító szolgáltatásban való részvételét.

Bv. tv. 372. §-ához

Az új Be. nóvumokat tartalmazó rendelkezései alapján egészíti ki az elítéltek esetében az egyéb végrehajtási szabályokat. Ezek átvezetése - a helyzetükből eredő különbségekre figyelemmel - a javítóintézeti nevelés alatt álló fiatalkorúak esetében is indokolt. A törvény ezért, az elítéltekre irányadó rendelkezésekből kiindulva, a fiatalkorú speciális helyzetére figyelemmel rendezi a fiatalkorú eljárási cselekmény érdekében történő kiadásának, rendőrségi fogdán történő elhelyezésének és az ügyiratok teljeskörű megismerésének biztosítására szolgáló szabályokat. A törvény a belső koherencia megteremtése érdekében a javítóintézeti nevelést töltő fiatalkorú vonatkozásában a fiatalkorú elítéltre irányadó időtartamra engedélyezi a rendőrségi fogdán vagy bv intézetben történő elhelyezést. Mindezeken túl a törvény az új Be. fogalomhasználatához igazodó technikai pontosításokat is elvégez.

Bv. tv. 377. §-ához

A javítóintézetből engedély nélküli eltávozás szabályait az új Be. által bevezetett terminológiai átvezetésekkel, valamint azzal módosítja, hogy az ismeretlen helyre távozott fiatalkorú felkutatására eszközként az elfogató parancs kibocsátását írja elő, ezzel egyúttal hatályon kívül helyezve a szükségtelenné vált eszközt.

Bv. tv. 386. §-ához

Az új Be. fogalomhasználatához igazodó technikai jellegű módosításon túl a belső hivatkozás változására tekintettel végzi el a pontosításokat.

Bv. tv. 388. §-át megelőző címéhez és a 388. §-ához

Az új Be. - szemben a hatályos eljárási törvény előírásaival - minimalizálja a letartóztatás végrehajtására vonatkozó előírásokat azzal, hogy miután a letartóztatás végrehajtási területet elsődlegesen a bv intézet és Bv. tv. hatálya erre a kényszerintézkedésre is kiterjed, indokolt a végrehajtást érintő szabályokat koncentráltan a Bv. tv.-ben elhelyezni. Erre tekintettel a törvény több, a jelenleg hatályos eljárási törvényben fellelhető végrehajtást érintő szabályt iktat be, ilyenek az anya-gyerek részlegen való elhelyezés vagy a letartóztatás IMEI-ben való végrehajtása, ha a letartóztatott pszichiátriai kezelése szükséges, de előzetes kényszergyógykezelésének elrendelésére nincs alap. Mindezeken túlmenően a törvény az új Be. terminológiai változtatásait, valamint hivatkozásait is átvezeti.

Bv. tv. 390. §-ához

Az új be. a terhelti jogok között szabályozza többek között a fogva lévő terhelt kapcsolattartási jogosultságát. Ezzel összefüggésben szükséges a Bv. tv. és a büntetőeljárási törvény kapcsolattartást érintő előírásainak összehangolása. A törvény oly módon rendezi a kapcsolattartást érintő döntések tárgykörét, hogy a bv. intézet értesítése alapján a rendelkezési jogkör gyakorlója számára haladéktalan határozathozatalt ír elő. A hozzátartozóval biztosított kapcsolattartás automatizmusa a rendelkezési jogkör gyakorlójának döntésétől függ, aki azt korlátozhatja vagy megtilthatja. Miután a kapcsolattartás iránti igény első színtere a bv. intézet, a gördülékeny eljárás követelménye indokolja annak előírását, hogy a rendelkezési jogkör gyakorlóját a bv. intézet értesítse, ha a letartóztatott hozzátartozójának kapcsolattartóként való nyilvántartásba vételét kezdeményezik, ez esetben kerül a rendelkezési jogkör gyakorlója abba a helyzetbe, hogy az egyébként automatikus kapcsolattartást - büntetőeljárási érdekből - korlátozza vagy kizárja. A más személlyel történő kapcsolattartás vonatkozásában a rendelkezési jogkör gyakorlójának kifejezett engedélye szükséges. A törvény ezen túlmenően az új Be. fogalomhasználatának megfelelő módosításokat és az új Be.-nek megfelelő hivatkozásokat is átvezeti.

Bv. tv. 394. §-ához

A törvény az új Be. fogva lévő terhelt kapcsolattartására vonatkozó rendelkezései alapján végzett módosításával összhangban deklarálja a letartóztatott jogaként a kapcsolattartás keretében azt, mely szerint a rendelkezési jogkör gyakorlójának korlátozó vagy tiltó rendelkezése hiányában a hozzátartozójával, míg más személlyel a rendelkezési jogkör gyakorlójának engedélyével jogosult kapcsolattartásra.

Az elítéltek és a javítóintézeti nevelésre ítélt fiatalkorúak mellett a személyi szabadságot elvonó kényszerintézkedés hatálya alatt állók esetében szükséges biztosítani az új Be. által bevezetett terhelti együttműködés intézményrendszerének érvényesülését. A törvény - bár ez a gyakorlatban érvényesül, de arról kifejezett rendelkezés nem szól - a letartóztatottak esetében is előírja, hogy ha a letartóztatottal szemben kábítószer birtoklása miatt megindult más büntetőügyben feltételes ügyészi felfüggesztést rendeltek el, a fogvatartást foganatosító szervnek biztosítania kell a letartóztatott kábítószer-függőséget gyógyító kezelésen, vagy kábítószer-használatot kezelő más ellátásban vagy megelőző-felvilágosító szolgáltatásban való részvételét.

Bv. tv. 399. §-ához

A törvény az új Be. fogalomhasználatához igazodó és egyéb technikai pontosítást hajt végre, emellett - hatályon kívül helyezéssel - nem tartja fenn a védő kizárásával együtt járó jogkövetkezményekkel foglalkozó rendelkezést, tekintettel arra, hogy az új Be. a védő nyomozási bíró általi kizárásának intézményét már nem szabályozza.

Bv. tv. 400. §-ához

A hatályos szabályozásnak a tolmács működésével összefüggő bv intézetbe történő beléptetésének szabályait az új büntetőeljárási törvény szakértő közreműködésére vonatkozó szabályai alapján indokolt a szakértőre is kiterjeszteni. A törvény a jogérvényesítés biztosításnak célzatával azt is előírja, hogy megfelelő időben előterjesztett kérelemre az ügyiratokba való betekintést a magánszakértői vélemény elkészítésével megbízott szakértővel való személyes kapcsolattartás során is biztosítani kell.

Bv. tv. 401. §-ához

A törvény az új Be. ügyiratok megismerésére vonatkozó szabályait adaptálja a szabadságelvonással járó kényszerintézkedés hatálya alatt állók esetében. Az ügyiratok megismerésére sor kerülhet a törvény alapján oly módon, hogy a terheltet a bv intézet a rendelkezési jogkör gyakorlója intézkedésére előállítja, vagy az ügyiratokat a bv intézetbe beküldi, ahol azt a terhelt felügyelet mellett ismerheti meg. A rendelkezésre álló technikai eszközök adnak lehetőséget a megismerés azon módjára, hogy a bíróság, az ügyészség vagy a nyomozó hatóság által elektronikus eszközön átadott ügyiratokba vagy kiadott másolatba a terhelt a fogva tartó intézet által biztosított számítástechnikai eszközt igénybe véve tekintsen be. A védelemhez való jog biztosításának garanciális elemeként a törvény előírja, hogy az ügyiratokba való betekintést, megfelelő időben előterjesztett kérelemre, a védővel való személyes kapcsolattartás során is biztosítani kell.

Bv. tv. 413. §-át megelőző alcíméhez és 413. §-ához

A letartóztatás végrehajtásának helyszíne főszabály szerint a büntetés-végrehajtási intézet. A fiatalkorú terhelt esetében az életkorra, a speciális igényekre tekintettel a végrehajtásra ettől eltérően javítóintézetben is sor kerülhet. A hatályos büntetőeljárási törvény 2018. január 1. napjától hatályba lépő módosítása garanciális szempontból az életkorhoz igazodóan pontosan rendelkezik a végrehajtás helyszínét meghatározó feltételekről, azonban ez a rendelkezés, tekintettel arra, hogy szorosan a kényszerintézkedés végrehajtásának módjára vonatkozik, az új Be. hatálybalépésével egyidejűleg a Bv. tv.-be kerül át. A törvény átveszi azokat szabályokat, amelyek 2018. január 1. napjával lépnek hatályba a hatályos büntetőeljárási törvényben és az életkor alapján differenciálnak a letartóztatás helyszínének megállapítása során, valamint a speciális élethelyzetre tekintettel a bv. intézet anya-gyerek, vagy a javítóintézet fiatalkorú és gyermeke együttes elhelyezését biztosító részlegén való elhelyezésre vonatkoznak, mely kérdésekben a kényszerintézkedésről határozatot hozó nyomozási bíró dönt.

Nem változik a hatályos szabályozás abból a szempontból, hogy a végrehajtás helye, kérelemre vagy indítványra megváltoztatható, azonban módosul a letartóztatott ideiglenes elhelyezésére vonatkozó szabályozás. Az új Be. 299. § (2) bekezdése az eljárási cselekmények elvégzésére a letartóztatás rendőrségi fogdában való végrehajtását ügyészi rendelkezéshez köti, melynek tartama legfeljebb összesen hatvan nap lehet. Fiatalkorú esetében azontúl, hogy erről bíróság határoz, a helyre és az időtartamra vonatkozó rendelkezéseknek is a fiatalkorú különleges helyzetét meghatározó szempontokra kell figyelemmel lenni. A módosítás garanciális jelleggel határozza meg azt, hogy a fiatalkorú rendőrségi fogdában, továbbá javítóintézetben történő végrehajtás esetén büntetés-végrehajtási intézetben történő ideiglenes elhelyezését a bíróság legfeljebb harminc napra rendeli el.

Miután az új Be. fogalomhasználatában a kényszerintézkedés megnevezése megváltozik, a törvény a hatályon kívül helyezés alkalmazásával mellőzi az „előzetes” jelzőt a kényszerintézkedés nevében.

Bv. tv. 414. §-át megelőző alcíméhez és 414. §-ához

A módosult rendelkezésekhez igazodóan pontosítja a belső hivatkozásokat, továbbá az új Be. terminológiájának megfelelő technikai pontosítást végez. A törvény a hatályon kívül helyezéssel mellőzi az „előzetes letartóztatás” kényszerintézkedések megnevezéséből az „előzetes” jelzőt tekintettel arra, hogy az új Be. a kényszerintézkedés nevét megváltoztatja.

Bv. tv. 419. §-ához

Az új Be. a terhelti jogosítványok között szerepelteti a fogva lévő terhelt kapcsolttartására vonatkozó szabályokat. Erre tekintettel végzi el a törvény a Bv. tv. kapcsolattartásra vonatozó rendelkezéseinek felülvizsgálatát, hatályon kívül helyezve a fenntartás szempontjából szükségtelen kapcsolattartási formákat, egyben átvezeti az új Be. terminológiai újdonságait.

Bv. tv. 424. §-t megelőző alcíméhez és a 424. §-ához

A törvény az új Be. fogalomhasználatához igazodó technikai pontosítások átvezetésén túl, az új Be. segítőt és törvényes képviselőt megillető jogosultságainak rendelkezéseire tekintettel határozza meg a törvényes képviselet ellátása érdekében a törvényes képviselő és az előzetes kényszergyógykezelt közötti kapcsolattartás szabályait, továbbá biztosítja a védő, a konzuli tisztviselője és a törvényes képviselő részére az IMEI-be való belépést, arra az esetre, ha az előzetes kényszergyógykezelés meghosszabbítása tárgyában tartandó ülést a bíróság az IMEI-ben tartja.

Bv. tv. 428. §-ához

Az új Be. fogalomhasználatához igazodó és a hivatkozott rendelkezéseit pontosító technikai jellegű módosítást hajt végre.

Bv. tv. 515. §-ához

A bv. bíró hatáskörébe kerülő új feladatkörökkel kapcsolatban írja elő a hatáskör és az eljárás rendjét az ármeneti időszakra a folyamatban lévő ügyekben.

A 476-507. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

Az 508-522. §-hoz

Módosítja az új Be. szabályait, amely módosítások az alábbi nagyobb témakörökre oszthatók. A legnagyobb terjedelmű módosítás az elektronikus kapcsolattartás, ügyintézés szabályozását érinti. A törvény elvégzi továbbá az új Be.-ben a polgári jogi igény érvényesítésére vonatkozó szabályozás pontosítását is, amelyet elsősorban az új Be., illetve az új polgári perrendtartásról szóló törvény alkalmazására való felkészülés során érkezett jogalkalmazói jelzések tettek szükségessé. Az új Be. előkészítésének, elfogadásának tartama alatt az Országgyűlés több büntetőjogi tárgyú törvényt fogadott el, ezért az új Be.-nek a hatályos jogszabályi környezetnek megfelelő módosítása is indokolttá vált, ilyenre példa a külföldi ítélet érvényének elismerésével és a tagállami ítéletek megfeleltetésével kapcsolatban időközben bekövetkezett változások. Végül az új Be. hatálybalépésével összefüggésben megindult jogalkalmazói és jogalkotói felkészülésnek is köszönhetően több olyan technikai jellegű kérdést lehetett azonosítani, amelyek részben nyelvhelyességi, részben a jogszabály belső koherenciáját érintő okból indokolják az új Be. egyes rendelkezéseinek a technikai jellegű módosítását. Az új Be. módosításai nem változtatnak az új kódex lényeges tartalmi kérdésein.

Az új Be. 4. § (7)-(9) bekezdéséhez

A hatályos Be.-be 2017. május 23. napjával - részben a tagállami ítéletek figyelembe vételével kapcsolatos új szabályozásra is tekintettel - vezette be az európai uniós és a nemzetközi bűnügyi együttműködést szabályozó törvények, és ehhez kapcsolódóan más törvények jogharmonizációs célú módosításáról szóló 2017. évi XXXIX. törvény 24. §-a az Európai Unió tagállamaiban folytatott büntetőeljárásokkal összefüggő ne bis in idem elv (kétszeres eljárás tilalma) szabályozását. E szabályozás megjelenítése szükséges az új Be.-ben is.

Az új Be. 45. és 62. §-ához

Az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény (a továbbiakban: E-ügyintézési törvény) lehetővé teszi, hogy az ügyfél az ügyintézési rendelkezésének nyilvántartásába (a továbbiakban: rendelkezési nyilvántartás) képviseletre vonatkozó jognyilatkozatot tegyen. Az új Be. a védői és a képviselői meghatalmazás esetére vonatkozóan tartalmazza a rendelkezési nyilvántartásba vétellel kapcsolatos speciális, a büntetőeljárások során alkalmazandó szabályokat. A törvény módosítja az új Be. arra vonatkozó szabályát, hogy a rendelkezési nyilvántartásba vett meghatalmazás mikortól hatályos. A módosítás szerint a rendelkezési nyilvántartásba vett védői és képviselői meghatalmazás - a visszaélések elkerülése és az adminisztratív terhek csökkentése érdekében - minden esetben az eljáró bíróságnak, ügyészségnek, illetve nyomozó hatóságnak történő bejelentéstől hatályos. A bíróságnak, ügyészségnek, illetve nyomozó hatóságnak tehát nem kell előzetesen ellenőriznie, hogy a büntetőeljárásban résztvevő személy rendelkezési nyilvántartásban szerepel-e védői vagy képviselői meghatalmazás, de mégis érvényesül az elektronizáció, hiszen a meghatalmazást nem kell ténylegesen átadni, elegendő a rendelkezési nyilvántartásra hivatkozni.

Az új Be. 56. § (1) és (2) bekezdéséhez

A törvény elvégzi az új Be.-ben a polgári jogi igény érvényesítésére és elintézésére vonatkozó szabályozás finomhangolását, amelyre elsősorban az új Be., illetve az új polgári perrendtartásról szóló törvény alkalmazására való jogalkalmazói felkészülés eredményeképpen felszínre került tapasztalatok nyújtottak alapot. A módosítások nyomán az új Be. polgári jogi igény érvényesítésére és elintézésére vonatkozó rendelkezései a jogalkalmazók számára egyértelműbbé, érthetőbbé, átláthatóbbá válnak, lehetővé téve a rendelkezések gördülékeny alkalmazását. Ugyanakkor azt is rögzíteni kell, hogy a módosítások nem jelentik tartalmilag az elfogadott törvény szabályozási koncepciójának a megváltoztatását.

A törvény pontosítja azon követelések körét, amelyekre vonatkozóan a polgári jogi igény a büntetőeljárásban előterjeszthető, fenntartva a lehetőséget a kártérítésre, a dolog kiadására vagy a pénz fizetésére irányuló követelések körére. Ezek jelentik a büntetőeljárásokban érvényesíthető követelések legtipikusabb formáit. A törvény mellőzi a felsorolásból azokat az eseteket, amelyek a büntetőeljárásban nehezen értelmezhetők, illetve, amely kérdések kezelését a büntetőjog a saját intézkedési, illetve szankcionálási eszközeivel hatékonyabban megoldja (például zaklatás esetén távoltartás keretében a terhelt eltiltása a további jogsértéstől). A módosítás pontosítja a törvény szövegét, így az a továbbiakban csak a vagylagosan előterjesztett követelések esetén hívja fel a polgári perrendtartásról szóló törvény keresethalmazatra vonatkozó szabályainak alkalmazását.

Az új Be. 72. § (4) bekezdéséhez, 115. § (3) bekezdéséhez és 131. § (2) bekezdéséhez

Az új Be. 69. §-a átfogóan és részletesen szabályozza a sértett, a vagyoni és az egyéb érdekelt büntetőeljárási cselekvőképességének kérdését. E szabályozási rendszerben a - terhelten kívül - a büntetőeljárásban részt vevő személyek jognyilatkozattételi lehetősége alapvetően eltér a polgári jogi cselekvőképesség szerinti szabályozástól. A büntetőeljárási cselekvőképesség ún. kétállású megoldást választ [új Be. 69. § (5) bekezdése], amely alapján vagy az érintett vagy a törvényes képviselő képes jognyilatkozat tételére. Hiányzik tehát a polgári jog szerinti együttes (támogatott), vagy helyettes eljárás, amely a korlátozott polgári jogi cselekvőképesség esetén biztosított.

A polgári jogi értelemben vett cselekvőképtelenség (életkor vagy más ok miatt) a büntetőeljárásban is cselekvőképtelenséget eredményez, ugyanakkor ilyen esetben sem zárható ki, hogy az érintett személy a büntetőeljárásban részt vegyen (esetlegesen tanúként, vagy bizonyítási kísérlet, szemle, felismerésre bemutatás, szakértői vizsgálat alanyaként, résztvevőjeként). Ezt a helyzetet az új Be. 69. § (5) bekezdése egyértelműen rendezi.

Lényegesen összetettebb helyzet alakul ki ugyanakkor a polgári jogi értelemben korlátozottan cselekvőképes személyek esetében. Ezen esetekben az új Be. is tartalmaz kivételeket [új Be. 69. § (3) és (4) bekezdése], amely során az érintett a büntetőeljárásban a korlátozott cselekvőképességére tekintet nélkül önállóan tehet érvényes jognyilatkozatot, vagyis e tárgykörökben büntetőeljárási cselekvőképességgel rendelkezik. Felmerülhet továbbá, hogy az érintett bizonyos tárgykörökben a korlátozott cselekvőképessége ellenére a polgári jog szabályai szerint mégis önállóan tehet érvényes jognyilatkozatot: az életkora miatt korlátozottan cselekvőképes személy a saját keresménye tekintetében önállóan rendelkezhet, így e körben a büntetőeljárásban is önállóan tesz jognyilatkozatot. Ha az érintett személy cselekvőképessége a polgári jog szabályai szerint meghatározott ügykörökben korlátozott, úgy ezen ügykörökön kívül a büntetőeljárásban önállóan tehet nyilatkozatot, míg a korlátozással érintett ügykörökben a törvényes képviselője jár el.

Mindezek alapján látható, hogy a polgári jogi értelemben vett korlátozott cselekvőképesség esetén az érintett büntetőeljárási cselekvőképessége bizonyos ügykörökben teljes, bizonyos ügykörökben hiányzik. Azokban az ügykörökben, amelyekben az érintett büntetőeljárási cselekvőképessége hiányzik, érvényes jognyilatkozatot nem tehet, helyette törvényes képviselője jár el. Annak vizsgálata, hogy az adott kérdésben az érintett vagy törvényes képviselője jogosult-e érvényes jognyilatkozatot tenni, elsődlegesen a büntetőügyben eljáró bíróság, ügyészség, nyomozó hatóság feladata. Indokolt ugyanakkor, hogy a törvényes képviselő is megfelelő jogosultságokkal rendelkezzen annak érdekében, hogy az általa képviselt személy érdekében „őrködhessen” azon, hogy a képviselt személy ne tegyen jognyilatkozatot olyan körben, ahol jognyilatkozata érvénytelen lenne.

Annak érdekében, hogy a törvényes képviselő e feladatát gyakorolhassa (amely egyúttal annak biztosítéka is, hogy saját jogosultságaival is megfelelően élhessen), az új Be. kiegészítése vált szükségessé. Az új Be. 72. § új (4) bekezdése ennek érdekében a törvényes képviselő számára abban az esetben is jelenléti, ügyiratmegismerési és tájékoztatáskérési jogot enged a törvényes képviselő részére, amikor a képviselt személy büntetőeljárási cselekvőképességgel rendelkezik (bizonyos ügykörökre), azonban a polgári jog szabályai szerint teljes cselekvőképességgel nem rendelkezik. E jogosultság alapján a törvényes képviselő nem léphet fel azokban az ügykörökben, esetekben, amelyeknél a képviselt személy a büntetőeljárási cselekvőképessége alapján önállóan tesz, tehet jognyilatkozatot, ugyanakkor őrködik afelett, hogy e joggyakorlás ne tévedjen át olyan kérdéskörre, ahol az új Be. 69. § (5) bekezdése alapján már csak a törvényes képviselő járhat el, tehet jognyilatkozatot.

Annak érdekében, hogy a törvényes képviselő e jogosultságát megfelelően gyakorolhassa, az új Be. idézéssel, értesítéssel kapcsolatos szabályozásának kiegészítése is indokolttá vált. Az új Be. a hatályos Be.-hez hasonlóan csupán az életkorral összefüggő esetekben (kiskorú, 14. életévét be nem töltött kiskorú) rendelkezett. Indokolt ugyanakkor e kérdést nem csupán az életkorral, hanem a polgári jog szabályai szerint más okból cselekvőképességében korlátozott vagy kizárt személy esetében is rendezni.

A 14. életévét be nem töltött kiskorúhoz hasonlóan, az új Be. 69. § (5) bekezdés a) és b) pontja alapján büntetőeljárási cselekvőképességgel nem rendelkező személyek idézése, értesítése a törvényes képviselő útján történik. A szabályozás rendszerében ki kell emelni azt a 14. életévét betöltött kiskorút, akit cselekvőképességet kizáró gondnokság alá helyeztek. Ebben az esetben nem elégséges a 115. § (2) bekezdés első fordulatának alkalmazása, hanem a 115. § új (3) bekezdés első fordulata alapján az idézés, értesítés a törvényes képviselő útján történik. Az új (3) bekezdés második fordulata azokra az esetekre vonatkozik, amikor az érintett a polgári jog szabályai szerint olyan ügykörökben korlátozott, amelyek semmilyen módon nem kapcsolódnak a büntetőeljáráshoz. Az ilyen esetekre a törvény a törvényes képviselő értesítését írja elő, annak érdekében, hogy a törvényes képviselő a 72. § új (4) bekezdésében meghatározott feladatát megfelelően elláthassa.

Az új Be. 131. § (2) bekezdésének átalakítását a büntetőeljárási cselekvőképességet szabályozó - fentiekben is ismertetett - rendszer koherenciájának biztosítása indokolta. Az új Be. elfogadott szövege szabályozta a törvényes képviselő eljárási jogosultságát is, amely szabályok az új Be. 69. §-ában már rendeződtek. Másrészt a törvényes képviselő megfelelő joggyakorlásának biztosítása az idézéshez, értesítéshez hasonlóan indokolttá tette a polgári jog szabályai szerint korlátozott cselekvőképességgel rendelkező személyek esetében is a törvényes képviselő bevonását az eljárásba. Az a körülmény, hogy a törvényes képviselő részére az eljáró hatóság ügyiratát kézbesíti, nem eredményezi a törvényes képviselő jogainak kiterjesztését. A törvényes képviselő joggyakorlására, jognyilatkozat tételére ettől függetlenül a 69. § rendelkezései az irányadóak. Jogorvoslattal élhet ugyanakkor a törvényes képviselő, ha a kézbesített ügyirat alapján azt észleli, hogy az általa képviselt személy olyan körben tett jognyilatkozatot, amelyre büntetőeljárási cselekvőképessége nem terjedt ki.

Az új Be. 130. § (1) bekezdés b) pontjához, 149. § (3) és (4) bekezdéséhez, 150. § (2) bekezdéséhez, 151. §-ához, 152. §-ához és az azt megelőző alcímhez, 153. §-ához, 155-157. §-ához, 159. §-ához, 162. § (1) bekezdéséhez

Az E-ügyintézési törvény rendelkezéseit 2018. január 1. napjától kell alkalmazni a büntetőeljárásokban. E jelentős, a büntetőeljárás menetét érintő változásokat a hatályos Be.-ben az Országgyűlés által nemrégiben elfogadott, a büntetőeljárásról szóló 1998. évi XIX. törvény, egyes büntető tárgyú törvények, valamint az európai uniós és a nemzetközi bűnügyi együttműködést szabályozó törvények módosításáról szóló törvény tartalmazza.

Az elektronikus kapcsolattartás, ügyintézés megfelelő alkalmazhatósága érdekében az említett törvényben kidolgozott részletszabályoknak megfelelően pontosítja az új Be. vonatkozó rendelkezéseit is. Ezen módosítások érdemben nem érintik az elektronikus kapcsolattartás rendszerét, alkalmazását, csak a részletes szabályok további finomhangolását szolgálják. A módosítások lényegi csomópontjai a következők.

Az elektronikus kapcsolattartás alóli kivételek

Az egységesség és átláthatóság érdekében újraszabályozza az elektronikus kapcsolattartás alóli kivételek rendszerét. Jelenleg az új Be.-ben szétszórva helyezkednek el ezek a rendelkezések a kötelező elektronikus kapcsolattartás, a szakértővel való elektronikus kapcsolattartás, az eljáró szervek egymás közötti elektronikus kapcsolattartása és az elektronikus kapcsolattartás esetén szóba jöhető papíralapú okiratokra vonatkozó szabályozás körében. Az elektronikus kapcsolattartás alóli kivételek hátterét az E-ügyintézési törvény 108/A. §-a és 108/B. §-a adja, az új Be. jelenlegi szabályozása pedig külön-külön rendezi a kivételekkel kapcsolatos szabályokat a büntetőeljárásban részt vevő személyek, a szakértő, illetve a szervek vonatkozásában. E széttagolt szabályozást foglalja össze a törvény egyetlen helyen, az elektronikus kapcsolattartás esetén szóba jöhető papíralapú okiratokra vonatkozó szabályozás körében. A törvény így egyetlen helyen és egységesen szabályozza a kivételek lehetséges okát (méretkorlát, sajátos alak, valósiság, stb.), azt, hogy mely dokumentumokra vonatkoznak a kivételek (bármely beadvány, ügyirat, vagy bizonyítási eszköz) és azt, hogy elektronikus kapcsolattartás helyett mire van lehetőség (papíralapú, illetve adathordozón történő benyújtás, illetve továbbítás).

A törvény emellett az egyértelműség kedvéért rögzíti, hogy nem kell alkalmazni az elektronikus kapcsolattartás szabályait a személyes jelenléttel járó eljárási cselekmény során benyújtott beadvány, irat vagy bizonyítási eszköz esetén, ideértve a védő és a jogi képviselő részére az eljárási cselekmény helyszínén, valamint az eljárási cselekmény során adott eredeti meghatalmazás azonnali benyújtását is.

Elektronikus ügyintézést biztosító szervek

A törvény az egyértelműség kedvéért pontosítja az új Be. 152. §-ának alcímét és szövegét, valamint 157. §-át. Ennek indoka egyrészt az, hogy az E-ügyintézési törvény értelmében a bíróságok, ügyészségek és nyomozó hatóságok is elektronikus ügyintézést biztosító szervek. Másrészt e módosítással az is egyértelmű, hogy e szabály valamennyi, a büntetőeljárás során eljáró, az E-ügyintézési törvény alapján elektronikus ügyintézést biztosító szervre vonatkozik, így különösen a pártfogó felügyelőkre, előkészítő eljárást folytató szervekre, vagy a bűnügyi vagyon kezeléséért felelős szervre.

Az elektronikus formátumban rendelkezésre álló ügyirat másolatának továbbítása

A hatályos Be.-nek az iratról való elektronikus úton történő másolat kiadására vonatkozó szabálya lehetővé teszi, hogy a másolatot ne csak elektronikus levelezési címre, hanem adathordozón is ki lehessen adni. A törvény erre tekintettel az új Be.-ben is lehetővé teszi az elektronikus formában, elektronikus okiratként, vagy papíralapú okirat elektronikus másolataként rendelkezésre álló ügyirat adathordozón történő továbbítását.

A törvény emellett egyértelművé teszi, hogy ha az ügyirat másolatának az ügyirat megismerésére jogosult által kért formában (e-mailben vagy adathordozón) történő továbbítása nem teljesíthető, a bíróság, az ügyészség, illetve a nyomozó hatóság az indítványozót tájékoztatja arról, hogy ügyiratot az új Be. 100. § szerint, valamely más módon ismerheti meg. Eszerint például, ha az ügyirat terjedelmi okokból e-mailben nem továbbítható, az adathordozón történő továbbítás lehetősége még fennáll.

A törvény emellett elhagyja az illetékfizetéssel kapcsolatos rendelkezést, tekintettel arra, hogy azt az Itv. rendezi.

Az új Be. 158. §-ához és a 316. § (5) bekezdéséhez

A törvény az E-ügyintézési törvénynek és az az alapján kiadott rendeleteknek megfelelően pontosítja és egységesíti az új Be.-ben mindenhol a minősített vagy minősített tanúsítványon alapuló fokozott biztonságú elektronikus aláírás megnevezését. A törvény emellett az egyértelműség kedvéért explicit módon rögzíti, hogy ahol a törvény bíróság, ügyészség vagy nyomozó hatóság aláírásáról rendelkezik, ezen elektronikus aláírást vagy elektronikus bélyegzőt is érteni kell, amivel az új Be. papíralapú ügykezelési szabályai technológia-semlegesek lesznek.

Az új Be. 177. § (5) bekezdéséhez

Az új Be. 177. § (4) bekezdéséhez hasonlóan egyértelművé teszi, hogy a megfelelő figyelmeztetéseket követően tett terhelti vallomás a későbbiekben akkor is felhasználható, ha az utóbb tanúként kihallgatott személy a tanúvallomást megtagadja. A módosítás az új Be. - 177. §-ához fűzött miniszteri indokolásában is megjelenő - eredeti jogalkotói szándéknak megfelelő egyértelmű jogalkalmazás biztosítása érdekében vált szükségessé.

Az új Be. 299. § (4) bekezdéséhez

Az egyévesnél fiatalabb gyermek és édesanyja együttes elhelyezését biztosító jogi szabályozást a büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény és ehhez kapcsolódóan más törvények módosításáról szóló 2016. évi CX. törvény vezette be. A 2018. január 1. napjától hatályos szabályozás az új Be.-ben is indokolttá tette az anya és gyermeke együttes elhelyezésével kapcsolatos büntetőeljárási feladatok meghatározását.

A 299. § új (4) bekezdése alapján anya és gyermeke együttes elhelyezésére nem kerülhet sor, ha azt törvény kizárja. Az együttes elhelyezést kizáró okokat a büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény 128. § (3) bekezdése, fiatalkorú esetén a 351. § (3) bekezdése határozza meg. A gyermek és édesanyja együttes elhelyezésére az anya indítványára kerülhet sor és az együttes elhelyezésről történő rendelkezés nem korlátozódik a kényszerintézkedés elrendelésére, jóllehet jellemzően ebben az esetben fordulhat elő.

Az új Be. 332. §-hoz

A Vht. módosításával összefüggésben újraszabályozza a zár alá vett ingatlan nem büntetőeljárásból származó, - külső - igény alapján való értékesítésének szabályait, az értékesítést olyan esetekre korlátozva, amelyek nincsenek ellentétben a büntetőeljárási kényszerintézkedés céljaival. A törvény ezzel összhangban módosítja az új Be. szabályait is, rögzítve, hogy az ingatlan külső igény alapján történő értékesítése esetén a zár alá vett ingatlan helyébe az értékesítésből befolyt, Vht.-ban meghatározott összeg lép. A zár alá vett vagyontárgy ilyen átalakulása esetén - hasonlóan a belső igényből, a bűnügyi vagyonkezelési intézkedésből származó átalakuláshoz - nem szükséges külön határozatot hozni az értékesített vagyontárgyat felváltó összegre vonatkozó kényszerintézkedés elrendeléséről.

Az új Be. 342. § (3) bekezdéséhez

Az új Be. hatálybalépésével kapcsolatos jogalkalmazói felkészülés során merült fel az előkészítő eljárás során igénybe vehető adatkérés nyilvántartási körének kiegészítése, amelyre tekintettel az új Be. 342. § (3) bekezdése három olyan nyilvántartással egészült ki, amelyekhez való hozzáférés az előkészítő eljárás hatékony lefolytatásához szükséges és indokolt.

Az új Be. 365. § (3) bekezdéséhez és 453. § (2) bekezdéséhez

Az új Be. néhány rendelkezése kifejezetten papíralapú ügyiratkezelésre és kapcsolattartásra íródott, amit az elektronikus ügyintézés és kapcsolattartás új szabályaira tekintettel felül kell vizsgálni, és az olyan ügyviteli szabályokat, amelyek kifejezetten papíralapú dokumentumokra (jegyzőkönyvek, határozatok) vonatkoznak, technológia-semlegessé kell tenni. Ennek megfelelően a törvény az aláírással, példánnyal, kiadmánnyal, összefűzött, illetve eredeti ügyirattal kapcsolatos rendelkezéseket úgy módosítja, hogy azok elektronikus ügyiratok esetén alkalmazhatók legyenek.

Az új Be. 394. §-hoz, 488. §-hoz, 498. §-hoz

Az Európai Unió tagállamai ítéleteinek érvényesülésével, valamint a harmadik országok ítéletének elismerésével kapcsolatos jogszabályi környezetet a 2017. évi XXXIX. törvény érdemben átalakította. Ennek során a nemzetközi bűnügyi együttműködést szabályozó jogszabályok mellett a hatályos Be. módosítására is sor került a büntetőeljárásban eljáró szerveket az eljárás felfüggesztésével, valamint a tagállami vagy külföldi ítéletekkel kapcsolatban érintő feladatok tekintetében. E rendelkezéseket az új Be.-ben is indokolt átvezetni.

Az új Be. 476. § (1) bekezdéséhez

A törvény kiegészíti az új Be. elfogadott 476. § (1) bekezdésének szövegét a 470. § (2) bekezdésében meghatározott kötelezettséggel. A letartóztatásra irányuló indítvány esetén, az európai parlament és a tanács, a büntetőeljárás során a tájékoztatáshoz való jogról szóló 2012/13/EU irányelve alapján a terhelt és védője számára biztosítani kell a döntés felülvizsgálatához szükséges ügyiratok megismerésének lehetőségét.

Az új Be. szabályozása egyértelműen elhatárolja az eljárási szabályokat abban az esetben, ha a nyomozási bíró ülésen, vagy ha az ügyiratok alapján jár el. Ezen eljárásjogi megkülönböztetés ugyanakkor nyilvánvalóan nem befolyásolhatja a terhelt és védője ügyiratmegismerési jogát, ezért a törvény ezt a bíróság ügyiratok alapján történő eljárása esetén is szabályozza, amelyre a letartóztatás 6 hónapot el nem érő meghosszabbítása esetén kerülhet sor.

Az új Be. 555. § (2) és (5) bekezdéséhez

A törvény mellőzi a polgári perrendtartásról szóló törvény pertársaságra vonatkozó rendelkezéseire való utalást. Ennek indoka, hogy a „több sértett” és a „több terhelt” kérdésköre a gyakorlatban megoldott, ráadásul a büntetőeljárásban a pertársaság szabályai csak egészen szűk és kivételes körben értelmezhetők, így a pertársaságra vonatkozó rendelkezések felhívása nem indokolt.

A jobb érthetőség kedvéért a törvény a továbbiakban két külön pontban szabályozza a perbeli jogutódlásra vonatkozó rendelkezéseket, egyértelműen megjelölve a gyakorlat számára a sértett jogutódlása esetén követendő szabályokat, illetve azokat a rendelkezéseket, amelyek akkor merülhetnek fel, ha olyan terhelt kerül a polgári jogi igény kötelezettjének pozíciójába, aki eredetileg nem volt az. Ennek kapcsán szükséges volt mellőzni a szövegből a téves perlésre és a további alperes bevonására vonatkozó utalást is. A téves perléssel kapcsolatban kiemelendő, hogy ha a sértett a polgári jogi igényt nem a terhelttel szemben terjesztette elő, akkor a polgári jogi igény nem felel meg az új Be. 56. § (1) bekezdésében írtaknak, így a továbbiakban nem indokolt e rendelkezés külön kiemelése.

A törvény elhagyja a beadványokra és a hiánypótlásra vonatkozó utalást is. Erre azért volt szükség, mert a polgári perrendtartásról szóló törvény beadványokkal, illetve hiánypótlással kapcsolatos rendelkezései a büntetőeljárásban tipikusan nem merülhetnek fel, illetve azok alapvetően idegenek a büntetőeljárás rendszerétől.

Az új Be. 556. § (1)-(3) bekezdéséhez

Az 556. § (1) bekezdésében foglalt rendelkezés célja annak egyértelmű meghatározása és keretek közé szorítása, hogy a sértett mikor terjesztheti elő a polgári jogi igényét. Mivel a sértett a tárgyaláson és a törvényben meghatározott valamennyi eljárási cselekményen jelen lehet, így a szövegben jelenleg rögzített „jelen volt vagy jelen lehetett” kitétel értelmezési kérdéseket vethet fel. Erre figyelemmel a törvény egyértelműen rögzíti, hogy a sértett legkésőbb azon az eljárási cselekményen terjesztheti elő igényét, amelyen először jelen lehetett. A törvény szövege így megfelel a perkoncentráció elvének, amelynek célja, hogy a sértett polgári jogi igényét az eljárásban minél előbb előterjessze.

A törvény elhagyja a polgári jogi igény tartalmi elemei közül az eljáró bíróság, ügyészség, nyomozó hatóság megjelölését, valamint az ügy számát, ennek rögzítésével ugyanis felesleges lenne terhelni a sértettet. A terhelt személyazonosító adatai sem feltétlenül ismertek a sértett előtt, így a törvény által módosított rendelkezés a terhelt személyazonosító adatai helyett csak a terhelt egyértelmű megjelölését várja el a sértettől. Új tartalmi elemként rögzíti a törvény a polgári jogi igény érdemi elbírálása esetére a teljesítés sértett által elvárt módjának és helyének megjelölését (pl. bankszámlaszám vagy csekk). Ennek abban az esetben van jelentősége, ha a sértett személyes adatainak zárt kezelését rendelik el, így a bíróság ítéletében nem rendelkezhet kifejezetten arról, hogy a terhelt pontosan kinek teljesítsen. Erre az esetre írja elő a törvény a teljesítés helyének és módjának megjelölését.

A törvény az 556. § (3) bekezdéséből elhagyja a terhelt hozzájárulására vonatkozó utalást. A polgári jogi igény ugyanis a sértett egyoldalú jognyilatkozata, amelynek visszavonásáról is egyoldalúan dönt. Így nem szükséges annak kifejezett rögzítése, hogy a visszavonáshoz nem szükséges a terhelt hozzájárulása, az ugyanis magától értetődő.

Az új Be. 558. § (1) bekezdéséhez

A törvény egyszerűsíti az új Be.-ben az 558. § (1) bekezdés szövegét azáltal, hogy a polgári perrendtartásról szóló törvény kereset közlésére vonatkozó rendelkezéseinek felhívása helyett azt az egyszerű követelményt rögzíti, hogy a polgári jogi igényt a terhelttel közölni kell.

Az új Be. 559. § (1) bekezdéséhez

A törvény azt az értelmezési kérdéseket is felvető szóhasználati eltérést is tisztázza, hogy az új Be. 556. § (2) bekezdésének c) pontjában érvényesíteni kívánt jogot említ a szöveg, míg 559. § (1) bekezdésében jogállításról szól. A két fogalom nem fedi egymást, a jogállítás a polgári perrendtartás fogalomrendszerében szélesebb tartalmat takar, lefedi a jogalapot is. A jogalap megjelölése azonban a polgári jogi igénynek nem kötelező eleme. Így szükségessé vált az 559. § (1) bekezdésének megfelelő módosítása, a jogállítás helyett az érvényesíteni kívánt jog egyértelmű feltüntetése.

Az új Be. 560. § (1) és (2) bekezdéséhez

A törvény a polgári jogi igény egyéb törvényes útra utasítására vonatkozó rendelkezés több pontját is módosítja. Mellőzi egyrészt azt az esetet, amely a vallomástételt megtagadó sértett polgári jogi igényének egyéb törvényes útra utasítását említi. Nem indokolt ugyanis a vallomástételhez kötni a polgári jogi igény érdemi elbírálását, hiszen előfordulhat, hogy bár a magánfél él mentességi jogával, a polgári jogi igény érdemi elbírálásra így is alkalmas. A törvény tehát ebben az esetben sem kívánja megfosztani a sértettet a polgári jogi igény büntetőeljárásban történő érvényesítésének lehetőségétől, amellyel a sértettbarát büntetőeljárás kialakítását szolgálja.

A módosítás elhagyja a törvényből azt az esetet is, amely szerint a polgári jogi igényt egyéb törvényes útra kell utasítani, ha a polgári perrendtartásról szóló törvény rendelkezései szerint az eljárás megszüntetésének lenne helye (új Pp. 240. §). Az eljárás megszüntetésének polgári perrendtartásról szóló törvényben megfogalmazott esetei ugyanis a büntetőeljárásban tipikusan nem merülhetnek fel.

Ami a kereset visszautasításának (új Pp. 176. §) kérdését illeti, fontos hangsúlyozni, hogy ehelyütt a kereset visszautasítására vonatkozó általános hivatkozás helyett, amely számos eszközt foglal magában, kizárólag azokat indokolt szerepeltetni, amelyek egy büntetőeljárásban egyáltalán felmerülhetnek. Ezek az esetek alapvetően a következők:

- a felek (a magánfél és a terhelt) között ugyanabból a ténybeli alapból származó ugyanazon jog iránt indított más perben a perindítás joghatása már beállt vagy annak tárgyát már jogerősen elbírálták,

- a félnek (a magánfélnek vagy a terheltnek) nincs polgári perbeli jogképessége,

- az igény - az elévülés esetét kivéve - bírósági úton nem érvényesíthető,

- a pert nem jogszabályban erre feljogosított személy indítja (vagyis a polgári jogi igényt nem a sértett terjesztette elő).

A szöveg egyértelmű, a jogalkalmazást elősegítő megfogalmazása érdekében a törvény mellőzi a polgári perrendtartásról szóló törvénynek a kereset visszautasítására vonatkozó utalását, ehelyett a fent említett négy esetet rögzíti kifejezetten a polgári jogi igény egyéb törvényes útra utasításának esetei között.

Az 556. § (1) bekezdésében foglalt felsorolás kiegészül további két, a módosításokhoz kapcsolódó, a polgári jogi igény tartalmi elemeihez kötődő esettel is [n) és o) pont].

Az új Be. 566. § (1) bekezdéséhez

Az új Be. 398. § (1) bekezdés d) pontjával azonos terminológiát használva, pontosítja és egyértelművé teszi, hogy valamennyi, a Btk. 15. §-ában meghatározott büntethetőséget kizáró vagy megszüntető ok megállapítása esetén a vádlott felmentésének van helye.

Az új Be. 571. §-ához

A törvény - a hatályos Be. mintájára - az 571. § (1) bekezdésében egyértelműen rögzíti, hogy a polgári jogi igény érdemében hozott döntés a polgári jogi igény elutasítását vagy azt jelenti, hogy a bíróság a polgári jogi igénynek helyt ad.

A törvény mellőzi a szövegből a polgári jogi igénnyel érvényesített jog fennállása és a követelés összege tekintetében az elkülönített döntés lehetőségét. Nem válhat tehát el az érvényesíteni kívánt jog fennállásáról és a követelés összegszerűségről hozható döntés. Egy ilyen döntés ugyanis alkalmas lehet arra, hogy jogértelmezési nehézségeket okozzon a polgári eljárásban. A fentiek miatt a törvény módosítja az új Be. 571. § (3) bekezdését is, amely a hatályos szöveghez képest érdemi változást nem tartalmaz.

Az új Be. 627. § (1) bekezdéséhez

A törvény a hatályon kívül helyező határozatok elleni fellebbezés rendszerének koherenciáját biztosító pontosítást szolgálja. Az új Be. 625. § (4) bekezdése alapján a harmadfokú bíróság a másodfokú bíróság, és szükség szerint az elsőfokú bíróság ítéletét hatályon kívül helyezi, és a másodfokú bíróságot, vagy az elsőfokú bíróságot új eljárásra utasítja, ha a másodfokú ítélet megalapozatlanságát a 619. § (3) bekezdése alapján nem tudja kiküszöbölni. Az indokolatlan hatályon kívül helyezések kiküszöbölésének biztosítása érdekében indokolt, hogy az új Be. 627. § (1) bekezdés a)-c) pontjában meghatározottak [különösen a megalapozatlanságot érintő c) pont] mellett, az e törvényi rendelkezés alapján történt hatályon kívül helyezés ellen is jogorvoslattal lehessen élni.

Az új Be. 650. § (1) bekezdéséhez

Az új Be. 650. § (1) bekezdés d) pontjának elfogadott szövege alapján nincs helye felülvizsgálatnak a 608. § (1) bekezdés c)-d) pontjában meghatározott okból, ha az eljárási szabálysértés az eljárás lefolytatására, a bűnösség megállapítására, a bűncselekmény minősítésére, illetve a büntetés kiszabására vagy intézkedés alkalmazására nem volt lényeges hatással. A jogszabály hatálybalépésére irányuló felkészülés keretében érkezett jogalkalmazói jelzésekre figyelemmel ugyanakkor megállapítható, hogy az ún. relatív eljárási szabálysértés és annak büntetőeljárásra kifejtett hatása mérlegelést és érdemi vizsgálatot igénylő kérdés. Ezért e körben garanciális szempontból indokolatlan a felülvizsgálati indítványnak az új Be. 656. § (2) bekezdése alapján történő elutasításának a lehetőségét biztosítani. Ennek megfelelően a törvény az új Be. 650. § (1) bekezdését az elfogadott d) pont nélkül lépteti hatályba.

Az új Be. 653. § (2) bekezdéséhez

Technikai jellegű pontosítást tartalmaz, amely a hatályos szabályozásnak és joggyakorlatnak megfelelően egyértelművé teszi, hogy az ügyészség nem kizárólag a legfőbb ügyész útján terjesztheti elő a felülvizsgálati indítványt.

Az új Be. 672. § (4) bekezdéséhez

A felülvizsgálati eljáráshoz igazodóan [új Be. 652. § (3) bekezdés] pontosítja az egyszerűsített felülvizsgálati eljárásban a büntetőeljárásban részt vevő terhelt, vagyoni érdekelt vagy egyéb érdekelt hátrányára előterjeszthető indítvány határidejét. A jogerős határozat írásba foglalására, kézbesítésére rendelkezésre álló határidőre figyelemmel e határidő meghatározását indokolt a kézbesítéstől és nem a határozat jogerőre emelkedésétől számítani.

Az új Be. 688. § (4) bekezdéséhez

Az 510. § (Bv. tv. 413. §) szabályozza a fiatalkorú ideiglenes elhelyezését, amelyhez igazodóan a jogrendszer koherenciájának biztosítása végett indokolt az ezzel kapcsolatos büntetőbírósági feladatok, korlátok megjelenítése a büntetőeljárási törvényben is.

Az új Be. 787. § (3) bekezdéséhez

A törvény az 1998. évi XIX. törvénynek a pótmagánvádló katonai büntetőeljárásban történő fellépésével kapcsolatos rendszeréhez igazodóan pontosítja a pótmagánvádló fellépésének lehetőségét, azzal, hogy nem zárja ki a pótmagánvád lehetőségét önmagában abból az okból, hogy a terhelt katona. A katonai büntetőeljárásban ennek megfelelően a pótmagánvádló fellépésének általános szabályai érvényesülnek. Fel kell hívni a figyelmet, hogy az új Be. - törvény szerinti - 787. § (3) bekezdés d) pontja alapján katonai büntetőeljárásban sincs helye pótmagánvádló fellépésének, ha a sértett az állam vagy közhatalmat gyakorló szerv.

Az új Be. 842. § (2) bekezdéséhez

Az új Be. jogerő és ügydöntő határozat fogalmának és szabályozási rendszerének megfelelő koherenciát biztosító rendelkezés.

Az új Be. 860. § (2) bekezdéséhez

Az új Be. kegyelmi eljárást érintő adatkérési, adatkezelési szabályaival és a 859. § (2) és (3) bekezdésével kapcsolatos koherenciát biztosító kiegészítő rendelkezés.

Az új Be. 864. § (4) bekezdéséhez

Az új Be.-nek a rendbírság mérséklése vagy elengedése szabályainak koherens alkalmazását segítő pontosítás, amely - a kegyelmi eljáráshoz hasonlóan - az arra jogosult döntéséig lehetővé teszi a rendbírság meg nem fizetésével kapcsolatos jogkövetkezmények alkalmazásának felfüggesztését.

Az új Be. 866. § (4) bekezdéséhez

Az új Be. fogalomrendszerének megfelelő pontosításokat tartalmazó, valamint a rendvédelmi feladatokat ellátó szervek vonatkozásában a jogrendszer koherenciáját biztosító rendelkezés.

Az új Be. 870. §-ához

Az E-ügyintézési törvény alapján az elektronikus ügyintézést biztosító szervek, így a büntetőeljárásban eljáró szervek kötelesek 2018. január 1-jétől az ügyek elektronikus intézését biztosítani, továbbá az elektronikus kapcsolattartásra köteles személyek kötelesek 2018. január 1-jétől az ügyeiket elektronikus kapcsolattartás keretében intézni. Kiemelt fontossága van annak, hogy mind a büntetőeljárásban eljáró szervek, mind a büntetőeljárásban részvevő személyek számára megfelelő idő álljon rendelkezésre az elektronikus kapcsolattartás szabályainak készségszintű alkalmazására és az informatikai felkészülésre, továbbá figyelemmel kell lenni arra, hogy a folyamatban lévő ügyek meglévő iratanyagának digitalizációja milyen nehézségeket okozhat, amelyek akár a büntetőeljárások törvényes és időszerű lefolytatatását is akadályozhatják. Erre tekintettel a hatályos Be. alapján az elektronikus kapcsolattartás szabályait csak a 2018. január 1-jén vagy azt követően indult büntetőeljárások esetén kell alkalmazni.

A törvény megőrizve ezt a fokozatos átállást, az átmeneti rendelkezések körében megismétli a hatályos Be. vonatkozó szabályát, eszerint az új Be. elektronikus kapcsolattartásra vonatkozó rendelkezéseit is csupán a 2018. január 1-jét követően indult büntetőeljárásokban kell alkalmazni.

Az összbüntetésbe foglalás és az utólagos összbüntetésbe foglalás iránti indítványt, valamint ezen indítvány visszavonását az elítélt védője már 2017. január 1-je óta elektronikus úton is benyújthatja a bírósághoz, erre tekintettel a hatályos Be. sem zárja ki ezt a lehetőséget a 2018. január 1-je előtt indult büntetőeljárások esetében. A törvény e tekintetben is jogfolytonosságra törekszik és az új Be. fogalomhasználatához igazítva rögzíti, hogy az összbüntetési eljárás iránti indítványt, valamint ezen indítvány visszavonását az elítélt védője a 2018. január 1-je előtt indult büntetőeljárások esetében is benyújthatja elektronikus úton a bírósághoz.

Az új Be. szövegcserés módosításaihoz

1. pont - Technikai jellegű, jogszabályi koherenciát biztosító pontosítás. A „kijelölt” bíró intézményét a büntetőeljárási törvény a nyomozási bíró, valamint a fiatalkorúak bírája esetében alkalmazza. E bírák csak az Országos Bírósági Hivatal elnökének kijelölése alapján járhatnak el. A gazdálkodással összefüggő bűncselekmények esetén indokolatlan ilyen intézkedéshez kötni a bíróság tanácsában eljáró gazdasági- vagy polgári ügyszakos bíró eljárását, mert a büntetőeljárásban történő fellépésük jogosultságának alapja a saját ügyszakukkal kapcsolatos jártasságuk.

2. pont - Technikai jellegű pontosítás, a bírósági titkárok jogállását is érintő, az igazságügyi alkalmazottak szolgálati jogviszonyáról szóló 1997. évi LXVIII. törvénnyel való összhang biztosítása érdekében.

3. ,5., 7., 8., 21., 37., 50., 51., 70., 88., 90., 92. pontok - Nyelvhelyességi javítás.

4., 22., 25. pont - A Btk. terrorizmussal kapcsolatos rendelkezéseinek módosításával összefüggésben a 2017. évi XXXIX. törvény több, a hatályos Be.-t módosító rendelkezést is tartalmazott, amelyek átvezetése indokolt az új Be. szabályaiban is.

6. pont - Technikai jellegű, az egységes jogalkalmazást segítő módosítás, amely egyértelművé teszi, hogy a bűnjel és a bűnügyi vagyon kezeléséért felelős szerv - mint ahogy azt e szerv megnevezése is mutatja - nem kizárólag a bűnügyi vagyon kezelésével, hanem a lefoglalt bűnjelek kezelésével is foglalkozik.

9. pont - Nyelvhelyességi pontosítás, amely az új Be. elfogadott szövegének értelmezési problémákat felvető részét törli. A törvény ezzel egyértelművé teszi, hogy tanú esetén a különleges bánásmód megszüntetésére nem csupán indítvány alapján kerülhet sor, és az ügyész irányában fennálló tájékoztatási kötelezettség általában a megszüntetéssel összefüggésben áll fenn.

10. pont - Jogértelmezést segítő, pontosító módosítás, amely egyértelművé teszi, hogy a büntetőeljárásban vagy az azzal összefüggésben keletkezett minősített adatok (jellemzően a leplezett eszközök alkalmazásával összefüggésben merül fel ilyen) minden további rendelkezés nélkül felhasználhatók a büntetőeljárásban.

11. pont - Technikai jellegű, a minősített adatok védelméről szóló 2009. év CLV. törvény fogalomhasználatának megfelelő pontosítás.

12. pont - Technikai jellegű pontosítás. Fogvatartott személy telekommunikációs eszközzel történő meghallgatására nem csupán terhelti pozícióban kerülhet sor, a fogvatartott személy jelenléte akár más eljárási pozícióban (sértettként, tanúként, vagyoni érdekeltként, segítőként stb.) is biztosítható telekommunikációs eszköz alkalmazásával. Ezért a 123. § (1) bekezdés c) pontjához hasonlóan indokolt a fogvatartott személy adott eljárási pozíciójára nem utaló fogalom használata.

13., 15-17., 19., 21-23., 24., 26., 32., 40., 41., 43., 48., 49., 52., 62., 66., 72., 73., 75., 77-82., 84-86., 89., 91. pontok - Kodifikációs jellegű pontosítások.

14. pont - Az új Be. hirdetményi kézbesítéssel kapcsolatos szabályait szükséges a hirdetményi kézbesítés hatályos rendelkezéseit meghatározó, az egyes büntetőjogi tárgyú törvények módosításáról szóló 2017. évi XXIX. törvény 2. §-ának megfelelően módosítani.

18., 28-31., 33., 34., 42., 44-47., 53., 64., 65., 71., 74., 83. pontok - Az új Be. néhány rendelkezése kifejezetten papíralapú ügyiratkezelésre és kapcsolattartásra íródott, amit az elektronikus ügyintézés és kapcsolattartás új szabályaira tekintettel felül kell vizsgálni, és az olyan ügyviteli szabályokat, amelyek kifejezetten papíralapú dokumentumokra (jegyzőkönyvek, határozatok) vonatkoznak, technológia-semlegessé kell tenni. Ennek megfelelően a törvény az aláírással, példánnyal, kiadmánnyal, összefűzött, illetve eredeti ügyirattal kapcsolatos rendelkezéseket úgy módosítja, hogy azok elektronikus ügyiratok esetén alkalmazhatók legyenek.

20. pont - Az új Be. 158. §-ához és 316. § (5) bekezdéséhez hasonlóan a minősített vagy minősített tanúsítványon alapuló fokozott biztonságú elektronikus aláírás megnevezésének pontosítása.

27. pont - Technikai, az új Be. belső koherenciáját érintő módosítás. Az előkészítő eljárás során adatszolgáltatás kérhető, arra bármely előkészítő eljárást folytató szerv jogosult. E módosítás azt is egyértelművé teszi, hogy adatkérésre nem csupán leplezett eszköz alkalmazása esetén, illetve leplezett eszköz alkalmazása mellett kerülhet sor.

35., 36. pontok - A törvény - új Be. 4. §-át módosító - 549. §-ához kapcsolódó technikai jellegű módosítás. A ne bis in idem elv szabályozása esetén azokban az esetekben, ahol a bűncselekmény elkövetésével kapcsolatban Magyarország territorialitása megállapítható, és a büntetés végrehajtása még nem fejeződött be, a büntetőeljárás lefolytatására a legfőbb ügyész rendelkezése alapján kerülhet sor. Ezekben az esetekben a legfőbb ügyész rendelkezésének hiánya a Btk. 3. § (3) bekezdéséhez hasonlóan eljárási akadályt képez, így arról az eljárást megszüntető okok között rendelkezni kell.

38. pont - Technikai jellegű, az egységes jogalkalmazást segítő pontosítás. Az új Be. 387. §-a a gyanúsítotti kihallgatás megkezdését szabályozza. Az új Be. szabályozása egyértelművé teszi [38. § (2) bekezdés, 100. § (1) bekezdés a) pont, 386. §], hogy a terhelti pozíció a gyanúsítotti kihallgatással nyílik meg, amelyet megelőzően a törvény a bűncselekmény elkövetésével megalapozottan gyanúsítható személy fogalmat használja. E következetes fogalomhasználatnak megfelelően szükséges volt a 386. § (3) bekezdés b) pontjának pontosítása, amely így biztosítja, hogy az első gyanúsítotti kihallgatás esetén is alkalmazható legyen az a szabály, hogy a védő és a gyanúsítottként kihallgatandó személy hozzájárulásával a kihallgatás a törvényben meghatározott határidő leteltét megelőzően is megkezdhető.

39. pont - A tagállami- és a külföldi ítéletek érvényével kapcsolatos szabályozást átalakító 2017. évi XXXIX. törvényhez (törvény 560. § (7)-(10) bekezdéséhez) kapcsolódó technikai pontosítás.

54., 55. pontok - Technikai jellegű, az új Be. belső koherenciáját, az egységes jogalkalmazást segítő pontosítás. Az új Be. bevezette és következetesen elhatároltan kezeli az ügydöntő határozat, ítélet, ügydöntő végzés fogalmakat [449. § (1) és (2) bekezdése]. A fellebbezési eljárásban a Be. 579. § (3) bekezdése alapján rendezett, hogy a törvény által az ítéletek vonatkozásában meghatározott rendelkezéseket a végzések esetében is alkalmazni kell, ideértve az ügydöntő végzéseket is. Ezt megelőzően ugyanakkor az új Be. nem tartalmaz ehhez hasonló, az ítélet és az ügydöntő határozat egymáshoz való viszonyát általánosságban rendező szabályt. Ennek megfelelően az „ítélet” fogalom használata indokolatlanul szűk értelmezésnek is teret engedett volna, annak ellenére, hogy az eredeti jogalkotói akarat nyilvánvalóan valamennyi ügydöntő határozatra vonatkozott. Ezért a törvény a kérdéses rendelkezéseket pontosítja.

56., 57., 59., 60. pont - A polgári jogi igény szabályozásának módosításához kapcsolódó pontosítások.

58. pont - Technikai jellegű pontosítás. Az új Be. 553. §-a alapján a tárgyalás berekesztésére az ügydöntő határozat meghozatalát követően kerül sor, ezért az ítélet meghozatalát megelőző tárgyalás berekesztésére nem kerülhet sor, e rendelkezés értelemzavaró. A törvény egyértelművé teszi, hogy azokra az indítványokra, észrevételekre, amelyekre a hatályos büntetőeljárási törvény alapján a bíróság határozat meghozatala céljából tanácsülésre történő visszavonulásáig (hatályos Be. 321. § (1) bekezdése) kerülhetett sor, az új Be. alapján a határozat meghozataláig kell sort keríteni.

61. pont - Technikai jellegű, az új Be. belső koherenciáját, az egységes jogalkalmazást segítő pontosítás. Az új Be. a bírói döntések rendszerszintű szabályozásának célzatával kategorizálja a bíróság által hozható határozatokat és tartalmi tekintetben is kifejező megnevezéssel látja el őket. Az ügydöntő ítélet és a nem ügydöntő végzés a döntés tartalmi elemeire figyelemmel, a későbbi megtámadhatóság szempontjaira tekintettel a végrehajtás szempontjából is különbözőek. Az ügydöntő határozat jogerőre emelkedését követően kizárólag rendkívüli jogorvoslattal vagy különleges eljárás eredményeként változtatható, szemben a véglegessé vált nem ügydöntő végzéssel, melyhez csak alaki kötőerő fűződik, ezért annak későbbi megváltoztatására lehetőség van a törvény rendelkezésének megfelelően.

Az elkobzás a Btk.-ban meghatározott intézkedés, büntetőjogi következmény, ezért az ilyen tartalmi elemmel rendelkező döntés kizárólag ügydöntő lehet. Ez indokolja a Be. 569. § (1) bekezdésében írt rendelkezés módosítását, hiszen ez az eljárás megszüntetésének olyan esetére utal, amikor az eljárás megszüntetéséről szóló döntés főszabály szerint nem ügydöntő végzés formájában jelenik meg, ugyanakkor felhatalmazást ad elkobzás, vagyonelkobzás, elektronikus adat végleges hozzáférhetetlenné tételének elrendelésére. Az új Be. belső koherenciájának biztosítása végett ezért a törvény pontosítja, hogy a bíróság ilyen esetben ügydöntő végzéssel határoz. Az a körülmény, hogy az elkobzás okán a bíróság határozata jogerőképes, nem érinti azt, hogy annak az eljárás megszüntetésére vonatkozó - egyébként nem jogerőképes - része nem képezhet az új Be. 4. § (3) bekezdése szerinti eljárási akadályt.

63., 68. pontok - Technikai jellegű, jogalkalmazást segítő pontosítások. Az új Be. 590. §-a szabályozza a korlátozott felülbírálat kérdését, amely meghatározza, hogy a fellebbviteli bíróság főszabály szerint csak az ítéletnek a fellebbezéssel érintett részét bírálhatja felül. E szabály alól a tisztességes eljárás elvéhez igazodóan a törvény egyes esetekben kivételeket határoz meg. Ilyen kivétel az 590. § (3) bekezdése, amely során a bíróság hivatalból - arra irányuló fellebbezés hiányában is - vizsgálhatja az ott felsorolt körülményeket. Az új Be. elfogadott szövege szerint erre a fellebbezéssel nem érintett bűncselekmények vonatkozásában kerülhet sor. E megfogalmazás félreérthető, és akár olyan, indokolatlanul szűk értelmezésnek is teret engedhetne, amely szerint e hivatalból felülbírálható okokat kizárólag a fellebbezéssel nem érintett bűncselekmények tekintetében lehetne vizsgálni, míg a fellebbezéssel érintettek esetében erre nem kerülhetne sor. Ez az értelmezés szélesebb hivatalból történő felülbírálati jogkört eredményezne a fellebbezéssel nem érintett cselekmények tekintetében, mint a fellebbezéssel érintettek vonatkozásában. Nyilvánvaló, hogy a jogalkotói szándék e körben a fellebbezéssel érintett bűncselekményektől függetlenül, a hivatalból történő felülbírálat teljes körű alkalmazását kívánta biztosítani, ezért a rendelkezés pontosítása volt indokolt.

Ugyanezen szabályozási logika indokolta a 618. § (3) bekezdésének pontosítását is.

67., 69. pontok - Technikai, az új Be. belső koherenciáját biztosító pontosítások. A korlátozott felülbírálat lényege, hogy a másodfokú bíróság kötve van a fellebbezés terjedelméhez. E rendszer következetes alkalmazása nem engedheti meg, hogy a másodfokú bíróság határozata elleni fellebbezés esetén, a harmadfokú eljárásban szélesebb felülbírálati jogkör nyíljon meg, mint amely a másodfokú bíróság számára rendelkezésre áll. Ez a másodfokú eljárás korlátozott felülbírálati rendszerét teljes egészében kiüresítené.

A korlátozott felülbírálat egyik lényeges eleme az elsőfokú bíróság tényállásához kötöttség, amelynek szabályait az 591. § tartalmazza.

A tényálláshoz kötöttség, valamint a másod-harmadfok egymáshoz viszonyított - előbb ismertetett - felülbírálati rendszeréből következik, hogy a harmadfokú eljárásban is fenn kell állnia a tényálláshoz kötöttségnek mindazon esetekben, amelyekben a másodfokú eljárásban ez fennállt. Ezek az esetek az 583. § (3) bekezdése alapján bejelentett korlátozott fellebbezés, valamint az 590. § (5) bekezdése alapján a másodfokú bíróság által végezhető hivatalbóli felülbírálat esetei.

Az új Be. 590. § (4) bekezdése e tényálláshoz kötöttség fennmaradását kívánta szabályozni, azonban a (3) bekezdés b) pontjára történő utalás értelemzavaró. Az 590. § (3) bekezdés b) pontja nem a tényállás meg nem támadását rögzíti, hanem a másodfokú bíróság felülbírálati tevékenységére utal, és az 583. § (3) bekezdéséhez hasonló korlátozott fellebbezés lehetőségét biztosítja (amely során a fellebbezésben nem vitatják magát az ellentétes döntést, csak az abból eredő egyes további rendelkezéseket, így például a büntetés mértékét). Mindezek alapján az 590. § (4) bekezdésének pontosítása vált szükségessé annak érdekében, hogy egyértelmű szabályozás biztosítsa, hogy az 590. § (4) bekezdés a) és b) pontjában meghatározott esetekben (amikor a másodfokú bíróság tényálláshoz kötöttsége fennállt), a tényálláshoz kötöttség a harmadfokú eljárásban is biztosított legyen. Ennek érdekében a pontosítással a törvény egyértelműen kimondja, hogy azokban az esetekben, amikor a másodfokú eljárásban tényálláshoz kötöttség állt fenn, a tényállás a másodfokú bíróság elleni fellebbezésben nem támadható.

Amíg a 615. § (4) bekezdése a fellebbezés oldaláról biztosítja a másodfokú eljárásban beállt tényálláshoz kötöttség „folytonosságát”, addig a 619. § (4) bekezdésének pontosítása a harmadfokú eljárás oldaláról állapítja meg a másodfokú eljárásban irányadó tényálláshoz kötöttséget.

76. pont - Technikai jellegű, az egyértelmű jogalkalmazást segítő pontosítás. A fiatalkorú elleni eljárásban a védő részvétele kötelező. Erre figyelemmel főszabály szerint a védő értesítése minden, a fiatalkorút érintő eljárási cselekmény esetén kötelező, amely okán az utólagos tájékoztatás önmagában csupán indokolatlan adminisztratív terhet eredményezne. Egyes esetekben ugyanakkor a törvény más személy védelme vagy az eljárási cselekmény eredményessége okán lehetővé teszi a büntetőeljárásban részt vevő személyek (így a védő) értesítésének korlátozását, amelyet követően a tisztességes eljárás biztosítása érdekében a fiatalkorú védőjének utólagos tájékoztatása indokolt.

87. pont - Az 561. § (6) bekezdéséhez kapcsolódó technikai jellegű pontosítás.

Az új. Be. egyes rendelkezéseinek hatályba nem lépésére vonatkozó rendelkezésekhez

Az új Be. 555. § (5) bekezdésének és 556. § (3) bekezdésének módosítása a polgári jogi igény szabályozásával összefüggő technikai pontosítás. A 866. § (2) bekezdés 11. pontjának módosítása a felhatalmazó rendelkezés pontosítása, tekintettel arra, hogy a szakértők tevékenységének díjazását szabályozó miniszteri rendelet megalkotására vonatkozó felhatalmazó rendelkezést az igazságügyi szakértőkről szóló 2016. évi XXIX. törvény 139. § (2) bekezdés d) pontja tartalmazza.

Az 523-524. §-hoz

A titkos információgyűjtés szabályainak az új büntetőeljárási törvénnyel összefüggő, továbbá a bírósági végrehajtás során a sértettnek megítélt polgári jogi követelések kielégítési sorrendjére vonatkozó rendelkezések módosításáról szóló 2017. évi XCIII. törvény eltérő tartalommal hatályba lépő rendelkezései (TIGYtv.) kivétel nélkül technikai, koherenciaszempontú módosítások, azok nem változtatnak a TIGYtv. tartalmi kérdésein.

A TIGYtv. 11. §-ához

Jelenleg a jogrendszerben nem következetes a személy- és létesítménybiztosítás, személy- és létesítményvédelem, személyi védelem kifejezések használata, ezért a törvény rendészeti szakmai szempontból fogalmi pontosítást végez azzal, hogy egységesen bevezeti a személyvédelem és létesítménybiztosítás terminológiát és azt átvezeti valamennyi érintett törvényben, így a TIGYtv.-ben is.

A TIGYtv. 13. § j) pontja az Rtv. 91/C. § (2) bekezdésének szövegcserés módosítását tartalmazza, azonban ebben a pontban is szükségszerű az Általános Indokolásban kifejtettekre tekintettel a lakhelyelhagyási tilalom és házi őrizet kifejezések helyett az új Be.-ben ezen jogintézmények helyébe lépő bűnügyi felügyelet terminológia használata. Erre tekintettel a törvény úgy rendelkezik, hogy a TIGYtv. 13. § j) pontja nem lép hatályba, ehelyett a törvény 35. § e) pontjában végzi el a szükséges szövegcserés pontosítást.

Az 525-530. §-hoz

Az új Be. által bevezetett új, átnevezett vagy tartalmilag más módon szabályozott jogintézményekkel összefüggő, az Általános Indokolásban részletezett módosításokat tartalmazza.

-----STARTING---POINT---VEGE---

Az 531-532. §-hoz

A törvény Záró rendelkezései között található a hatálybalépés időpontja, valamint a jogharmonizációs záradék.