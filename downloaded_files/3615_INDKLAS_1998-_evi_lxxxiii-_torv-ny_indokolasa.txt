1998. évi LXXXIII. törvény indokolása

az Országos Rádió és Televízió Testület 1998. évi költségvetéséről

Indokolás

Az Országos Rádió és Televízió Testület a rádiózásról és televíziózásról szóló 1996. évi I. törvény (továbbiakban: Rtv.) rendelkezése alapján jött létre, alapvetően azzal a céllal, hogy elősegítse a szólásszabadságot, figyelemmel kísérje a sajtószabadság alkotmányos elveinek érvényesülését, és erről tájékoztatást adjon az Országgyűlésnek. Feladata, hogy védje és segítse elő a műsorszolgáltatók függetlenségét. Annak érdekében, hogy az ORTT tevékenységét maga is minden befolyásolástól mentesen végezhesse, a Testület és tagjai csak törvénynek vannak alárendelve és tevékenységük körében nem utasíthatóak. Ennek teljesüléséhez az Országgyűlés az Rtv. a 32. § (1) bekezdésében szükségesnek látta rögzíteni, hogy az ORTT költségvetését - a Testület javaslata alapján - az Országgyűlés költségvetési ügyekben hatáskörrel rendelkező bizottságának előterjesztésére - az Országgyűlés önálló törvényben hagyja jóvá.

A Költségvetési és Pénzügyi Bizottság felhívására az Országos Rádió és Televízió Testület 1998. februárjában, majd átdolgozva 1998. októberében benyújtotta az 1998-as pénzügyi évre vonatkozó költségvetési igényét. E szerint az ORTT az Rtv. 84. § (2)-(3) bekezdésére hivatkozva igényt tart a mindenkori üzemben tartási díjból, a Műsorszolgáltatási Alapba befolyt bevétel 1%-ára, valamint a Műsorszolgáltatási Alapba egyéb címen beérkező bevételekből, az üzemben tartási díj arányában további 3% kiegészítő támogatására. Igényei alátámasztására mellékelte az 1998. évi kiadási tervét, melynek főösszege 556 M Ft. Ennek áttekintése, valamint az 1998. október hónaptól a Bizottság és az Albizottság által végzett elemző-értékelő munka eredményeként a Költségvetési és Pénzügyi Bizottság az Rtv.-ben kötelezően előírtaknak megfelelően az üzemben tartási díj éves bevételének 1%-át, várhatóan 156 millió forintot javasol az ORTT 1998. évi költségvetését tartalmazó törvényben elfogadni.

Ezen túlmenően a Műsorszolgáltatási Alapba egyéb címen beérkező bevételekből az üzemben tartási díj arányában további 2,35%-nak megfelelő támogatást javasol a Költségvetési és Pénzügyi Bizottság az ORTT 1998. évi költségvetéséről szóló törvényben elfogadni. A kötelezően előírt 1% várhatóan 156 millió forint, a kiegészítő támogatás 2,35%-a pedig várhatóan 366 millió forint. Mindezek alapján az ORTT 1998. évi költségvetése kiadási és bevételi főösszegeként 522 millió forintot javasol a törvényben elfogadni. A törvénytervezet 1. számú mellékletéből kiderül, a fenti összeg mind a köztisztviselői törvény hatályából következő személyi juttatások és azok munkaadókat terhelő járulékainak kifizetésére, mind pedig a dologi kiadások, a napi működés finanszírozására elegendőnek bizonyul.

A beruházásra fordítható keretösszeg 15,461 M Ft.

Tekintettel arra, hogy a bevételi főösszeg - a televíziókészülékek után fizetendő üzemben tartási díj [Rtv. 79. § (1) bekezdés] 1998. évi befizetésének függvényében - eltérhet az e törvényben megállapított összegtől, a Bizottság javasolja, hogy a várható bevételi adatokból kiindulva, a törvény 2. számú mellékletében a százalékos mérték helyett „fix összegű támogatás” szövegrész kerüljön.