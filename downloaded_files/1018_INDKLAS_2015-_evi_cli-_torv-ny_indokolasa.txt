2015. évi CLI. törvény indokolása

a bűncselekmények áldozatainak jogaira, támogatására és védelmére vonatkozó minimumszabályok megállapításáról és a 2001/220/IB tanácsi kerethatározat felváltásáról szóló, 2012. október 25-i 2012/29/EU európai parlamenti és tanácsi irányelv átültetése érdekében szükséges egyes törvények módosításáról

-----STARTING---POINT---ALTALANOS--- 

A módosítással lehetővé kell tenni, hogy a vonatkozó magyar jogszabályok rendelkezései teljes egészében megfeleljenek a bűncselekmények áldozatainak jogaira, támogatására és védelmére vonatkozó minimumszabályok megállapításáról és a 2001/220/IB tanácsi kerethatározat felváltásáról szóló, 2012. október 25-i 2012/29/EU irányelvben (a továbbiakban: Irányelv) foglaltaknak.

-----STARTING---POINT---RESZLETES---

Az 1. §-hoz

Az illetékekről szóló 1990. évi XCIII. törvényt (a továbbiakban: Itv.) módosítja. Célja az Irányelv 5. cikk (1) és (3) bekezdésének való megfelelés, amely a törvény 11. §-ához kapcsolódik.

A 2. §-hoz

A büntetés-végrehajtási szervezetről szóló 1995. évi CVII. törvény (a továbbiakban: Bvszt.) módosításait tartalmazza. A módosítások az Irányelv 6. cikk (5) bekezdésének való megfelelést szolgálják. A Bvszt. 28/B. §-át érintően a törvény egyrészt több helyen pontosítja a hatályos szöveget, másrészt az Irányelv által előírt rendelkezések értelmében a tájékoztatás lehetőségét a büntetőeljárásról szóló 1998. évi XIX. törvény (a továbbiakban: Be.) 51. § (3) és (3a) bekezdésében foglalt, a sértett jogait gyakorló személyre is kiterjeszti, továbbá a hatályos megoldással szemben (amely csupán a bűncselekmények meghatározott körét említi) valamennyi bűncselekmény kapcsán lehetővé teszi.

A 3. §-hoz

A gyermekek védelméről és a gyámügyi igazgatásról szóló 1997. évi XXXI. törvény módosítását tartalmazza. A módosítás célja, hogy a jogalkotó megteremtse a javítóintézetek számára a „sértetti nyilvántartás” vezetésének lehetőségét. Ez a nyilvántartás a sértettnek, illetve a Be. 51. § (3) vagy (3a) bekezdése alapján a sértett jogait gyakorló személynek a sértettet érintő bűncselekménnyel összefüggésben az előzetesen letartóztatott vagy az elítélt szabadulásáról vagy szökéséről történő értesítésre vonatkozó kérelmével kapcsolatos adatokat tartalmazza. A módosítás - a törvény 2. §-ához hasonlóan - az Irányelv 6. cikk (5) bekezdésének való megfelelést szolgálja.

A 4. §-hoz

Az Irányelvben foglalt „családtag” fogalom kapcsán a Be. egyértelműen módosításra szorul. Az Irányelv 2. cikk (1) bekezdés b) pontja alapján „családtagok: a házastárs, az áldozattal közös háztartásban, szilárd és tartós alapon, elkötelezett, bensőséges kapcsolatban élő személy, az egyenes ági hozzátartozók, a testvérek, valamint az áldozat által eltartott személyek”. A Be. 51. § (3) bekezdése nem tartalmazza a „testvérre”, illetve az „áldozat által eltartott személyekre” történő utalást. A módosítás így teljessé teszi az Irányelv 2. cikk (1) bekezdés b) pontjának való megfelelést.

Kiemelést érdemel az Irányelv 2. cikk (2) bekezdésében foglalt azon lehetőség, amely szerint a tagállamok eljárásokat alakíthatnak ki abból a célból, hogy a) az egyes esetek sajátos körülményeinek figyelembevétele mellett korlátozzák azoknak a családtagoknak a számát, akik élhetnek az Irányelvben meghatározott jogokkal, illetve b) meghatározzák, hogy mely családtagoknak van elsőbbsége az Irányelvben meghatározott jogok gyakorlása tekintetében.

Ez alapján a törvény a fellépés sorrendjének a vezető védőhöz hasonló szabályozása révén kíván tisztább szabályozási helyzetet teremteni.

Több hozzátartozó esetén a hozzátartozók kijelölhetik maguk közül a sértetti jogokat gyakorló személyt. Ha nincs megegyezés, akkor az eljárásban történő fellépés alapján lenne eldönthető, hogy mely hozzátartozó gyakorolhatja a sértetti jogokat. A megoldás előnye, hogy a fellépni kívánó hozzátartozók „képviseletében” egyikük járna csak el, így a hatóságok számára jóval egyszerűbbé válnának a sértetti jogokat gyakorló személyekkel kapcsolatos eljárási feladatok.

Az Irányelv 2. cikk (1) bekezdéséből következően az Irányelv a 6. cikk (5) bekezdése alapján valamennyi, az Irányelv alapján áldozatnak tekintendő személy - így az áldozat, valamint a bűncselekménnyel összefüggő halála esetén az áldozat családtagjai - számára biztosítani kívánja, hogy a sértettet érintő bűncselekménnyel összefüggő kényszerintézkedésből vagy a szabadságelvonással járó szankció végrehajtása során, illetve annak befejezése miatt bekövetkező szabadulásról, illetve szökésről tájékoztatást kapjon. A Be. 51. § (3) bekezdése a sértett helyébe lépő hozzátartozó részére csupán az 51. § (2) bekezdésében meghatározott jogok gyakorlását teszi lehetővé, ezért szükséges a törvény kiegészítése azzal, hogy a sértett helyébe lépő, a sértetti jogokat gyakorló hozzátartozók is gyakorolhassák értesítéshez való jogukat. Az értesítés lehetőségét a Be. továbbá kiterjeszti az ideiglenes kényszergyógykezelés mellett a kényszergyógykezelésre is.

A Be. és a büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény (a továbbiakban: Bv. tv.) szabályai jelenleg csak bizonyos bűncselekmények esetén teszik lehetővé a sértett kérelemre történő értesítését a terhelt ideiglenes vagy végleges szabadon bocsátásáról, illetve szökéséről. Tekintettel arra, hogy az Irányelv ezt a lehetőséget valamennyi bűncselekmény vonatkozásában előírja, így indokolt ennek kapcsán a Be. korábbi szűkítő megfogalmazásának a megfelelő módosítása. Szükségessé vált továbbá annak egyértelmű szabályozása, hogy pontosan mely esetekben, azaz milyen büntetőjogi büntetések vagy intézkedések, illetve kényszerintézkedések esetén, pontosan milyen helyzetekben áll fenn az értesítési kötelezettség.

Az 5. §-hoz

A törvény 4. §-ához hasonlóan a „testvérre”, illetve az „áldozat által eltartott személyekre” történő utalással ki kell egészíteni a Be. pótmagánvádlóra vonatkozó 53. § (2) bekezdését is, annak érdekében, hogy a sértettekre és a pótmagánvádlóra vonatkozó szabályozás összhangban legyen egymással.

A 6. §-hoz

Tekintettel arra, hogy a jogi segítségnyújtásról szóló törvénynek e törvényben foglalt módosításai nyomán a pártfogó ügyvédi képviselet igénybevételére a büntetőeljárásban már a tárgyalást megelőzően is sor kerülhet, az ezzel kapcsolatos tájékoztatási kötelezettség kiterjesztése szükséges a nyomozó hatóság és az ügyész vonatkozásában is.

A 7. §-hoz

A törvény egy fokozatosságot megjelenítő és egymásra épülő - az általánostól a specialitásig, a minden érintettől a különleges bánásmódot igénylő sértettig terjedő - rendszerként építi fel a hatóságoknak a közérthető kommunikációval, illetve a sérülékeny csoportokkal és a sértettekkel kapcsolatos kötelezettségeit.

Az Irányelv 3. cikk (2) bekezdése szerint a tagállamok biztosítják, hogy az áldozatokkal folytatott szóbeli vagy írásbeli kommunikáció egyszerű és közérthető nyelven történjen. Az ilyen kommunikáció során figyelembe kell venni az áldozat személyes jellemzőit, beleértve az olyan fogyatékosságot is, amely befolyásolhatja a megértési képességet vagy azt a képességet, hogy megértesse magát.

Az egyszerű és közérthető kommunikáció követelménye a Be. szabályai között jelenleg kifejezetten nem található meg. Ez a követelmény ugyanakkor nem csak a sértettekkel kapcsolatos kommunikáció során fennálló elvárás, hanem minden, az eljárásban részt vevő személy esetében joggal várható el. Erre tekintettel indokolt a Be. 62/A. §-ának a módosítása. Ennek megfelelően az (1) bekezdés általános szabályként vezeti be a büntetőeljárásban részt vevő valamennyi személy vonatkozásában az egyszerű és közérthető kommunikáció követelményét.

A büntetőeljárás jellegére, tárgyára, intézményrendszerére figyelemmel a közérthetőség követelménye nem minden esetben valósulhat meg, ezért abszolút érvényű kötelezettségként nem is határozható meg. A törvény ennek megfelelően a „törekvés” kifejezést alkalmazza, hogy a közérthetőség követelményét a hatóságok a lehetséges mértékben biztosítsák. A határozatok indokolásában estenként szükséges jogi összefüggések kifejtése, leírása, vagy éppen a jogszabályi rendelkezések felsorolása, felhívása, ismertetése természetesen nem mellőzhető, nem egyszerűsíthető. A vádirat tartalmának is vannak szakmai szabályai, azonban elvárható, hogy az eljáró hatóságok még e keretek között is törekedjenek a közérthetőségre. Lényegében ezzel azonos indokkal emeli ki a törvény a jogokkal kapcsolatos tájékoztatást, illetve a kötelezettségekkel kapcsolatos figyelmeztetést, amely esetekben nyilvánvalóan fokozottabban kell ügyelni arra, hogy az érintett megértse a közléseket.

A közérthetőség érdemben akkor érvényesül, ha az érintett a számára nyújtott tájékoztatást valóban meg is érti. Ez megteremti annak lehetőségét is, hogy az érintett a jogait és kötelezettségeit valóban megismerje, azokat gyakorolni, illetve teljesíteni tudja. Hasonló rendelkezést tartalmaz a Be. 288. § (3) bekezdése a vádlott vonatkozásában. A megértés ellenőrzése írásbeli kommunikáció esetében nem várható el az eljáró hatóságtól, ilyen esetben az érintettek jogosultsága, hogy szükség esetén felvilágosítást kérjenek az eljáró hatóságtól vagy az arra hivatott szolgálattól. Szóbeli kommunikáció esetén ugyanakkor elvárható, hogy az eljáró hatóság ténylegesen meggyőződjön arról, hogy az érintett a részére nyújtott tájékoztatást valóban megértette-e.

A (3) bekezdés összevontan tartalmazza a Be. 62/A. §-ának jelenlegi (1)-(2) bekezdésében szereplő, a tizennyolcadik életévét meg nem haladott, illetve a hallássérült, siketvak, vak, beszédképtelen vagy - beszámítási képességre tekintet nélkül - kóros elmeállapotú személlyel való kommunikációra utalást. A felsorolásban megjelölt sérülékeny csoportok esetében a közérthetőséggel kapcsolatos szabályok - különösen az érintett személy életkorára és érettségére, illetve állapotára figyelemmel - fokozott elvárásként jelentkeznek.

A 8. §-hoz

Az Irányelv 18. cikkére figyelemmel a sértettel kapcsolatos külön rendelkezések általános célja annak biztosítása, hogy megvédjék a sértetteket „a másodlagos és ismételt áldozattá válással, a megfélemlítéssel, valamint a megtorlással szemben, ideértve az áldozatok érzelmi vagy pszichés károsodásával szembeni védelmét, valamint méltóságuk megóvását a kihallgatásuk és vallomástételük során”.

Az áldozatvédelmi Irányelvre figyelemmel kialakult új rendszer, illetve a sértettet érintő módosítások szükségessé tették, hogy a Be. általános eljárásai között a sértettel kapcsolatos rendelkezések egy külön alcímben kapjanak helyet.

Az Irányelv 19. cikk (1) bekezdése szerint a tagállamok megteremtik az ahhoz szükséges feltételeket, hogy az áldozatok és - szükség esetén - családtagjaik ne kerülhessenek kapcsolatba az elkövetővel a büntetőeljárás lefolytatásának helyszínén, kivéve, ha ezt a büntetőeljárás megköveteli. A Be. újonnan beiktatott 62/B. § (1) bekezdésének rendelkezése e szabály megfelelő átültetését szolgálja.

A 62/B. § (1) bekezdésében a jogalkotó minden hatóság számára előírja a fenti kötelezettséget, tekintettel az Irányelv általános megfogalmazására. A nyomozási cselekmények előkészítése során ilyen lehetőség például az, hogy a nyomozó hatóság vagy az ügyész eltérő időpontra, esetleg más helyre (helyiségbe) idézi a sértettet, mint a terheltet, vagy a hatóság figyelemmel van arra, hogy a terhelt és a sértett egyidejű megjelenését szükségessé tevő eljárási cselekményt (pl. szembesítés) csak akkor végezzen, ha az elkerülhetetlenül szükséges, attól valóban eredmény várható. Az eljárási cselekmények végrehajtása során is törekedni kell a sértett és terhelt egy helyen tartózkodásának a szükséges időtartamra korlátozására, így a külön helyiségben várakoztatásra vagy az eljárási cselekmény végeztével az épület elhagyásának megfelelő biztosítására.

A bírósági szakaszban - annak természetére figyelemmel - a sértett kihallgatása főszabály szerint a vádlott jelenlétében történik, így a megfelelő előkészítés, illetve végrehajtás kötelezettsége nem az azonos helyen tartózkodást igénylő eljárási cselekmények elkerülésére, hanem azoknak a feltétlenül szükséges keretek közt tartására irányulhat. Így ebben a körben a bíróságnak figyelemmel kell lennie pl. az idézés kibocsátásakor arra, hogy úgy idézze a sértettet, hogy a terhelttel a tárgyalás előtt ne találkozhasson (pl. néhány perc eltéréssel), vagy a sértettet megérkezése után ne a vádlottal egy helyen várakoztassa. A bírósági eljárás kontradiktórius igényével szemben a sértett védelme, az ismételt áldozattá válás elkerülése érdekében indokolt esetben az eljárási törvényben meghatározott lehetőségek, így például a Be. 292. § (2) bekezdésének alkalmazására, a tanúnak a vádlott távollétében történő kihallgatására kerülhet sor.

Az Irányelvnek a sértett és a terhelt találkozásával kapcsolatos rendelkezése indokolta, hogy e rendelkezések szabályozására törvényi szinten kerüljön sor. A „figyelemmel kell lenni” megfogalmazással ugyanakkor arra kíván utalni a törvény, hogy az itt előírt kötelezettség nem abszolút érvényű. A hatóságok az eljárási cselekmény során a terhelt és a sértett találkozásának elkerülését akkor kötelesek biztosítani, ha azt a technikai lehetőségeik lehetővé teszik, illetve az eljárási cselekmények ilyen módon történő megszervezése nem sérti a terhelt védekezéshez való jogát vagy az eljárás indokolható érdekeit.

Az Irányelv 20. cikk b) és d) pontja értelmében a védekezéshez való jog sérelme nélkül és az igazságszolgáltatási mérlegelési jogkör szabályaival összhangban, a tagállamok biztosítják, hogy a bűnügyi nyomozás során minimálisra korlátozzák a sértetteket érintő eljárási cselekmények számát, és ezeket kizárólag akkor folytatják le, ha a bűnügyi nyomozás céljából feltétlenül szükségesek.

A Be. újonnan beillesztett 62/B. § (2) bekezdése az Irányelv e rendelkezéseinek történő megfelelést szolgálja. A törvény az eljárási cselekmények számának, megismétlésének korlátozását csak akkor tartja szükségesnek és lehetségesnek, ha a sértett jelenléte az adott eljárási cselekményen kötelező. Ez abból fakad, hogy a fent említett eljárási cselekményeken túl más eljárási cselekményekről a sértett „csak” értesítést kap, vagyis jelenléte nem kötelező, a sértett dönti el, hogy az eljárási cselekményeken személyesen, vagy képviselője útján részt vesz-e, vállalja-e annak kockázatát, terheit. Ezekre az esetekre ésszerűtlen lenne korlátozást előríni. Az új rendelkezéssel a törvény az eljáró hatóságok részére fokozott kötelezettséget fogalmaz meg, hogy a sértett jelenlétét igénylő eljárási cselekményekre kellő körültekintéssel, megfelelő felkészülést követően, lehetőség szerint csupán egyszer kerüljön sor. A sértetteknek az őket érintő eljárási cselekmények során, miden esetben ismételten szembesülniük kell a bűncselekménnyel, annak következményeivel, amely számukra szükségtelen terhet jelent, ezért törekedni kell arra, hogy a sértetteket érintő eljárási cselekmények megismétlésére lehetőség szerint ne kerüljön sor. Ennek során indokolt a szükségtelen ismétlés elkerülését biztosító és rendelkezésre álló technikai eszközöket, módszereket, eljárásjogi intézményeket alkalmazni (pl. tanúvallomás megfelelő rögzítése, ügyész jelenlétében történő kihallgatás, eljárási cselekmények összevonása, szimultán végrehajtása).

A Be. újonnan beillesztett 62/C. §-ával kapcsolatban az Irányelv 22. cikke előírja, hogy az áldozatokkal kapcsolatban megfelelő időben végzett egyéni értékelés alapján vizsgálni kell, hogy vannak-e különleges védelmi igényeik, és ezért a másodlagos és ismételt áldozattá válás, a megfélemlítés és a megtorlás különös kockázatának való kitettségük miatt különleges védelmi intézkedések és rendelkezések alkalmazásának van-e helye.

Az egyéni értékelés vonatkozásában figyelemmel kell lenni az Irányelv 23. és 24. cikkében foglalt rendelkezésekre is, amelyek a 22. cikk alapján értékelt és különleges bánásmódot igénylő sértettnek tekintendő személyek esetében határoznak meg kötelező rendelkezéseket.

Mindezek alapján, követve a már ismertetett fokozatosság elvét is, szükséges bevezetni az ún. különleges bánásmódot igénylő sértett fogalmát a Be.-ben. Tekintettel arra, hogy az érintettek kíméletére, az eljárási cselekményekre vonatkozó szabályok a bizonyítási eljárás általános szabályai között találhatóak, illetve arra, hogy az Irányelv 23. cikke alapján a különleges bánásmódot igénylő sértettekre vonatkozó szabályok mind a nyomozó hatóságok, illetve az ügyész, mind a bíróság tekintetében feladatokat állapítanak meg, ezért az új sértetti kategóriához kapcsolódó rendelkezések a Be. VI. Fejezet I. Címébe kerülnek (a bíróság, az ügyész és a nyomozó hatóság eljárási cselekményeinek általános szabályai). A törvény alapján a különleges bánásmódot igénylő sértettek alapvetően nem a kevésbé sérülékeny sértettekhez képest rendelkeznének többletjogosítványokkal, hanem az ilyen sértettekre vonatkozó szabályok a hatóságok számára írnának elő többletkötelezettségeket, részben konkrét intézkedéseket meghatározó törvényi rendelkezések alkalmazásának a fokozott elvárása, biztosítása, megfontolása révén, részben az ilyen sértettekkel kapcsolatban az eljárási törvényben nem szabályozható módszerek, gyakorlat alkalmazása révén.

A törvény rendelkezései alapján az eljáró szerveknek az eljárás egész folyamata alatt vizsgálniuk kell, hogy a sértett esetében fennállnak-e a különleges bánásmódot igénylő sértettkénti minősítés feltételei. Ennek során - összhangban az Irányelv 22. cikk (7) bekezdésében foglaltakkal -, a sértett státusa meg is változhat, az eljárás későbbi szakaszában is mód van arra, hogy az eljáró szervek megállapítsák, hogy a Be. 62/C. § alkalmazásának feltételei az érintett esetében fennállnak vagy azok már nem állnak fenn.

Lényeges, hogy a törvény alapján nincs szükség önálló, külön törvényi szabályozást igénylő eljárás lefolytatására, illetve határozathozatalra. Ha egy sértett kifogásolja, hogy az eljáró hatóság nem alkalmazta a különleges bánásmódot igénylő sértettek számára biztosított jogintézményeket, nem vette figyelembe személyes szükségleteit, akkor a Be. 196. §-a alapján élhet panasszal. A 62/C. § (1) bekezdését illetően a jogalkalmazó feladata olyan eljárási módszerek, protokollok, gyakorlat kialakítása, amely lehetővé teszi a sértett fokozott védelmi igényének felmérését, meghatározását, figyelemmel kísérését.

A különleges bánásmód szükségességét megalapozó körülmények sokrétűek lehetnek, azok kapcsolódhatnak egyes bűncselekménytípusokhoz, a sértett életkorához, fogyatékosságához vagy éppen az elkövetőhöz való kapcsolatához. Az Irányelv 22. cikk (3) bekezdése példálózó jelleggel felsorolja, hogy alapvetően milyen esetek alapozhatják meg ezt a státust. Eszerint „különös figyelmet kell fordítani azon áldozatokra, akik a bűncselekmény súlya folytán jelentős sérelmet szenvedtek; azon bűncselekmények áldozataira, akikkel szemben a bűncselekményt előítéleten vagy megkülönböztetésen alapuló indítékkal követték el, és amely különösen személyes jellemzőikhez köthető; azon áldozatokra, akik az elkövetőhöz fűződő kapcsolatuk vagy a tőle való függőségük okán különösen veszélyeztetettek. Ezzel összefüggésben kellően tekintetbe kell venni a terrorizmus, a szervezett bűnözés, az emberkereskedelem, a nemi alapú erőszak, a hozzátartozók közötti erőszak, a szexuális erőszak vagy a szexuális kizsákmányolás és a gyűlölet-bűncselekmények áldozatait, valamint a fogyatékossággal élő áldozatokat”.

A különleges bánásmódot igénylő sértettek esetében alkalmazható eszközrendszer egyszerre épül a Be. egyes rendelkezéseire, valamint a Be.-ben kifejezetten nem szabályozott eszközökre. A Be. új 62/C. § (3) bekezdése nem kimerítő jelleggel sorolja fel az eljárási törvényben szabályozott, a sértett kíméletének biztosítására alkalmas legfontosabb jogintézményeket. Ezeken kívül ugyanakkor további lehetőségek is rendelkezésre állnak, így például: az írásbeli vallomástétel lehetőségének biztosítása [85. § (5) bekezdése, 281. § (8) bekezdése], a tanúvédelem intézményrendszere (VII. Fejezet, III. Cím), a szembesítés mellőzésének lehetősége [124. § (2) bekezdése], a feljelentő tanúkénti kihallgatásának mellőzése [181. § (3) bekezdése], az értesítés mellőzése eljárási cselekményekről [185. § (1) bekezdése], a vallomás felolvasásának indítványozása [217. § (3) bekezdés h) pont], a kiküldött, megkeresett bíró útján történő bizonyítás felvétel (304. §).

A különleges bánásmódot igénylő sértettek kímélete a büntetőeljárási törvényben nem szabályozott eszközökkel is biztosítható. E körben elsősorban a nyomozás tervezésével, ütemezésével kapcsolatos döntések jöhetnek szóba, így például a szembesítés lehetőség szerinti elkerülése, a vallomások közötti ellentmondás más módon történő feloldására törekvés, az eljárási cselekmények tervezése során a sértett és a terhelt találkozásának kerülése (külön napokra történő idézés, stb.). De ugyanígy mérlegelni kell a sértettet érintő eljárási cselekmények számának minimalizálását lehetővé tevő eljárási döntéseket, a sértettek kihallgatása során a Be. 293. § (2) bekezdésének a sértett érdekében történő alkalmazását, illetve az eljárási cselekmények végrehajtása során a különleges kímélettel történő eljárást lehetővé tevő eszközöket (például rendszeres szünet tartása a kihallgatás során). A különleges bánásmódot igénylő sértettek esetében az eljárási cselekmények ütemezése, végrehajtása során törekedni kell személyes igényeik szem előtt tartására is, így ha az az eljárás érdekeit nem sérti, a sértett igényeit (pl. iskolai, ügyintézési kötelezettsége, egészségügyi ellátása, pszichés állapotának figyelembevétele) biztosítani kell. A sértett igényeinek biztosítása eredményezheti egy-egy eljárási cselekmény soron kívül történő lefolytatását, vagy éppen annak meghatározott időre történő elhalasztását is.

Az Irányelv 23. cikk (1) bekezdése az egyéni értékelést követően alkalmazott intézkedések esetén kifejezetten biztosítja, hogy az egyes intézkedések, speciális védelmi intézkedések alkalmazásakor az eljáró szervek mérlegelési jogkörrel rendelkezzenek, azaz ne kötelező szabályok alkalmazásával szerezzenek érvényt a tagállamok a sértettek védelmével kapcsolatos elvárásoknak. Az a szabályozási megoldás, hogy a különleges bánásmódot igénylő sértettekkel kapcsolatban a Be. mellőzi a minden esetben kötelező rendelkezések előírását, lehetővé teszi, hogy az eljáró szervek - a 62/C. § (3) és a (4) bekezdésében is meghatározottak szerint - a sértett igényeire figyelemmel, a számára legkedvezőbb megoldásokat válasszák, vagy adott esetben a sértett nyilatkozata alapján éppen, hogy mellőzzék egyes „kíméletes eszközök” alkalmazását. A sértett álláspontjának a figyelembevételét egyébként az Irányelv 22. cikk (6) bekezdése is kifejezetten is megköveteli az eljáró szervektől.

A törvény szerinti rugalmas szabályozási megoldás megteremti annak a lehetőségét is, hogy azon kivételes esetekben, amikor az eljárás pillanatnyi érdeke, egy adott eljárási cselekmény azonnali elvégzésének a szükségessége megelőzi a sértett kíméletével kapcsolatos érdekeket, akkor azok háttérbe szorulhassanak. Természetesen ilyenkor sem mentesül a hatóság a sértett kíméletének lehetőségekhez képest történő biztosításától, az indokolatlan végrehajtási módszerek mellőzésének kötelezettségétől.

A 62/C. § (2) bekezdése alapján - az Irányelv 22. cikk (4) bekezdésének megfelelve - a tizennyolc év alatti sértettek különleges bánásmódot igénylő sértettnek minősülnek. Ugyanakkor a rendelkezésre álló eszközrendszer alkalmazása, az egyes eszközök megválasztása már igazítható a sértett egyedi igényeihez.

A Be. ismertetett rendelkezéseiben megjelenő általános elvárások részletes kifejtésére alacsonyabb szintű szabályokban, belső normákban kerülhet sor, azért, hogy az Irányelvben meghatározott célok maradéktalanul teljesüljenek. Ugyancsak a jogalkalmazó feladata e módszerek, eszközök folyamatos értékelése, fejlesztése és népszerűsítése is.

A Be. új 62/C. § (5) bekezdése alapján a különleges bánásmódot igénylő sértetti minőség megállapításának a kezdeményezésével, illetve a vizsgálattal kapcsolatos iratokat a bíróság, az ügyész, illetve a nyomozó hatóság az iratok között elkülönítve, zártan kezeli. A különleges bánásmódot igénylő sértett e minőségének megállapítása során az eljáró hatóságok a sértettek személyes jellemzőivel kapcsolatos érzékeny adatokat kezelhetnek, amelyek védelme indokolt.

A védelmet indokolt kiterjeszteni minden olyan adatra, iratra, amely a különleges bánásmóddal összefügg, függetlenül attól, hogy a hatóság a különleges bánásmódot igénylő sértetti minőséget végül megállapította-e, vagy azt nem tartotta megalapozottnak. Ezért a zárt kezelés - annak eredményétől függetlenül - már az erre irányuló kérelemmel, nyilatkozatokkal kapcsolatban kezelt adatokra is kiterjed.

A védelem nem az eljárás tárgyát képező bűncselekménnyel kapcsolatos adatokra, hanem a különleges bánásmódot megalapozó személyes körülményekre terjed ki. Ha a nyomozás tárgyát képező bűncselekménnyel kapcsolatos, a tényállás tárgyát képező adatok alapozzák meg a különleges bánásmódot, akkor a védelem alapja nem önmagában a történeti tényállásban is megjelenő személyes adat lesz. Ilyen esetben a tényállásban szereplő személyes adatok védelmére a Be. más rendelkezései állnak rendelkezésre. A különleges bánásmód iránti kérelemmel és annak megállapításával kapcsolatos adatokat azonban ebben az esetben is védeni kell, amely során a kérelemmel, megállapítással kapcsolatos iratok zárt kezelésével a hatóság - az egyébként a tényállásban is megjelenő - személyes adatok és a különleges bánásmód megállapítása közötti kapcsolatot, azaz a különleges bánásmód megalapozásának jogalapját védi.

A 9. §-hoz

Technikai jellegű pontosítást tartalmaz, amely a Be. 63. §-a elé beiktatandó új alcím miatt elválasztja a 63. §-ában található, a személyes adatok kezelésére vonatkozó szabályokat egy új alcím beillesztésével.

A 10. §-hoz

A kiskorúval kapcsolatban további, a vele való kommunikáció egyes mozzanataival foglalkozó tájékoztatási kötelezettség jelenik meg a Be. 67. § (7) bekezdésében. A törvény alapján az idézésre, értesítésre vonatkozó többlettájékoztatásra vonatkozó szabály - tekintettel annak garanciális jellegére - továbbra is szerepel a Be.-ben, ugyanakkor az kiegészül a 62/A. §-ra történő utalással, így téve egyértelművé a két rendelkezés közötti szoros összefüggést.

A 11. §-hoz

Az Irányelv 5. cikk (1) bekezdése alapján „a tagállamok biztosítják, hogy az áldozatok a valamely tagállam illetékes hatóságához általuk megtett hivatalos feljelentésükről az adott bűncselekmény alapvető elemeit feltüntető írásos igazolást kapjanak”. Az igazolás - mind célját, mind tartalmát illetően - megvalósítható a feljelentésről készült másolatnak a sértett részére történő átadásával. A feljelentő szükség esetén az áldozatsegítő szolgálatnak vagy más személynek, a hatóság által készített másolattal megfelelően tudja igazolni, hogy büntetőeljárást kezdeményezett. Az Ást. korábbi szabályozása ugyanakkor nem tette lehetővé az igazolás kiváltását a feljelentésről készült másolat felhasználásával, amely indokolatlan adminisztrációs többletterhet eredményez.

A feljelentés megtételére jellemzően a hatóság előtt szóban kerül sor, amely esetben a Be. 172. § (1) bekezdése alapján a feljelentésről jegyzőkönyv készül. A jegyzőkönyv minden, korábban az igazolásban megjelölt adatot (eljáró hatóság, ügyszám, bűncselekmény megnevezése stb.) tartalmaz. Tekintettel arra, hogy a feljelentés megtételekor a nyomozás elrendelésére nem kerül sor, így az igazolás nem is tartalmazhat több adatot, mint amennyit maga a feljelentés.

További jellemző eset a feljelentés írásbeli formája, amely esetben pusztán a feljelentésről készült másolat sem a feljelentő informálására nem alkalmas, sem igazolásként nem alkalmazható, ezért a törvény a feljelentés megtételét igazoló okiratról is lehetővé teszi másolat kiadását. Tipikusan ilyen iratnak tekinthető a hatóság által érkeztetett feljelentés, a nyomozás, feljelentés-kiegészítés elrendelését tartalmazó okiratok.

Az Itv. rendelkezései alapján a feljelentő eddig ingyenesen kaphatott másolatot a feljelentésről, ugyanakkor a Be. kiegészítésével az Itv. módosítása is indokolttá vált (lásd a törvény 1. §-át). E rendelkezésekkel az eljáró hatóságok külön igazolás kiállítása nélkül, az eddig is lehetőségként szabályozott módon, a feljelentés kiadásával teljesíthetik a feljelentő felé fennálló tájékoztatási kötelezettségüket.

Ugyancsak a szükségtelen adminisztratív terhek csökkentését, az eljárás egyszerűsítését szolgálja, hogy a rendelkezés valamennyi feljelentőre vonatkozik, amely az Irányelvhez képest túlteljesítésnek is tekinthető. A feljelentés megtételének a pillanatában ugyanis az eljáró hatóság elvileg még nincs abban a helyzetben, hogy a bűncselekményről vagy annak sértettjéről bármilyen módon - esetleg hibásan - állást foglaljon, hiszen a feljelentés elbírálására még nem került sor. Ez alapján az Irányelvnek történő megfelelés mellett, a jogalkalmazó számára is egyszerűbb eljárást tesz lehetővé, ha a másolat kiadására külön mérlegelés nélkül van lehetőség.

A Be., illetve ehhez kapcsolódóan az Ást. módosítása így megteremti annak lehetőségét, hogy részben a feljelentő tájékoztatása, tájékozottságának biztosítása, részben az áldozatsegítő szolgáltatások igénybevételének, vagy a feljelentés hasonló jellegű felhasználásának biztosítása érdekében az eljáró hatóságok egyszerűen teljesíthessék adatszolgáltatási kötelezettségüket.

Az Irányelv 5. cikk (3) bekezdése szerint a tagállamok biztosítják, hogy azon áldozatok, akik nem értik vagy nem beszélik az illetékes hatóság nyelvét, egy általuk értett nyelven kérésükre térítésmentesen megkapják a feljelentésükről készített írásos igazolás fordítását. A Be. 70/B. § (3) bekezdése jelenleg is tartalmazza azt a lehetőséget, hogy a feljelentő részére a feljelentésről másolat adható, ugyanakkor a Be. szabályai alapján a feljelentés sértett részére történő lefordítása nem biztosítható. Az Irányelvnek való megfelelés érdekében ezért rögzíteni kell, hogy ha a feljelentő a magyar nyelvet nem ismeri, kérelmére a nyomozó hatóság vagy az ügyész a feljelentés megtételéről külön igazolást állít ki, és azt a feljelentő részére kézbesíti. Mivel a Be. 9. § (3) bekezdése értelmében annak a határozatnak és más hivatalos iratnak a lefordításáról, amelyet e törvény szerint kézbesíteni kell, az a bíróság, ügyész, illetőleg nyomozó hatóság gondoskodik, amelyik a határozatot meghozta, illetőleg a hivatalos iratot kibocsátotta, az igazolást a feljelentő által beszélt nyelvre történő fordítással kell a részére kézbesíteni. Ezzel az Irányelv 5. cikk (3) bekezdésének való megfelelés is teljessé válhat.

A 12. §-hoz

Az Irányelv 23. cikk (2) bekezdés d) pontjának az átültetését szolgálja a rendelkezés. Az azonos nemű személy által történő kihallgatás kettős feltételrendszerű: egyrészt bűncselekmény-specifikus, másrészt különleges bánásmódot igénylő sértett esetében érvényesülő követelményről van szó.

A nemi élet szabadsága és a nemi erkölcs elleni bűncselekmények esetén a cselekmény jellege okán általánosságban is elvárható, hogy a hatóságok biztosítsák, hogy a kihallgatást lehetőség szerint a sértettel azonos nemű, a sértett állapotát kezelni képes, megfelelően felkészített személy hajtsa végre. Amennyiben a sértett különleges bánásmódot igényel, úgy az azonos nemű kihallgató biztosítása - feltéve, hogy a sértett ezt kéri - törvényi kötelezettség.

Az Irányelv 23. cikk (2) bekezdés d) pontjával összhangban a rendelkezés az azonos nemű kihallgatóval kapcsolatos kötelezettséget az ügyészség esetében csupán akkor írja elő, ha a nyomozást az ügyészség végzi [Be. 29. §, valamint 28. § (5) bekezdés, illetve 474. § (2)-(4a) bekezdés], amely esetekben az ügyészségi nyomozást megalapozó indokok nem zárhatják ki a különleges bánásmódot igénylő sértett védelmének érvényesülését. A rendelkezés ugyanakkor nem érinti az ügyészség által felügyelt nyomozásokban az ügyész részvételét az eljárási cselekményeken.

A személy elleni bűncselekmények esetében a Be. 86/A. §-a alkalmazásának feltétele, hogy azt az elkövető valamely hozzátartozója sérelmére követi el, amely esetben a sértettnek az elkövetőhöz való viszonya indokolja a fokozott kíméletet. A Büntető Törvénykönyvről szóló 2012. évi C. törvény 459. § 26. pontja határozza meg a személy elleni erőszakos bűncselekmény fogalmát. E felsorolás ugyanakkor nem tartalmaz olyan személy ellen irányuló, erőszakos cselekményeket, amelyek jellemző módon együtt járnak, járhatnak a sértett ismételt áldozattá válásának fokozott veszélyével (pl. kiskorú veszélyeztetése, zaklatás, kapcsolati erőszak stb.). A személy elleni erőszakos bűncselekményre történő utalás ezért indokolatlan szűkítést eredményezne. Ugyanakkor a kiemelt cél, hogy az olyan bűncselekmények esetén is érvényesülhessen a sértett választási lehetősége a kihallgató nemét illetően, mint például a kapcsolati erőszak. A személy elleni bűncselekmény meghatározása, tekintettel arra, hogy az anyagi jogi következményekkel nem jár, külön fogalom-meghatározást nem igényel, a hatóságoknak ilyen bűncselekménynek kell tekinteni minden, a sértett személyét közvetlenül sértő bűncselekményt.

Ha az eljárás érdekei szükségessé teszik a sértett soron kívül történő kihallgatását, és az azonos nemű kihallgató személye nem biztosítható, úgy a Be. 86/A. §-ának alkalmazására nem kerülhet sor. A hatóságnak ugyanakkor ilyen esetben is kötelessége, hogy a Be. 62/C. § (4) bekezdése alapján a különleges bánásmódot igénylő sértett fokozott kíméletével járjon el.

A bírósági eljárás során - ideértve a nyomozási bíró eljárását is - e rendelkezés alkalmazására nincs lehetőség. A különleges bánásmódot igénylő sértett kíméletét a bírósági eljárásban más eszközök, jogintézmények alkalmazásával lehet biztosítani.

A 13. §-hoz

A sértetthez kapcsolódó személyek jelenléti jogosultsága szükségessé tette a nyomozási cselekmények jegyzőkönyvezésével kapcsolatos szabályozás felülvizsgálatát is. Ennek során megállapítható volt, hogy a Be. 166. § (2) bekezdés d) pontja indokolatlan módon taxatív felsorolással rendelkezett a jegyzőkönyvben feltüntetendő személyekről. Az eljárási cselekményt hitelesen rögzítő jegyzőkönyvtől elvárható, hogy abban valamennyi, az eljárási cselekménnyel érintett, az eljárási cselekményen érdemben részt vevő személy szerepeljen. Tekintettel azonban arra, hogy az érintettek száma, szerepe előre nem meghatározható, így a taxatív felsorolás szükségtelen, egyben félrevezető is, hiszen azt a látszatot kelti, hogy a fel nem sorolt érintettek nevének feltüntetése szükségtelen. A Be. 166. § (1) bekezdésének módosuló rendelkezése ugyanezen okból ellentmondásban volt a Be. 250. §-ának a jegyzőkönyvvezetés bírósági eljárást érintő szabályozásával, amely - helyesen - nyílt végű felsorolást tartalmaz [Be. 250. § (2) bekezdés f) pont].

Az új rendelkezés egyértelművé teszi, hogy a jegyzőkönyvben fel kell tüntetni valamennyi, az eljárási cselekményen jelen lévő személy nevét függetlenül attól, hogy milyen minőségben, így hatóság tagjaként, büntetőeljárásban részt vevő személyként, tanúként, szakértőként, tolmácsként, szaktanácsadóként, kényszerintézkedéssel érintettként, vagy bármilyen egyéb eljárási pozícióban vesz részt az eljárási cselekményen. A jelenlét, részvétel az eljárási cselekményhez és nem a helyszínhez kapcsolódik, így például a szemle vagy bizonyítási kísérlet fizikai környezetében tartózkodó járókelők feltüntetése ezen rendelkezés alapján nyilvánvalóan szükségtelen.

Az eljárási cselekmény hitelt érdemlő rekonstruálása értelemszerűen feltételezi, hogy a jelen lévő személyek esetében megállapítható legyen jelenlétük jogalapja, indoka, így a jegyzőkönyvben meg kell jelölni azt is, hogy az abban feltüntetett személyek milyen minőségben voltak jelen (nyomozó hatóság tagjaként, ügyészként, bíróként, terheltként, sértettként, képviselőként, tanúként, hatósági tanúként stb.).

A 14. §-hoz

Az Irányelv 24. cikk (1) bekezdés a) pontja alapján a tagállamoknak biztosítaniuk kell, hogy a nyomozás során a gyermek sértettek valamennyi kihallgatásáról audiovizuális felvétel készülhessen. A Be. 167. § (1) bekezdése, illetve a nyomozási bíró tekintetében a 213. § (4) bekezdése jelenleg is biztosítja a nyomozási cselekmény, illetve a tanú kihallgatásának a kép- vagy hangfelvevővel, illetve egyéb berendezéssel történő rögzítésének a lehetőségét. A Be. továbbá jelenleg is kötelezővé teszi a felvétel készítését, ha az érintett ezt indítványozza, és a költségeket megelőlegezi. A törvény az átültetés kapcsán kötelező jelleggel előírja, hogy a tizennegyedik életévét be nem töltött tanú kihallgatását kép- vagy hangfelvevővel, vagy egyéb berendezéssel rögzíteni kell. A gyermekmeghallgató szobák a kihallgatás rögzítésére alkalmas eszközökkel rendelkeznek, és a mai technikai viszonyok között a kihallgatást rögzítő eszköz alkalmazására a gyermekmeghallgató szobán kívül foganatosított kihallgatás esetében is lehetőség van.

A törvény a 18. életév alatti sértettek, illetve tanúk esetében szintén egy fokozatosságra épülő rendszer kialakítását célozza, amely során a tizennégy év alatti személyek esetében - függetlenül attól, hogy sértett tanú vagy tanú - a Be. 167. § (1) bekezdése alapján kötelező a kihallgatás rögzítése. A 14. és 18. életév közötti sértettek esetében, figyelemmel arra, hogy a Be. 62/C. § (2) bekezdése alapján különleges bánásmódot igénylő sértettnek minősülnek, a Be. 167. § (1) bekezdésének alkalmazása nem kötelezettségként, hanem fokozott elvárásként jelentkezik [Be. 62/C. § (3) bekezdés].

A törvény 20. §-a, a Be. 213. § (4) bekezdésének módosításával e rendszerhez igazodóan a nyomozási bíró eljárásában is kötelezővé teszi a 14. életévét meg nem haladott tanú kihallgatásának rögzítését, illetve elvárja azt a 14. és 18. év közötti, különleges bánásmódot igénylő sértettek esetében.

A bírósági eljárás során e rendelkezés kötelező alkalmazására nincs szükség. A 14. életévét be nem töltött tanú kihallgatására a bírósági eljárásban speciális szabályok alkalmazandók, a különleges bánásmódot igénylő sértett kíméletét elsősorban más eszközök, jogintézmények alkalmazásával lehet biztosítani. Ez természetesen nem akadálya annak, hogy a Be. 252. § (2) bekezdése alapján kép- és hangfelvétel készüljön a tárgyalásról is.

A 15-16. §-hoz

Az Irányelv 3. cikk (3) bekezdése értelmében - kivéve, ha ellentétes az áldozat érdekeivel, vagy ha veszélyeztetné az eljárás lefolyását - a tagállamok lehetővé teszik az áldozatok számára, hogy egy általuk választott személy elkísérje őket az illetékes hatósággal való első kapcsolatfelvételre, amennyiben az áldozatnak a bűncselekmény hatása miatt segítségre van szüksége a megértéshez vagy a megértetéshez.

A hatósággal való első kapcsolatfelvétel megnevezés körében jellemzően kétféle helyzet fordulhat elő: egyrészt maga a feljelentés, illetve azzal összefüggésben - akár a helyszíni intézkedést, akár az eljárás egyéb módon történő megindítását követően - a sértett első tanúkihallgatása.

Az első esetben a 172. §-ba beillesztett (1a) bekezdés, illetve a Be. 172/A. § (2a) bekezdés célja, hogy biztosítsa, hogy a feljelentő mellett a meghallgatása során végig ott legyen egy általa választott személy, ha a feljelentőnek segítségre van szüksége. Ez a segítség lehet érzelmi, támogató jellegű, de öltheti a nyelvi segítség formáját is, ha a feljelentő a magyar nyelvet nem beszéli. Megjegyzendő, hogy e módosítás az Irányelv 5. cikk (2) bekezdésében foglalt rendelkezésnek való megfelelést is szolgálja. Hangsúlyozni kell, hogy a feljelentés saját nyelven történő megtétele eddig is biztosított volt. Ezzel a módosítással azonban a Be. - az Irányelv rendelkezéseit követve - jogszabályi szinten és kifejezett jogként rögzíti, hogy a feljelentő meghallgatása során nyelvi segítségként az általa megjelölt személyt vehesse igénybe. Ezen túlmenően az eljáró hatóság feladata annak mérlegelése, hogy a feljelentő meghallgatása során indokolt-e tolmács biztosítása, ami azonban nem érinti a feljelentő azon jogát, hogy az általa megjelölt személy a meghallgatáson részt vegyen.

A hatósággal való első kapcsolatfelvétel lehet továbbá az az időpont, amikor a sértettet először hallgatják ki tanúként. Erre tekintettel a törvény  ebben az esetben is biztosítja a támogató személy jelenlétét.

A 17. §-hoz

Az Irányelv 20. cikk a) pontja értelmében a védekezéshez való jog sérelme nélkül és az igazságszolgáltatási mérlegelési jogkör szabályaival összhangban, a tagállamok biztosítják, hogy a bűnügyi nyomozás során az áldozatok kihallgatására a bűncselekmény miatt az illetékes hatósághoz intézett feljelentés megtételét követően indokolatlan késedelem nélkül sor kerüljön.

Tekintettel arra, hogy a Be. a nyomozásra vonatkozóan a sértett soron kívüli, haladéktalan kihallgatását nem írja elő, szükséges volt megteremteni az erre vonatkozó szabályt a nyomozás tanúkihallgatásra vonatkozó rendelkezései között. Az előírás célja részben az ismételt áldozattá válás elkerülése, ugyanakkor indokolhatja ezt például a sértett hazájába történő visszatérésének igénye, vagy más egyéb körülmény is. Egyes esetekben azonban éppen a sértett kímélete indokolhatja, hogy a kihallgatásra csak bizonyos idő elteltével kerüljön sor. A sértett soron kívül történő kihallgatása jellemzően az eljárás érdekeit is szolgálja.

Mindezekre figyelemmel a törvény fokozott elvárásként írja elő a sértett soron kívül történő kihallgatásának szükségességét, amely elvárás érvényesérvényesülését azonban indokolt esetben az eljárás érdeke vagy éppen a sértett kímélete korlátozhatjalését azonban indokolt esetben az eljárás érdeke vagy éppen a sértett kímélete korlátozhatja.

A 18. §-hoz

Az Irányelv 20. cikk c) pontja értelmében a védekezéshez való jog sérelme nélkül és az igazságszolgáltatási mérlegelési jogkör szabályaival összhangban a tagállamok biztosítják, hogy a bűnügyi nyomozás során az áldozatokat elkísérhesse jogi képviselőjük és egy általuk választott személy, kivéve, ha ezzel ellentétes, indokolással ellátott határozatot hoztak. A Be. 184. §-ba újonnan beillesztett (9) bekezdés az Irányelv e rendelkezésének való megfelelést szolgálja. Ennek értelmében valamennyi nyomozási cselekményen jelen lehet a sértett Be. 56. §-a szerinti képviselője, továbbá -  a sértett támogatása érdekében - egy általa választott nagykorú személy.

A Be. a tanú számára biztosítja a tanú érdekében eljáró ügyvéd jelenlétét. A törvény a tanú érdekében eljáró ügyvédre vonatkozó szabályok és a sértett képviselőjének jogosultságai közötti ellentmondást a tanú érdekében eljáró ügyvéd javára oldja fel. A sértett tanúkénti kihallgatásán a sértetti képviselő így csak abban az esetben vehet részt, ha arra a Be. 85. § (4) bekezdése alapján tanú érdekében eljáró ügyvédként jogosult. A sértett érdekeinek védelmét a tanúkihallgatás során a jogi képviselője láthatja el, míg ez a szabályozás nem korlátozza a sértett lelki, nyelvi vagy egyéb támogatáshoz való jogát, amelyet a sértett által választott személy jelenléte biztosít. A tanú érdekében eljáró ügyvéd, illetve a sértett által megjelölt nagykorú személy jelenléte nem érinti a 18. életévét meg nem haladott, valamint a Be. 86. § (2) bekezdésében meghatározott tanú kihallgatásán, a Be. 86. § (3) bekezdése alapján jelen lévő személyek részvételét.

A 19. §-hoz

A Be. 185. §-át érintő módosítás a 184. § (9) bekezdésének szabályozásához kapcsolódik. A Be. most módosuló 184. § (9) bekezdése egységesen rendezi a sértett jelenléti jogosultságához vagy kötelezettségéhez kapcsolódóan jelenléti jogosultságot szerző személyek (képviselő, támogató, megjelölt nagykorú személy) helyzetét. E tárgykörben a Be. hatályos szabályaival kapcsolatban több kérdés is felmerül, hiszen például a sértetti képviselő jelenléti jogosultsága szabályozatlan, míg a sértett támogatójának jelenléte nem általánosságban, hanem csak a Be. 185. § (1) bekezdésében megjelölt cselekmények, valamint a tanúvallomás esetében megengedett.

A Be. 184-185. §-ában, illetve a további részletszabályokban most kialakított rendszer a sértett esetében a sértett jelenléti jogosultságához igazodóan, egységesen biztosítja a képviselő [a Be. 56. § (2) bekezdésére figyelemmel ebbe beleértve a törvényes képviselőt is], a támogató, valamint a sértett által megjelölt nagykorú személy jelenlétet. Ehhez képest a Be. 85-86. §-a szerint különös szabályok vonatkoznak a tanúkihallgatáson való jelenlétre, és ugyancsak sajátos rendelkezések irányadóak a házkutatás [Be. 149. § (4) bekezdése], illetve a motozás [Be. 150. § (5) bekezdése] esetére. Ezekben az esetekben a jelenlét alapját nem a sértetti minőség, hanem az eljárási cselekménnyel kapcsolatos érintettség (tanú, kényszerintézkedéssel érintett) határozza meg.

A 20. §-hoz

A törvény 14. §-ához fűzött indokolásban foglaltak szerint a nyomozási bíró eljárásában a Be. 213. § (4) bekezdése, illetve a Be. 62/C. §-a valósítják meg az Irányelv 24. cikk (1) bekezdés a) pontjában előírtak átültetését.

A 21. §-hoz

Az Irányelv 23. cikk (3) bekezdés d) pontja alapján a tagállamoknak a bírósági eljárások során olyan intézkedéseket kell biztosítani a „specifikus védelmi szükségletekkel rendelkező áldozatok számára”, amelyek lehetővé teszik a tárgyalásnak a nyilvánosság kizárásával történő megtartását. A Be. hatályos 237. § (3) bekezdés c) pontja jelenleg is lehetővé teszi az eljárásban részt vevő személyek, így a sértett védelme érdekében is a zárt tárgyalás tartását. Ezt a sértett is indítványozhatja. A törvény ennek a rendelkezésnek a módosításával külön is kiemeli, hogy zárt tárgyalás elrendelését a különleges bánásmódot igénylő sértettek védelme is megalapozhatja.

A 22-23. §-hoz

Az Irányelv 23. cikk (3) bekezdés a) pontjának az átültetését szolgálják ezek a rendelkezések. Az átültetés érdekében a törvény egyrészt kiegészíti a zártcélú távközlő hálózat útján történő kihallgatás lehetséges esetköreit a különleges bánásmódot igénylő sértett tanúkénti kihallgatásával. Másrészt a törvény biztosítja a lehetőséget arra, hogy a különleges bánásmódot igénylő sértett vagy képviselője indítványozhassa, hogy a különleges bánásmódot igénylő sértett kihallgatása idejére a vádlottat eltávolítsák a tárgyalóteremből. Ilyen döntést a rendelkezés jelenleg is hatályos első mondata alapján a tanács elnöke változatlanul hivatalból is hozhat.

A 24. §-hoz

Technikai, szövegcserés módosításokat tartalmaz a törvény.

A 25. §-hoz

Az állam által fizetendő pártfogó ügyvédi díj egy részére (a befejeződött eljárási szakaszokra minimálisan érvényesíthető díjmértékig) nézve az állam (jogi segítségnyújtás célelőirányzat) által fizetendő előleg kifizetését lehetővé tévő rendelkezés, kiküszöbölendő azt a gyakorlati problémát, hogy a pártfogó ügyvédek - a kirendelt védőktől eltérően - csak az eljárás befejeződésekor (nem ritkán évek múlva) juthatnak járandóságukhoz.

A 26. §-hoz

A pártfogó ügyvédek díja, illetve annak kifizetésének biztosítása érdekében bevezetésre kerül az eljárási előleg intézménye.

A 27. §-hoz

Jogharmonizációs záradék.

A 28. §-hoz

A fordulatok módosításával válik lehetővé a pártfogó ügyvédi képviselet hatályának kiterjesztése a büntetőeljárás nyomozati szakára. Az Irányelv 13. cikke alapján, illetve tekintettel arra, hogy az Irányelv átültetése eredményeképpen a büntetőeljárásban részt vevő áldozatok jogai jelentős mértékben bővültek, lehetővé kellett tenni a bűncselekmények áldozatai számára, hogy a pártfogó ügyvédi képviseletet ne csupán a büntetőeljárás bírósági szakaszában, hanem már azt megelőzően is igénybe vehessék.

A 29. §-hoz

A módosítást az teszi indokolttá, hogy az Irányelv preambulumának (51) bekezdése szerint minden esetben az áldozat lakóhelye szerinti tagállamnak kell biztosítania az áldozat számára a felépüléséhez szükséges segítséget, támogatást és védelmet.

A 30. §-hoz

Az igénybe vehető áldozatsegítő szolgáltatások köre már a hatályos szabályozásban is nagyrészt lefedte az Irányelv által megkövetelt kört. A közösségi jognak való megfelelés miatt a szolgáltatások elnevezését pontosítja a módosítás. Emellett a szolgáltatások köre a módosítást követően kibővül olyan elemmel is (áldozati státusz igazolása), amely már jelen volt a gyakorlatban, így szükségessé vált annak törvényi szinten való megjelenítése. A „jogi segítségnyújtás” elnevezésű szolgáltatás pedig a módosítást követően átkerül az „áldozati státusz igazolása” szolgáltatás körébe.

A 31. §-hoz

A korábban már valamely támogatási formában részesült áldozat általában nem veheti ismételten igénybe újra a kért szolgáltatást. Ez alól eddig csupán a védett szálláshely biztosítása volt kivétel. Indokolt kivételként a tanúgondozás elnevezésű szolgáltatás feltüntetése is, mivel indokolatlan az áldozatnak a szolgáltatás ismételt igénybe vételéből való kizárása.

A 32. §-hoz

Az Ást. 11. § szerinti igazolás az Irányelv 8. cikk (5) bekezdése alapján nem lehet a továbbiakban az áldozatsegítő szolgáltatások igénybe vételének általános feltétele, csupán a pénzbeli vonzattal járó támogatások esetén, amelyekre az Irányelv hatálya nem terjed ki. Emiatt az érdekérvényesítés elősegítése szolgáltatáson belül indokolatlanná vált az ügyfél-áldozat fogalmának különállása és ennek megjelenítése a normaszövegben. Tekintettel arra, hogy csupán az azonnali pénzügyi segély és az állami kárenyhítés igénybe vételéhez szükséges külön nyomtatvány kitöltése a kérelemhez, így indokolt az e támogatási formák igénybe vételéhez szükséges adatok megjelölése a törvényben. Az Ást. 11. § szerinti igazolás kötelező beszerzésének megszűnése mellett azokban az esetekben, ahol továbbra is írásos igazolás szükséges a büntetőeljárás megindulásáról, indokolt az eljárás egyszerűsítése azáltal, hogy az igazoláson kívül minden más olyan okirat is elfogadható legyen, ami alapján az áldozatsegítő szolgálat meg tudja állapítani, hogy az adott kérelmező a törvény személyi hatálya alá tartozó áldozat-e, illetve nem állnak-e fenn kizáró okok. Az Ást. új 10. § (5) bekezdése ezért felsorolja azokat az okiratokat, amelyeket a hatósági eljárásban elbírált kérelmek esetén elfogadhat az áldozatsegítő szolgálat.

A 33. §-hoz

Az áldozatsegítő szolgáltatások fedezetét biztosító, felülről nyitott célelőirányzatot érintő egységes fogalomhasználatot biztosító módosítás.

A 34. §-hoz

Tekintettel arra, hogy az áldozat tájékoztatása is szolgáltatási forma, így a tájékoztatásokra utaló normaszöveg kikerül a módosítás eredményeképpen a nyilvántartásra vonatkozó szabályból.

A 35. §-hoz

Az esélyegyenlőség megteremtése érdekében szükséges a jelenlegi, nyelvi tolmácsolás mellett lehetővé tenni, hogy azon áldozatok számára, akik fogyatékosságuk, vagy valamely egyéb okból nem képesek hagyományos módon kommunikálni, nyitva álljon a lehetőség jelnyelvi tolmács költségmentes igénybe vételére is.

A 36. §-hoz

Az Irányelv alapján a tagállamoknak lehetővé kell tenniük, hogy az áldozatok jogaik gyakorlásával kapcsolatos információkat, valamint a bűntető eljárás során játszott szerepükkel összhangban a vonatkozó tájékoztatást megismerhessék. Amennyiben az áldozatsegítő szolgálat valamely más tagállam kárenyhítési hatósága előtti eljárásban támogató hatóságként jár el az adott ország által a kérelem benyújtásához elfogadott nyelvet nem ismerő áldozat érdekében, az áldozat ezen jogának biztosítása miatt szükséges a módosítás.

A 37. §-hoz

Tekintettel arra, hogy az áldozat tájékoztatása is szolgáltatási forma, így a tájékoztatásokra utaló normaszöveg kikerül a módosítás eredményeképpen a vonatkozó szabályból. Emellett a módosítás a közigazgatási hatósági eljárás kapcsolattartási formáinak megnevezésével való összhangot hivatott megteremteni. A jelenlegi megfogalmazás ugyanis kizárja az e-mailben történő kapcsolattartást az ügyféllel, ami a jelen kor követelményeinek nem felel meg.

A 38. §-hoz

Az Irányelv rendelkezéseinek megfelelően az áldozatok részére a helyzetüknek és szükségleteiknek megfelelő szolgáltatást kell nyújtani. Ennek biztosítása érdekében az áldozatsegítő szolgálat tájékozódik az ügyfél körülményeit illetően és haladéktalanul megteszi a szükséges intézkedéseket. Az áldozatok egyéni szükségleteihez igazodó szolgáltatás nyújtás személyre szabottá teszi az áldozatsegítő szolgálat eljárását.

A legtöbb európai áldozatsegítő szolgálat jelentős mértékben épít az önkéntesek közreműködésére. Általuk nagyban fokozható az áldozatsegítés hatékonysága, valamint annak térbeli és időbeli dimenziói is szélesedhetnek. Magyarországon is valósultak meg olyan pályázatok, amelyek az önkéntesek bevonásának lehetőségével kísérleteztek. A jelenlegi módosítás nem írja elő kötelezettségként az önkéntesek alkalmazását, azonban lehetőséget teremt rá, egyben felhívja rá a figyelmet, ezért indokolt a törvény szövegében megjeleníteni.

A 39. §-hoz

A tájékoztatásra vonatkozó korábbi rendelkezéseknek a szolgáltatásokra vonatkozó előírásokba történő beépítése érdekében szükséges módosítás. Emellett a 24 órás telefonos áldozatsegítő szolgálat működtetése útján szavatolható az, hogy az áldozatok a nap 24 órájában haladéktalanul, érdemi segítséget és iránymutatást kaphassanak.

A 40. §-hoz

Az Irányelv rendelkezései értelmében a pszichológiai és érzelmi megrázkódtatást elszenvedett áldozatoknak szükséges az érzelmi, és amennyiben rendelkezésre áll, pszichológiai segítséget is nyújtani. Az érzelmi segítségnyújtás, mint az áldozatok empatikus kezelése már eddig is része volt az áldozatsegítés hazai rendszerének, azonban a módosítással törvényi szinten jelenik meg az Irányelv által megkövetelt szemlélet és szolgáltatási forma. A jogi tanácsadás és segítség nyújtása korábban is része volt a szolgáltatási rendszernek, azonban a törvény szövegének átstrukturálása miatt kerül itt szabályozásra.

A 41. §-hoz

Indokolatlan a jogi segítségnyújtásról szóló törvény szerinti jogi segítségnyújtás, mint önálló áldozatsegítő szolgáltatás megtartása, mivel egyéb olyan szervek és hatóságok is léteznek, melyek eljárásában az áldozati státusz igazolása esetén az ügyfél valamely kedvezményben részesül.

A 42. §-hoz

Az Ást. 46. § (2) bekezdésében foglalt felhatalmazó rendelkezés módosítása indokolt annak érdekében, hogy alacsonyabb szintű jogszabályban lehessen rögzíteni az áldozatsegítő szolgálat által készített, az áldozatok jogairól szóló tájékoztató részletes tartalmát, amelyről az Irányelv 4. cikke rendelkezik.

A tanúgondozásra, mint új szolgáltatási forma bevezetésére tekintettel szükséges felhatalmazó rendelkezés útján biztosítani az igazságügyért felelős miniszternek, hogy rendeleti formában szabályozza a tanúgondozás részletes szabályait.

A jelenleg hatályos, a rendőrség és a határőrség áldozatsegítő feladatairól szóló 17/2007. (III. 13.) IRM rendelet olyan felhatalmazó rendelkezés alapján született, amely alapján annak módosítása, illetve új rendelet elfogadása a Kormány tagjainak feladat- és hatásköréről szóló 152/2014. (VI. 6.) Korm. rendelet hatásköri szabályaira tekintettel nem lehetséges. Ennek indoka, hogy az áldozatsegítésért felelős miniszter nem állapíthat meg a rendészeti szervek számára feladatot, míg a rendészetért felelős miniszter nem rendelkezik az irányítása alá tartozó szervek áldozatsegítő feladatainak megállapításához megfelelő felhatalmazó rendelkezéssel.

A 43. §-hoz

Jogharmonizációs záradék.

A 44. §-hoz

Tekintettel arra, hogy a szolgáltatások nyújtása részben függetlenedik a büntetőeljárás megindulásától, azért az áldozat tájékoztatása is szolgáltatási formává válik, így a tájékoztatásokra utaló normaszöveg kikerült a törvényből és helyette a szolgáltatásokra vonatkozó szabályok módosultak. Ennek megfelelően a törvényben található hivatkozások módosítása szükséges.

A 45. §-hoz

Az áldozatoknak nyújtott szolgáltatások rendszerére vonatkozó törvényi hivatkozások módosítása folytán hatályukat vesztő hivatkozások.

A 46. §-hoz

A módosítást az Irányelv 17. cikkének (3) bekezdésében foglalt azon rendelkezés indokolja, amely szerint a tagállamok biztosítják, hogy az az illetékes hatóság, amelynél az áldozat feljelentést tesz, haladéktalanul továbbítja azt azon tagállam illetékes hatóságához, ahol a bűncselekményt elkövették, amennyiben az a tagállam, ahol a feljelentést tették, az eljárás megindítására vonatkozó hatáskörét nem gyakorolta. Az Európai Unió tagállamaival folytatott bűnügyi együttműködésről szóló 2012. évi CLXXX. törvényben (a továbbiakban: EU tv.) foglalt más jogsegélyformához hasonlóan szabályokat kell megfogalmazni arra az esetre, ha Magyarország a küldő, és arra vonatkozóan is, amikor Magyarország a fogadó állam.

Abban az esetben, ha Magyarország a küldő állam, a feljelentést az ügyész továbbítja, tekintettel arra, hogy a magyar joghatóság hiányát a Be. alapján az ügyész állapíthatja meg. A 107/A. § (2) bekezdése egy járulékos rendelkezés az EU tv.-ben, amely azt az esetet rendezi, ha a rendelkezésre álló adatok alapján nem állapítható meg, hogy a tagállamban a feljelentés fogadására melyik tagállami hatóság rendelkezik hatáskörrel és illetékességgel.

Ha Magyarország a feljelentést fogadó állam, akkor a magyar hatóság a feljelentést a magyar jogszabályokban foglaltak szerint bírálja el.

A 47. §-hoz

Jogharmonizációs záradék, amely az Irányelv 27. cikk (2) bekezdésében foglalt rendelkezésnek történő megfelelést szolgálja.

A 48. §-hoz

Az Irányelv 2. cikk (1) bekezdéséből következően az Irányelv a 6. cikk (5) bekezdése alapján valamennyi, az Irányelv alapján áldozatnak tekintendő személy - így az áldozat, valamint a bűncselekménnyel összefüggő halála esetén az áldozat családtagjai - számára biztosítani kívánja, hogy a sértettet érintő bűncselekménnyel összefüggő kényszerintézkedésből vagy a szabadságvesztés végrehajtása során, illetve annak befejezése miatt bekövetkező szabadulásról, illetve szökésről tájékoztatást kapjon. A Bv. tv. 13. § (1) bekezdése a sértetti hozzátartozók részére jelenleg ezt a lehetőséget nem biztosítja, ezért szükséges a törvény kiegészítése azzal, hogy a sértett helyébe lépő, a sértetti jogokat gyakorló hozzátartozók is gyakorolhassák értesítéshez való jogukat. Az értesítés lehetőségét a Be.-vel való összhang megteremtése értelmében a Bv. tv. is kiterjeszti az ideiglenes kényszergyógykezelés mellett a kényszergyógykezelésre, valamint az elzárásra is. Ezen kívül a törvény az egyes szankciókra vonatkozó terminológiával összhangban pontosítja azon esetkörök felsorolását és megnevezését, amikor az értesítési kötelezettség fennáll. Hangsúlyozni kell, hogy tekintettel arra, hogy az Igazságügyi Megfigyelő és Elmegyógyító Intézet (a továbbiakban: IMEI) bv. intézetnek minősül a szervezeti törvények értelmében, ezért a törvény szerinti rendelkezések esetében a nyilvántartási feladatokat is ez a szerv látja el minden olyan fogvatartott esetében, akinek a büntetését, intézkedését az IMEI-ben hajtják végre.

A Be. és ezen keresztül a Bv. tv. szabályai jelenleg csak bizonyos bűncselekmények esetén teszik lehetővé a sértett kérelemre történő értesítését a terhelt vagy elítélt ideiglenes vagy végleges szabadon bocsátásáról, illetve szökéséről. Tekintettel arra, hogy az Irányelv ezt a lehetőséget valamennyi bűncselekmény vonatkozásában előírja, így indokolt a Bv. tv. korábbi szűkítő megfogalmazásának megfelelő módosítása is.

Ami a Bv. tv. hatályos 13. § (3)-(3a) bekezdését illeti, ezek a rendelkezések az Irányelv 6. cikk (6) bekezdésének jelenleg is megfelelnek. A 6. cikk (6) bekezdésének célja az elkövető védelme, ha az értesítés következtében ő lenne sérelem azonosított kockázatának kitéve. A Bv. tv. 13. § (3)-(3a) bekezdése azzal biztosítja az elkövető védelmét, hogy a sértettet nem a bv. intézet, hanem a lakcíme szerinti rendőri szerv értesíti a terhelt szabadulásáról, szökéséről stb., tehát a sértettnek nincs tudomása arról, hogy a terheltet melyik bv. intézet tartja fogva. A Bv. tv. 13. § (3)-(3a) bekezdésének módosítása - az Irányelvnek való jelenlegi megfelelés ellenére - azért szükséges, hogy egyszerűsíteni lehessen a felesleges hatóságok közötti információáramlást (bv. intézet - rendőri szerv - sértett). Egyszerűbb és ésszerűbb megoldást jelentene, ha a bv. intézet a BVOP-nak küldené az információt, amely továbbítaná azt a sértettnek. Ugyanakkor a javítóintézetben fogvatartottak esetében a büntetés-végrehajtási szervezettől való szervezeti elkülönülésre tekintettel a törvény fenntartja azt a rendszert, amely alapján a javítóintézet a sértett által megadott lakcím szerint illetékes rendőri szerven keresztül teljesíti az értesítési kötelezettségét.

A 49. §-hoz

Szövegcserés pontosítás a Bv. tv. tartalmi módosításához kapcsolódóan.

-----STARTING---POINT---VEGE---

Az 50. §-hoz

Hatályba léptető rendelkezés.

Az 51. §-hoz

Jogharmonizációs záradék, amely az Irányelv 27. cikk (2) bekezdésében foglalt rendelkezésnek történő megfelelést szolgálja.