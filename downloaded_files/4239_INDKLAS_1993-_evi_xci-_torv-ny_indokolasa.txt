1993. évi XCI. törvény indokolása

a bíróságokról szóló 1972. évi IV. törvény módosításáról

-----STARTING---POINT---ALTALANOS--- 

A más hatalmi ágaktól független bírósági szervezet és a bírói tisztség sajátos jellege miatt a bírák munkaviszonyának legfontosabb kérdéseit a bíróságokról szóló 1972. évi IV. törvény (Bsz.) előmenetelüket és javadalmazásukat szintén külön törvény; a bírák, az ügyészek, a bírósági és az ügyészségi dolgozók előmeneteléről és javadalmazásáról szóló 1990. évi LXXXIII. törvény (a továbbiakban: előmeneteli törvény) szabályozza. A bírák és a bírósági dolgozók munkaviszonyára a Munka Törvénykönyvét és annak végrehajtási szabályait csak az e törvényekben nem szabályozott kérdésekben kellett alkalmazni.

Az 1992. július 1-jén hatályba lépett új Munka Törvénykönyve és a köztisztviselők jogállásáról szóló 1992. évi XXIII. törvény rendelkezései, egyes új jogintézményei a Bsz. módosítását is szükségessé teszik. A Javaslat szerinti módosítások másik részét a bírák és a bírósági dolgozók munkaviszonyára vonatkozó alacsonyabb szintű jogszabályok továbbra is alkalmazandó rendelkezéseinek a Bsz.-ben való elhelyezése jelenti.

A Bsz.-ben nem szabályozott - sajátos rendezést igénylő - kérdések vonatkozásában a Javaslat értelemszerűen a köztisztviselők jogállásáról szóló törvény alkalmazását rendeli.

-----STARTING---POINT---RESZLETES---

Az 1-4. §-okhoz

A Bsz. 54. §-ának (1) bekezdésében foglalt, a bíró kinevezéséhez szükséges feltételek meglétét a kinevezést kérőnek kell igazolnia. Ha a kérelmező bírósági dolgozó, ezek a feltételek a személyi nyilvántartás alapján is megállapíthatók.

A Javaslat meghatározza, hogy a bíró az esküt a kinevezésétől számított mely határidőn belül, melyik bírósági vezető előtt köteles letenni. A kinevezett, de esküt még nem tett bíró bírói munkát nem végezhet.

A Bsz. egyéb szabályaival összhangban a Legfelsőbb Bíróság elnöke - az érintett kollégium véleményének a meghallgatása után - nemcsak a tanácselnök, hanem valamennyi legfelsőbb bírósági bíró beosztásáról rendelkezik.

A Besz. 57. §-ának (1) bekezdésében foglalt személyi öss6zeférhetetlenségi szabályt a szakmai szempontból kiemelkedő fontosságú beosztást betöltő kollégiumvezetőkre és indokolt kiterjeszteni.

Az 5. §-hoz

A bíró beosztása a Bsz. 58. §-ának (1) bekezdése szerint határozatlan időre szól.

A bíró beosztását minden esetben írásba kell foglalni. Az okirat szükséges tartalmi elemeit a Javaslat a bírói tisztség sajátosságainak megfelelően határozza meg.

A bíró más szolgálati helyre igazságszolgáltatási érdekből történő kirendelésének a lehetőségét a Javaslat a bíró méltányos érdekeit figyelembe véve korlátozza. A legfeljebb hat hónap időtartamú kirendelésre az eddigi egy év helyett csak két évente kerülhet sor, a kirendelésről a bírót megfelelő időben, írásban értesíteni kell.

A más megyei bíróság területén működő bírósághoz való áthelyezés a „fogadó” megyei bíróság érdekeit több szempontból érinti, ezért ahhoz a megyei bíróság elnökének, továbbá a helyi bírósági bíró esetén a helyi bíróság elnökének, megyei bírósági bíró esetén pedig az érintett kollégiumnak az egyetértése is szükséges.

A 6-9. §-okhoz

A bírói függetlenség, a felek érdeke megköveteli, hogy a bíróság és a bíróság tanácsainak az ügybeosztását meghatározott időben előre megállapítsák.

A vezető állású bírák kinevezésére a pályázatukat követően kerül sor, ezért vezetői tisztségükről le is mondhatnak. A bíróság zavartalan működésének a biztosítása érdekében a lemondást megfelelő határidőhöz kell kötni.

A Javaslat az új Munka Törvénykönyve és a köztisztviselők jogállásáról szóló törvény rendelkezéseivel összhangban a bírák munkaviszonya helyett a szolgálati viszony kifejezést használja, egyben kimondja, hogy a bírói szolgálati viszonyának a kezdetét nem az eskütétel, hanem a kinevezés napja jelenti. A bírót a tisztséggel járó jogosultságok így más az eskü letételéig megilletik és terhelik az ebből eredő kötelezettségek is.

A bírói függetlenség védelme érdekében a bírói tisztséggel nem összeegyeztethető tevékenységek körét a gazdasági társaságokról szóló 1988. évi VI. törvényre figyelemmel bővíteni szükséges. A gazdasági társaság vezető tisztségviselője, felügyelő bizottságának, illetve a személyes közreműködésre kötelezett tagja olyan jellegű tevékenységet végez, amely összeütközésre vezethetne a társaság érdeke, és a bírói függetlenség, az elfogulatlan ítélkezés követelménye között.

A 10. §-hoz

Az eddig alacsonyabb szintű jogszabályban a bíró részére biztosított „otthondolgozási kedvezményt” a Bsz.-ben indokolt szabályozni. A bíróság elnöke eszerint a bíró kérelmére engedélyezheti, hogy a munkáját csak a tárgyalási napjain végezze a munkahelyén. A bíró egyéb munkáinak többsége ugyanis az állandó munkahelyi jelenlétet nem kívánja meg.

A jelentős munkateher és a munkavégzés sajátosságai miatt a munkaidőn túl a munkahelyen teljesített ügyelet és az otthoni készenlét elismerésére a szabadidő biztosítása nem alkalmas. A Javaslat szerint a bíró az ilyen tevékenységért díjazásra jogosult, amelynek összegét az ügyeletben töltött órákra jutó alapbére adja.

A bíró a munkája során az idegen nyelv ismeretét több esetben is hasznosíthatja, ezért ha az adott nyelvből a középfokú vagy a felsőfokú állami nyelvvizsga letételét igazoló bizonyítvánnyal (ezzel egyenértékű igazolással) is rendelkezik, az alapbére meghatározott százalékában megállapított összegű pótlékra jogosult.

A bíró a munkáját számos esetben (pl. kirendelés, helyszíni tárgyalás) a szolgálati helyén kívül végzi. Az ilyenkor szükségszerűen felmerülő kiadásainak a fedezésére szolgáló napidíj összegét - a bírói tekintély megőrzésének a követelményére is figyelemmel - a mindenkori kezdő bíró személyi alapbér egy munkanapra eső részének a harminc százalékában indokolt megállapítani.

A bírák alapszabadságát a Javaslat az előmeneteli törvény alapján megállapított besorolásuknak megfelelően rendezi azzal, hogy az ötvenedik életévét betöltött bírót a besorolásától függetlenül az I. fizetési osztály szerinti negyven munkanap alapszabadság illeti meg. A megyei bíróság és a helyi bíróság vezető beosztású bírái az alapszabadságon felül további öt munkanap pótszabadságra jogosultak, az egy évre járó szabadságuk azonban - nem számítva a külön törvény szerinti pótszabadságokat - a negyven munkanapot nem haladhatja meg.

A hosszabb szolgálati viszonnyal rendelkező bírák anyagi elismerésére a Javaslat szabályozza a jubileumi jutalom intézményét. A bírói szolgálati viszony idejébe - e szempontból - a közszolgálati jogviszonyban, szolgálati jogviszonyban, közalkalmazotti jogviszonyban és munkaviszonyban töltött idő is beszámít.

A Javaslat felhatalmazást ad a bírákat megillető egyéb juttatások (pl. ruházati költségtérítés, étkezési hozzájárulás) szabályozására.

A 11. §-hoz

A Javaslat a bíró szolgálati viszonyának vétkes megszegésével okozott kár tekintetében meghatározza az anyagi felelősség viselésének az általános szabályát. A súlyos gondatlan magatartással okozott kár esetében az anyagi felelősség értékét a bíró három havi személyi alapbérének az erejéig indokolt megállapítani.

A 12. §-hoz

A Javaslat a legfelsőbb bírósági bíró felmentésére vonatkozó indítvány előterjesztésénél a hatályos szabályozáshoz képest annyiban változtat, hogy az indítványt a Legfelsőbb Bíróság elnöke az igazságügyminiszterrel egyetértésben terjeszti a köztársasági elnök elé.

A 13. §-hoz

A bírót a bírói tisztségéből csak a Bsz.-ben meghatározott okok fennállása esetén lehet felmenteni. Ezen esetek egyike, ha a bíró a szolgálati viszonyát jogellenesen megszünteti. A Javaslat meghatározza, hogy a szolgálati viszony megszüntetése a bíró részéről akkor jogellenes, amikor azt lemondás nélkül vagy az irányadó felmentési idő lejárta előtt szünteti meg, továbbá ha a bírói esküt a Bsz.-ben meghatározott határidőn belül nem teszi le.

A 14. §-hoz

A bírói tisztségből való felmentés esetei közül a Javaslat a felmentési időt, ezen belül a munkavégzési kötelezettség alóli felmentés idejét differenciáltan állapítja meg. A munkavégzési kötelezettség alóli felmentés idejére a bíró az átlagkeresetére jogosult.

A Javaslat biztosítja, hogy a bíró a szolgálati viszonyával összefüggésben a munkáltatói jogkört gyakorló vezetőnek a rá nézve sérelmes intézkedése miatt munkaügyi vitát kezdeményezzen.

A bíróság önálló hatalmi ág jellegéből következően a bírák személyi - és a szolgálati viszonyukkal összefüggő - adatainak a nyilvántartásáról a Bsz.-nek kell rendelkeznie. A Javaslat a nyilvántartható adatok körét, a nyilvántartást végző szerveket, a betekintésre való jogosultságot és a nyilvántartott adatokból történő adatszolgáltatást a bírói tisztség sajátosságainak megfelelően határozza meg.

A 15. §-hoz

A Javaslat meghatározza a nem bírói munkakört ellátó bírósági dolgozók körét. Az előmeneteli törvény hatálya alá tartozók - titkár, fogalmazó, tisztviselő és ügykezelő - a bírósággal szolgálati viszonyban, míg a fizikai állományú dolgozók munkaviszonyban állnak.

A bírósági dolgozók szolgálati viszonya a köztisztviselők jogállásához képest számos azonos vagy hasonló vonást mutat, a munkájuk ugyanakkor kötődik a bíró ítélkezési tevékenységéhez is. A Javaslat szabályozza azokat a területeket, ahol a köztisztviselők jogállásáról szóló törvényhez képest speciális rendelkezések indokoltak. Ezek a vezetői munkakörökre, a személyi összeférhetetlenség tilalma alóli felmentés lehetőségére, a képesítési előírásokra, a személyi nyilvántartásra, az előmenetelre és javadalmazásra, az ügyeletre (készenlétre), a napidíjra és a szabadságra, továbbá jubileumi jutalomra vonatkoznak. Szolgálati viszonyukra egyebekben - a Javaslatban írt kivételekkel - a köztisztviselők jogállásáról szóló törvény alkalmazandó.

A fizikai alkalmazottak munkabérére és az egyéb juttatásokra, továbbá a szabadságukra a Munka Törvénykönyve vonatkozó szabályait, egyebekben pedig néhány kivételtől eltekintve a bírósági dolgozók szolgálati viszonyára vonatkozó szabályokat kell alkalmazni.

A 16-17. §-okhoz

A Bsz. a Javaslat szerinti módosításokkal - figyelembe véve az előmeneteli törvényben foglaltakat is - a bírák szolgálati viszonyára vonatkozó valamennyi sajátos rendezést igénylő fontosabb kérdést szabályoz. A sajátos rendezést nem igénylő, viszonylag kisebb jelentőségű azon kérdésekben, amelyeket ez a két törvény nem tartalmaz, a köztisztviselők jogállásáról szóló törvényt, katonai bíró honvédségi szolgálati viszonyára a vonatkozó jogszabályok rendelkezéseit kell megfelelően alkalmazni.

Az Igazságügyi Minisztériumba beosztott bíró sajátos szolgálati viszonyban áll. A bírói tisztséggel összefüggő alapvető jogosultságok és kötelezettségek tekintetében a Bsz.; a munkavégzésre, az előmenetelre és a javadalmazásra a köztisztviselők jogállásáról szóló törvény rendelkezései az irányadók.

A Javaslat a Legfelsőbb Bíróság elnökét felhatalmazza, hogy - igazgatási jogkörében eljárva - nemcsak a Legfelsőbb Bíróság szervezetére, hanem a működésére vonatkozó részletes szabályokat is megállapítsa.

-----STARTING---POINT---VEGE---

A 18. §-hoz

Az előmeneteli törvény rendelkezéseivel a korábban adományozható címek nem férnek össze, a bíró és a bírósági dolgozó munkájának a megbecsülését más jogintézmények (soron kívüli előresorolás, kitüntetés, a miniszter által adományozható elismerési formák) biztosítják. A címek adományozására ezért a továbbiakban nincs lehetőség, az érintettek azonban a címet tovább viselhetik, megilletik őket az ezzel járó jogosultságok is.

A Javaslat a jubileumi jutalomra való jogosultság alapjául a korábban egységesen használt munkaviszony kifejezés helyett csak a bírói, bírósági dolgozói szolgálati viszonyban (a fizikai állományúaknál munkaviszonyban) töltött időt ismeri el. Az új számítási mód szerint előfordulhatna, hogy a jubileumi jutalom valamely fokozatában már részesült dolgozó ugyanerre mégegyszer jogosulttá válhatna, ezt azonban a Javaslat kizárja.

A Javaslat - a méltányosság szempontját figyelembevéve - átmeneti rendelkezést állapít meg azokra a bírákra és bírósági dolgozókra, akik a jubileumi jutalomra jogosultságot 1992. július 1-je és a törvény hatályba lépésének napja között szerzik meg.