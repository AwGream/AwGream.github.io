2017. évi CIX. törvény indokolása

az egyrészről az Európai Unió és tagállamai, másrészről Izrael Állam Kormánya közötti euromediterrán légiközlekedési megállapodásnak a Horvát Köztársaság Európai Unióhoz való csatlakozása figyelembevétele céljából történő módosításáról szóló Jegyzőkönyv kihirdetéséről

-----STARTING---POINT---ALTALANOS---

Általános indokolás

Az Európai Unió és tagállamai, másrészről Izrael Állam kormánya közötti euromediterrán légiközlekedési megállapodást (a továbbiakban: Megállapodás) 2013. június 10-én írták alá Luxembourgban. A Megállapodást a felek az aláírás időpontjától kezdve ideiglenesen alkalmazzák. A Megállapodás az Európai Unió és Izrael közötti légifuvarozási piac fokozatos megnyitását biztosítja. A Megállapodást az egyrészről az Európai Unió és tagállamai, másrészről Izrael Állam közötti euromediterrán légiközlekedési megállapodás kihirdetéséről szóló 2013. évi CLI. törvény hirdette ki.

2013. július 1-jén a Horvát Köztársaság csatlakozott az Európai Unióhoz. A csatlakozás feltételeiről szóló okmány 6. cikkének (2) bekezdése értelmében Horvátország vállalta, hogy a tagállamok és az Unió által egy vagy több harmadik országgal vagy valamely nemzetközi szervezettel kötött vagy aláírt megállapodásokhoz csatlakozik. Az Izraellel létrejött Megállapodáshoz való csatlakozás az egyszerűsített eljárás keretében valósult meg. Ennek megfelelően és az Európai Unió működéséről szóló szerződés 218. cikkének (5) bekezdésével összhangban jegyzőkönyvet kellett aláírni. Az egyrészről az Európai Unió és tagállamai, másrészről Izrael Állam Kormánya közötti euromediterrán légiközlekedési megállapodásnak a Horvát Köztársaság Európai Unióhoz való csatlakozása figyelembevétele céljából történő módosításáról készült Jegyzőkönyvet (a továbbiakban: Jegyzőkönyv) 2015. február 19-én írták alá Brüsszelben. A Jegyzőkönyv a Megállapodás szerves részét képezi, és a felek általi aláírásától ideiglenesen alkalmazandó.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. § (1) bekezdése értelmében a Jegyzőkönyvet törvényben kell kihirdetni.

A 2. §-hoz

A Jegyzőkönyv hiteles magyar nyelvű szövegét tartalmazza.

A Jegyzőkönyv 1 szakaszból és 3 cikkből áll. Az 1. cikk a Horvát Köztársaság Megállapodáshoz való csatlakozását tartalmazza. A 2. cikk a szerződés horvát nyelvű szövegének hitelességéről, a 3. cikk a Jegyzőkönyv jóváhagyásáról, hatálybalépéséről, valamint ideiglenes alkalmazásáról rendelkezik.

A 3. §-hoz

A törvény hatálybalépésével összefüggő és a végrehajtásához szükséges rendelkezéseket tartalmazza.