2014. évi LXXXV. törvény indokolása

az egyes jogállási törvények módosításáról

-----STARTING---POINT---ALTALANOS--- 

1. Szükséges a közalkalmazottak jogállásáról szóló 1992. évi XXXIII. törvény technikai jellegű módosítása, a közszolgálati tisztviselőkről szóló 2011. évi CXCIX. törvényben (a továbbiakban: Kttv.) terminológiájával való összhang megteremtése érdekében.

2. Az egyes vagyonnyilatkozat-tételi kötelezettségekről szóló 2007. évi CLII. törvény és a Kttv. terminológiája összhangjának megteremtése szintúgy szükségessé vált.

3. A központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvényt (a továbbiakban: Ksztv.) érintő módosítás célja a miniszteri biztosok megbízatási idejének közjogi helyzetükhöz igazodó pontosítása, valamint az állami vezetői igazolványra vonatkozó rendelkezések egységesítése azzal, hogy a változtatás az állami vezetői igazolványhoz kapcsolódó jogosultságokat nem érinti. A törvény hatályon kívül helyezi a Ksztv.-ben a vonatkozó - végrehajtási rendelettel ki nem töltött - felhatalmazást.

4. A Kttv.-vel való összhang fenntartása céljából kerül sor a Nemzeti Adó- és Vámhivatalról szóló törvény módosítására az összeférhetetlenségi szabályok tekintetében, valamint az uniós joggal - valamint a Kttv.-vel - való összhang megteremtése érdekében kerül sor a szülési szabadság.

5. A legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény (a továbbiakban: Üsztv.) kis mértékű módosítását a 8. pontban kifejtettek teszik szükségessé, ugyanis annak 152. § (1) bekezdése rendelkezik arról, hogy a legfőbb ügyész részére az Országgyűlés elnöke igazolványt állít ki.

6. A Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) módosítása egyrészt pontosító jellegű, mivel az összeférhetetlenség szabályainál az eredeti jogalkotói szándékot jobban tükröző szöveg kerül megállapításra. Másrészt a polgármesteri tisztség megszüntetésével kapcsolatos eljárásnak a törvényszéktől a közigazgatási és munkaügyi bírósághoz történő átadásának indoka, hogy a polgármesteri tisztség megszüntetése inkább munkajogi jellegű vizsgálatot vet fel, így hatékonyabb, ha a törvényszék helyett a közigazgatási és munkaügyi bíróságok hatáskörébe tartozik a Mötv. 70. § (1) bekezdése szerinti eljárás.

7. A törvény célja, hogy a jogalkalmazási gyakorlat során felmerült problémákat rendezze a Kttv. esetén, továbbá, hogy megteremtse az összhangot az uniós jog és a Kttv. rendelkezései között. A Mötv. 73. §-ának végrehajtásával a Kttv. kiegészül egy új VII/A. fejezettel, amely a polgármester, vagy alpolgármester jogviszonyával kapcsolatos részletszabályokat tartalmazza. Ezzel összefüggésben kerül sor a közszolgálati tisztviselőkről szóló törvénnyel összefüggő átmeneti, módosuló és hatályát vesztő szabályokról, valamint egyes kapcsolódó törvények módosításáról szóló 2012. évi V. törvény módosítására, mivel szükséges átmeneti rendelkezések megalkotása. E mellett a törvény gondoskodik a Közigazgatási és Igazságügyi Hivatal átszervezése okán felmerülő technikai jellegű módosításokról.

8. A törvény célja, hogy megteremtse az egyes - Alaptörvényben nevesített, az Országgyűlés által választott - közjogi tisztségviselők igazolvánnyal való ellátásának jogi alapját. A tisztség betöltését igazoló igazolványt ennek megfelelően 21 közjogi tisztségviselő részére az Országgyűlés elnöke állítja ki. A házelnök részére a közjogi tisztségviselői igazolványt a Mentelmi, összeférhetetlenségi, fegyelmi és mandátumvizsgáló bizottság elnöke állítja ki.

-----STARTING---POINT---RESZLETES---

Az 1-3. §-hoz

A közalkalmazottak jogállásáról szóló törvény technikai jellegű módosítása szükséges ahhoz, hogy a - már hatályon kívül helyezett - köztisztviselők jogállásáról szóló törvényre történő hivatkozásokat felváltsák a Kttv.-re történő hivatkozások. Továbbá a szövegcserés módosítások célja, hogy a kormányzati szerkezetátalakítással összefüggő technikai jellegű módosításokat végrehajtsa.

A 4. §-hoz

Az egyes vagyonnyilatkozat-tételi kötelezettségekről szóló 2007. évi CLII. törvény (a továbbiakban: Vnytv.) 3. §-ának módosítása azért szükséges, hogy a Kttv. terminológiájának megfelelően ne csak a köztisztviselők részére írjon elő vagyonnyilatkozat-tételi kötelezettséget, hanem kormánytisztviselők részére is. Ez áll összhangban a Vnytv. 3. § (1) bekezdésével is, hiszen annak hatálya a közszolgálatban álló személyre terjed ki, ami magában foglalja a kormánytisztviselőket is a köztisztviselők mellett.

Az 5-6. §-hoz

Az 5. § (1) bekezdése pontosítja a Kormány tagjai és a további állami vezetők igazolványára vonatkozó rendelkezéseket, míg a 6. § ehhez kapcsolódó technikai jellegű módosítás, valamint hatályon kívül helyezi a vonatkozó - végrehajtási rendelettel ki nem töltött - felhatalmazást.

Az 5. § (2) bekezdése a miniszteri biztos megbízatásának időtartama - közjogi helyzetéhez igazodóan - nem az őt megbízó miniszter megbízatásáig tart, hanem a megbízó minisztert követően kinevezett miniszter hatáskörgyakorlásáig.

A 7-9. §-hoz

A NAV tv. 18. § (1) bekezdése alapján a Kttv. szülési szabadságra vonatkozó szabályai nem alkalmazhatóak. Ezért szükséges a NAV tv. szülési szabadságra vonatkozó rendelkezését az uniós jogi rendelkezésekkel és a Kttv.-vel összhangban módosítani.

A módosítás célja, hogy a szülési szabadság tartamára vonatkozó szabályok tartalmazzák a szülési szabadság kötelező 2 hetes igénybevételére vonatkozó rendelkezést is, összhangban a várandós, a gyermekágyas vagy szoptató munkavállalók munkahelyi biztonságának és egészségvédelmének javítását ösztönző intézkedések bevezetéséről (tizedik egyedi irányelv a 89/391/EGK irányelv 16. cikke (1) bekezdésének értelmében) szóló 1992. október 19-i 92/85/EGK irányelv 8. cikk (2) bekezdésével. A módosítás nem jelent a szabályozásban szigorodást, pusztán annyit jelent, hogy az európai uniós joggal összhangban nemcsak jogosult, hanem két hét erejéig köteles is igénybe venni a szülési szabadságot az érintett. A munkáltató oldaláról ez természetesen továbbra sem jelenti azt, hogy megtagadhatná a teljes 24 hetes szülési szabadság kiadását.

A 8. és 9. § a Mötv. 36. § (1) bekezdés d) pontjával, valamint a nemzetiségek jogairól szóló 2011. évi CLXXIX. törvény 106. § (1), (3) és (9) bekezdésével teremti meg az összhangot. Ezzel összefüggésben kerül sor a korábbi szabályokat tartalmazó 33/B. § (5)-(6) bekezdésének hatályon kívül helyezésére.

A 10. §-hoz

Tekintettel arra, hogy a törvény célja a közjogi tisztségviselői igazolvány egységes szabályozásának a megteremtése, szükségessé vált a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény kis mértékű módosítása, ugyanis annak 152. § (1) bekezdése rendelkezik arról, hogy a legfőbb ügyész részére az Országgyűlés elnöke igazolványt állít ki. Ez a szabály e törvény hatályba lépését követően - a többi, közjogi tisztségviselői igazolványra jogosult személlyel azonos helyen - az Országgyűlésről szóló törvényben kerül rendezésre.

A 11-12. §-hoz

A 11. § szerinti módosítás célja, hogy a Mötv. összeférhetetlenségi szabályát az eredeti jogalkotói szándékot jobban kifejező szöveggel állapítsa meg. Az összeférhetetlenség lényege ugyanis, hogy médiatartalom-szolgáltató tevékenységet ne végezhessen önkormányzati képviselő, vagy a képviselő-testület bizottságának nem képviselő tagja. A módosított szöveg pontosabban kifejezi ezt a jogalkotói akaratot.

A 12. § szerinti módosítás indoka, hogy a polgármesteri tisztség megszüntetésével összefüggő eljárás munkajogi jellegű vizsgálatot vet fel, így hatékonyabb, ha a törvényszék hatásköréből a közigazgatási és munkaügyi bírósághoz kerülnek ezek az eljárások.

A 13-26. §-hoz

A törvény 13. §-a, összhangban a 22. §-sal kiterjeszti a Kttv. hatályát a polgármester, illetve az alpolgármester foglalkoztatási jogviszonyára is. Erre azért van szükség, mert a Mötv. 73. §-a szerint a Kttv. rendezi a polgármesteri tisztség ellátásával kapcsolatos egyéb kérdéseket. Ennek a szabálynak a végrehajtására szolgál a törvény 13., valamint 22. §-a, amely új fejezettel egészíti ki a Kttv.-t. A törvény 22. §-ával megállapított VII/A. Fejezet tartalmazza a polgármesteri tisztség ellátásának formáit (főállású, illetve társadalmi megbízatású), a főállású polgármesteri foglalkoztatási jogviszony jellegét, létrejöttének idejét, a munkáltatói jogokkal kapcsolatos rendelkezéseket, a szabadságra, fegyelmi és kártérítési felelősségre vonatkozó szabályokat, valamint egyéb, a tisztséggel összefüggő rendelkezéseket. Ilyen rendelkezésnek minősül többek között a polgármester részére adható jutalom szabálya, a polgármesteri foglalkoztatási jogviszonnyal kapcsolatos igényérvényesítés szabályai, a Kttv. alkalmazására vonatkozó rendelkezések.

A törvény 14. §-a a közszolgálati szabályzat kiadásának formáját egészíti ki azzal, hogy ha a közigazgatási szerv hivatali szervezetének vezetője a jogalkotásról szóló törvénynek megfelelő közjogi szervezetszabályozó eszköz kiadására nem jogosult, akkor egyéb belső, normatív szabályzatban adhatja ki a közszolgálati szabályzatot. A módosítás célja, hogy a Kttv. 75. § (5) bekezdésében szereplő kötelezettségnek eleget tudjanak tenni azon közigazgatási szerveknél is, ahol a hivatali szervezet vezetője nem jogosult közjogi szervezetszabályozó eszköz kiadására (így például a megyei (fővárosi) rendőr-főkapitányságok, és a Rendőrség speciális szervei esetében).

A törvény 15-16. §-ában a Kttv. tartós külszolgálatra vonatkozó szabályait módosítja. A Kormány döntése alapján az európai integrációs ügyekért való feladat- és hatáskörök - néhány kivétellel - a külgazdasági és külügyminisztertől a Miniszterelnökséget vezető miniszterhez kerülnek át. E változás alapvetően a Kormány tagjainak feladat- és hatásköréről szóló 152/2014. (VI. 6.) Korm. rendelet módosítását igényli, amely jelenleg folyamatban van. A fenti változáshoz kapcsolódó további szabályozási döntés szerint a brüsszeli Állandó Képviselet szakmai irányítása és 2015. január 1-jétől a diplomata, szakdiplomata személyzete feletti munkáltatói joggyakorlás a külgazdasági és külügyminisztertől a Miniszterelnökséget vezető miniszterhez kerül át. A jelenlegi diplomata, szakdiplomata személyzet kormányzati szolgálati jogviszonya tekintetében tehát jogutódlás áll be, felettük a munkáltatói jogokat (kihelyezés, visszavonás, beszámoltatás stb.) főszabályként a Miniszterelnökséget vezető miniszter gyakorolja.

Az Állandó Képviselet azonban továbbra is a Külgazdasági és Külügyminisztérium szervezeti egysége marad; funkcionális működtetése, valamint a funkcionális feladatokat ellátó személyzet feletti munkáltatói jogkör gyakorlása továbbra is a külgazdasági és külügyminiszter irányítása alatt álló minisztérium hivatali szervezetének vezetője jogkörébe tartozik. E változás okán azonban a Kttv. tartós külszolgálatra való kihelyezésére vonatkozó szabályainak módosítása is szükséges.

A külszolgálat esetében a miniszteri biztos díjazásával kapcsolatos szabályoktól a miniszter indokolt esetben eltérhet.

A törvény 17. §-ában szereplő módosítás célja, hogy a Kttv. összeférhetetlenségi szabálya összhangba kerüljön a Mötv. 36. § (1) bekezdés c) pontjával, valamint a nemzetiségek jogairól szóló 2011. évi CLXXIX. törvény 106. § (1), (3) és (9) bekezdésével.

A törvény 18. §-ában foglalt módosítás pontosító jellegű.

A törvény 19. §-ában szereplő módosítás célja, hogy a szülési szabadság tartamára vonatkozó szabályok tartalmazzák a szülési szabadság kötelező 2 hetes igénybevételére vonatkozó rendelkezést is, összhangban a várandós, a gyermekágyas vagy szoptató munkavállalók munkahelyi biztonságának és egészségvédelmének javítását ösztönző intézkedések bevezetéséről (tizedik egyedi irányelv a 89/391/EGK irányelv 16. cikke (1) bekezdésének értelmében) szóló 1992. október 19-i 92/85/EGK irányelv 8. cikk (2) bekezdésével. A módosítás nem jelent a szabályozásban szigorodást, csupán annyit, hogy az európai uniós joggal összhangban nemcsak jogosult, hanem két hét erejéig köteles is igénybe venni a szülési szabadságot az érintett kormánytisztviselő. A munkáltató oldaláról ez természetesen továbbra sem jelenti azt, hogy megtagadhatná a teljes 24 hetes szülési szabadság kiadását, ha ezt a kormánytisztviselő igényli.

A 20. §-beli módosítás - a miniszteri biztosok megbízatási idejére vonatkozó szabályozással megegyezően - a politikai tanácsadó és politikai főtanácsadó esetén is akként határozza meg a megbízatás időtartamát, hogy az az újonnan kinevezett miniszter hatáskörgyakorlása idejére szóljon.

A törvény 21. és 23. §-ában szereplő módosítások célja, hogy a Kttv. összhangba kerüljön a nemzetiségek jogairól szóló 2011. évi CLXXIX. törvény 106. § (1), (3) és (9) bekezdésével, valamint a Mötv. 36. § (1) bekezdés c) pontjával.

A törvény 24. §-ában a külpolitikáért felelős, valamint az európai ügyek koordinációjáért felelős miniszter kap felhatalmazást a külszolgálatot érintő speciális szabályozásra.

A törvény 25. §-ában foglalt módosítás pontosító jellegű, a Közigazgatási és Igazságügyi Hivataltól az Igazságügyi Hivatalhoz kerülnek a Kttv. 183/A. §-ban szereplő feladatok, így indokolt az elnevezés módosítása. E mellett a Kttv. 70. § (3) bekezdését érintő módosítás a munka törvénykönyvéről szóló 2012. évi I. törvény 65. § (5) bekezdése a felmondás közlését megelőzően szövegrésze alaptörvény-ellenességének megállapításáról és megsemmisítéséről szóló 17/2014. (V. 30.) AB határozatnak való megfelelést szolgálja.

A módosítás alapján a jövőben a közigazgatási minőségpolitikáért és személyzetpolitikáért felelős miniszter képviseli a Kormányt a Közszolgálati Érdekegyeztető Fórumban.

Továbbá a módosítást követően a közszolgálati életpálya kidolgozásáért felelős miniszter is végezhet statisztikai lekérdezéseket e feladatkörét érintően a személyügyi nyilvántartásból és integrált emberi erőforrás-gazdálkodási rendszerből.

A törvény 26. §-a technikai pontosítás.

A 27. §-hoz

A törvény 27. §-a a Kttv.-be beépülő új VII/A. Fejezettel kapcsolatos átmeneti rendelkezéseket tartalmazza. Ennek megfelelően azok a szabályok, amelyek nem jelentenek többlet kötelezettséget a címzettek számára, már a 2014. évi általános helyi önkormányzati választások napjától alkalmazandóak.

A 28. §-hoz

A módosítás megteremti az egyes - az Alaptörvényben nevesített, az Országgyűlés által választott - közjogi tisztségviselők igazolvánnyal való ellátásának jogi alapját. Ennek eredményeképp az Országgyűlés elnökét jogosítja fel arra a szabály, hogy a köztársasági elnök, a miniszterelnök, az Alkotmánybíróság elnöke és tagja, a Kúria elnöke, a legfőbb ügyész, az Országos Bírósági Hivatal elnöke, az alapvető jogok biztosa és helyettesei, valamint az Állami Számvevőszék elnöke, és további 13 közjogi tisztségviselő részére igazolványt állítson ki. E mellett a törvény a házelnök részére is biztosít közjogi tisztségviselői igazolványt, amelyet a Mentelmi, összeférhetetlenségi, fegyelmi és mandátumvizsgáló bizottság elnöke állít ki. Az igazolvány nem érinti a tisztséghez fűződő jogokat, csupán a tisztség betöltésének igazolására szolgál. Az igazolvány a tisztségviselő nevét, arcképmását és a betöltött közjogi tisztség megnevezését tartalmazza.

-----STARTING---POINT---VEGE---

A 29-31. §-hoz

Hatályba léptető rendelkezés, sarkalatossági záradék, valamint jogharmonizációs záradék.

A törvény azon részei, amelyek nem igényelnek hosszabb felkészülési időt, már a kihirdetést követő napon hatályba lépnek, míg a törvény többi része csak 2015. január elsején lép hatályba.