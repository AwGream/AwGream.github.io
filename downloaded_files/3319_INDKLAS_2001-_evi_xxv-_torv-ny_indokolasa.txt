2001. évi XXV. törvény indokolása

a helyi önkormányzatok 2001. évi új címzett támogatásáról, egyes címzett támogatással folyamatban lévő beruházások eredeti döntéseinek módosításáról, valamint a helyi önkormányzatok címzett és céltámogatási rendszeréről szóló 1992. évi LXXXIX. törvény módosításáról

-----STARTING---POINT---ALTALANOS--- 

A helyi önkormányzatok címzett és céltámogatási rendszeréről szóló 1992. évi LXXXIX. törvény (a továbbiakban: Cct.) alapján a 2001. évi új címzett támogatások körében az önkormányzatok támogatási igényüket 2000. december 15-ig nyújthatták be. Ezen időpontig a Belügyminisztériumba és a szakminisztériumokba összesen 40 db új címzett támogatási igény érkezett, amelyeknek beruházási összköltsége több mint 37 milliárd forint.

A Magyar Köztársaság 2001. és 2002. évi költségvetéséről szóló 2000. évi CXXXIII. törvény (a továbbiakban költségvetési törvény) a címzett és céltámogatásokra a 2001. évre 67,3 milliárd forint előirányzatot hagyott jóvá. Ezen belül- a folyamatban lévő beruházások ez évi támogatási igényét is figyelembe véve - a 2001. évi új címzett támogatásokra a 2001. évi költségvetési előirányzatból közel 2 milliárd forint használható fel.

A helyi önkormányzatok által benyújtott 2001. évi új címzett támogatási igények feldolgozásakor és a támogatási javaslat kidolgozása során általános szempontok voltak a következők:

- a beruházás a központi források hatékony felhasználásával valósuljon meg, a költségtakarékosság követelményeinek megfelelően,

- a közösen ellátott feladatok, a területi szolgáltatásokat végző intézmények előnyben részesüljenek,

- az igénybenyújtó önkormányzat anyagi erőihez mérten saját forrást is felhasználjon a beruházás megvalósításához.

A 2001. évi címzett támogatások esetében különös szempontok is előtérbe kerültek. Így - tekintettel a források szűkösségére - fokozottan került a figyelem középpontjába a költséghatékonyság érvényesítése, szükség esetén a gépi munkának élő munkával történő kiváltásával a közmunkaprogram keretében.

A benyújtott igények, valamint a feldolgozás eredményeképpen a törvényi feltételeknek megfelelő, támogatásra javasolt 2001. évi új címzett támogatási igények főbb adatai a következők:

 

 Benyújtott igények

 Támogatásra javasolt igények

 Ágazat megnevezése

  száma (db)

 beruházási összköltsége (Md Ft)

  száma (db)

 beruházási összköltsége (Md Ft)

 címzett támogatási igény (Md Ft)

 Egészségügy:

 9

 17,7

 7

 9,4

 9,0

 Szociális ellátás:

 4

 2,5

 4

 2,5

 2,3

 Oktatás:

 10

 6,4

 9

 5,8

 5,2

 Kultúra:

 8

 6,8

 4

 1,8

 1,4

 Vízgazdálkodás:

 9

 4,1

 6

 3,7

 2,9

 Összesen:

 40 

 37,5

 30

 23,2

 20,8

-----STARTING---POINT---RESZLETES---

Az 1. §-hoz

A törvény 1. számú melléklete tartalmazza a helyi önkormányzatok részére a támogatás szempontjából új beruházásaikhoz 2001. évben és az azt követő években járó címzett támogatást önkormányzatonként és beruházásonként.

A támogatásra javasolt 30 igény révén együttesen több mint 23,2 milliárd forint értékű beruházás valósulhat meg, amiből 20,8 milliárd forint a címzett támogatás összege.

A 30 beruházásból 6 a vízgazdálkodási ágazatban, 7 az egészségügyi, 4 a szociális ellátás, 9 a közoktatás és 4 a kulturális szolgáltatás területén eredményezheti a lakosság ellátottságának javulását.

Az egyes ágazatokban a javasolt támogatással megvalósítandó beruházások főbb jellemzői a következők:

Az egészségügyi ellátásnál javasolt kórház rekonstrukciók célja a korszerűbb ellátás megvalósítása. A beruházások nem járnak ágyszám növeléssel. A javaslat kialakítása során előnyben részesültek a minőségileg legelavultabb, a minimális követelményeknek legkevésbé megfelelő területek, illetve amelyeknél a beruházás indítását kiemelt területi, orvosszakmai szempontok indokolták. Prioritást élveztek azon beruházások, amelyek ez alkalommal első ízben részesülhetnek címzett támogatásban.

A szociális ellátás területén a javasolt beruházások a szociális törvényben meghatározott kötelező önkormányzati feladatok ellátását segítő - az időskorúak szakmai irányelveknek megfelelő ápoló-gondozó otthonban történő elhelyezésének - mennyiségi és minőségi fejlesztését szolgálják.

A közoktatásnál javasolt beruházások kiválasztásánál elsőbbséget kaptak a halaszthatatlan rekonstrukciós munkálatok, az egyedi, speciális képzési profilú, nagy vonzáskörzettel rendelkező középfokú oktatási intézmények és a többfunkciós létesítmények fejlesztései. A körzeti feladatok ellátását szolgáló beruházások a növekvő tanulólétszám által is indokolt létesítmény-ellátottsági hiányokat pótolnak, illetve lehetővé teszik a gazdaságos intézményüzemeltetést.

A kultúra területén a az ágazati szakmai koncepcióval összhangban előnyben részesült a többfunkciós létesítmények megvalósítása, a művészeti alkotómunkának otthont nyújtó objektumok építése, valamint a törvényben meghatározott önkormányzati közművelődési és nyilvános könyvtári ellátási feladatok végrehajtását biztosító létesítmények építése, rekonstrukciója.

A vízgazdálkodási ágazat esetében a vízellátást szolgáló beruházásoknál és a belterületi vízrendezés esetében egyaránt csak a költségtakarékos beruházások indítása javasolt. A központi források racionális felhasználása érdekében a Tisztaberek által a koncepció múlt év májusi benyújtása során még 1,44 milliárd Ft-os összköltségűre tervezett belterületi vízrendezés 720 millió Ft-ra, Tiszakécske belterületi vízrendezése pedig 625 millió Ft-ra csökkent. Az önkormányzati igénybejelentés már e csökkentett költségek szerint történt.

A 2. §-hoz

A törvény 2. számú melléklete tartalmazza az elutasításra javasolt 10 db címzett támogatási igény önkormányzatonkénti részletezését.

A támogatásra nem javasolt igények egy része - szakmai indokoltságuk ellenére - nem elégíthető ki a támogatási lehetőségek szűkös volta miatt. Az igények másik része azért nem javasolható támogatásra, mert a beruházások előkészítettségének hiánya miatt nem felel meg a feltételeknek.

A 3. §-hoz

A címzett támogatással folyamatban lévő rekonstrukciókhoz a Cct. 3. § (7) bekezdése alapján a későbbi évek jogszabályi változásából eredően az eredeti döntés módosításáról az Országgyűlés dönt.

A címzett támogatással folyamatban lévő beruházások jogszabályi változásból eredő módosítására nyolc önkormányzat nyújtott be igényt. Ezen igények közül négy önkormányzati beruházás - többlettámogatást nem igénylő - műszaki tartalom változását tartalmazza az Országgyűlésnek elfogadásra benyújtott javaslat (Kaposvár, Tolna megye, Balatonalmádi, Balassagyarmat), továbbá két önkormányzat (Hajdúsámson, Szabolcs-Szatmár-Bereg megye) esetében többlettámogatási igény is javasolható.

Az alábbi indokok játszottak szerepet a törvényi változásból adódó változásokra vonatkozó javaslat kialakításánál:

A Kaposvári Táncsics Mihály Gimnázium teljes rekonstrukciója esetében az 1999. évi LIX. törvény 1. számú melléklet 11. sorszáma alatt a gimnázium beruházása 205.200 eFt címzett támogatást nyert el. Az Országgyűlés döntése a megvalósíthatósági tanulmány „A” változatát támogatta, amely a gimnázium főépületének rekonstrukcióját tartalmazza. A beruházás megvalósítása során lefolytatott közbeszerzési eljárás eredményeként 50 millió forint „megtakarítás” keletkezett. Az önkormányzat ezért kezdeményezte, hogy a fennmaradó összeget ne kelljen visszafizetni a központi költségvetésbe, hanem a „B” változat kivitelezésére használhassák fel, amely magában foglalja a főépületen túl további két, ugyancsak tantermeknek helyet adó melléképület felújítását is. A módosított igénybejelentéssel tehát bővül a beruházás műszaki tartalma, olyan módon, hogy költségvetési többletigényt nem fogalmaz meg.

A Tolna Megyei Önkormányzat esetében az Ady Endre Középiskola, Szakiskola és Kollégium rekonstrukciójának és bővítésének támogatásáról az Országgyűlés az 1999. évi LIX. törvényben döntött. A kedvező döntést követően olyan jogszabályi változások történtek [elfogadásra került a nevelési-oktatási intézmények működéséről szóló 11/1994. (VI. 8.) MKM rendelet módosításáról szóló 8/2000. (V. 24.) OM rendelet], melyet a folyamatban lévő beruházásnál is figyelembe kell venni. E körülmény, valamint a beruházás során felmerült vis maior eset (két épületrész megsüllyedt) szükségessé tette a műszaki tervek módosítását. A kisebb módosítások mellett az Országgyűlés által 1999-ben jóváhagyott eredeti célkitűzések megmaradnak. A módosítás többlettámogatási igénnyel nem jár.

Balatonalmádi az Országgyűlés 2000. évi döntése alapján 463.000 eFt-os címzett támogatást nyert a volt „AURÓRA” Étterem korszerűsítésére és bővítésére (teljes átépítés) Városi Kulturális Központtá. A központi támogatáson túl az önkormányzat további jelentős összegű saját forrás biztosítását vállalta. A közbeszerzési eljárás során kiválasztott építésszervező aktualizálta az igénybejelentésben meghatározott tervezői költségbecslést. A felmerült többletköltséget az önkormányzat nem tudja felvállalni, ennek okán egy új tervpályázatot írt ki. Az igénybejelentés tehát a műszaki tartalom módosulását eredményezi, a funkcionális egységek változatlanul hagyásával, alaprajzi és homlokzati változtatással. A módosított igénybejelentés költségvetési többletigényt nem fogalmaz meg.

Balassagyarmat Önkormányzata a Dr. Kenessey Albert Kórház rekonstrukciójára 2000. évre közel 4 milliárd Ft-os címzett támogatási igényt nyújtott be. Az Országgyűlés ezen igényből 440 millió Ft-ot hagyott jóvá a 2000. évi LXXXVI. törvényben. A „különbözetre” nézve a Kormány a fejlesztési elképzelések racionalizálását tartotta szükségesnek, melynek az önkormányzat eleget tett. Így a 2001. évre benyújtott újabb igénybejelentésében 2 milliárd Ft-ban határozta meg a további címzett támogatási igényét. Mindez szükségessé tette a 2000. évben már jóváhagyott 440 millió Ft-os program, és a 2001. évre benyújtott 2 milliárd Ft-os program műszaki-szakmai tartalmának összehangolását. Ennek eredményeként a 2000. évi parlamenti döntés módosítása válik szükségessé a műszaki tartalmat illetően.

Hajdúsámson Önkormányzata a II. Rákóczi Ferenc Általános Iskola bővítésére és rekonstrukciójára (tantermek, foglalkoztatók, könyvtár, konyha, étterem, tornaterem és kiszolgáló helyiségek) 1999-ben 964.000 eFt összegű címzett támogatást nyert, melyhez 188 millió Ft saját forrást biztosított. A beruházás 1999. decemberében elkezdődött és a tervezett ütemben halad. (A 2000. szeptemberi iskolakezdésre 16 tanterem és a tornaterem műszaki átadása megtörtént.) Ahhoz, hogy az önkormányzat a folyamatban lévő beruházását úgy tudja befejezni, hogy az megfeleljen a közoktatási törvény előírásainak, további 59, 7 millió Ft szükséges. Ezt a község nem tudja a saját költségvetéséből biztosítani, ezért arra címzett kérelmet nyújtott be. Ezen igényből 50 millió Ft javasolható támogatásra.

A Szabolcs-Szatmár-Bereg Megyei Önkormányzat a Szatmár-Beregi Kórház rekonstrukciójára az Országgyűlés az 1997. évi XLV. törvényben több mint 3,3 milliárd Ft-ot hagyott jóvá. Az önkormányzat az elmúlt évben és az idei évben is 904 millió Ft-os többlettámogatási igényt nyújtott be az egészségügyi minimumfeltételek változása miatt. Az önkormányzat ezen igényéből 430 millió Ft támogatás javasolható.

A Nógrád Megyei Önkormányzat a Szent Lázár Megyei Kórház 1998-2001. között megvalósuló rekonstrukciójához 3.689 millió forint összegű címzett támogatást nyert.

Az önkormányzat 260 millió Ft-os többlettámogatást kér, melyet a sürgősségi betegellátásra vonatkozóan előírt jogszabályváltozással, a tűzrendészeti és az áramszolgáltatásra irányadó hatósági előírásokkal, valamint váratlanul felmerült többletkiadásokkal indokol. Többlettámogatás ez utóbbi indok (váratlan kiadások) alapján nem jár, azonban a jogszabályváltozások, illetve az azok alapján kiadott hatósági előírások változása miatt a Nógrád Megyei Kórháznál 102 millió Ft-os többletköltség elismerhető.

A folyamatban lévő beruházások jogszabályi változás miatti módosulására vonatkozó rendelkezést a törvény 3. számú melléklete tartalmazza.

A 4. §-hoz

A rendelkezés újra fogalmazza azokat a feltételeket, amelyek szükségesek a címzett támogatás keretében csatornázási és szilárd hulladékkezelési feladatokra adható forrásokhoz.

Az 5. §-hoz

A címzett és céltámogatási rendszer alapvetően a kizárólagos önkormányzati tulajdonban lévő ingatlanon megvalósuló beruházásokat segíti. A módosítás értelmében e fő szabály alól kivételt képeznek a pincerendszerek és természetes partfalak veszély elhárítási munkálatai, továbbá a szennyvízcsatorna hálózat építése, amelyek állami tulajdont is érinthetnek.

A 6. §-hoz

Az EU támogatással társfinanszírozás keretében megvalósuló beruházások esetén szükségessé vált az EU támogatásokra, valamint a címzett és céltámogatásokra vonatkozó finanszírozási, elszámolási rendelkezések módosítása.

-----STARTING---POINT---VEGE---

A 7. §-hoz

A törvény hatályba lépését szabályozza, mely szerint rendelkezései a kihirdetését követő 3. napon lépnek hatályba.