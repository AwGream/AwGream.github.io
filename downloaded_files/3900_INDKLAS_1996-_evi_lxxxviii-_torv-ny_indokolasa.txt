1996. évi LXXXVIII. törvény indokolása

az egészségügyi hozzájárulásról

-----STARTING---POINT---ALTALANOS--- 

A magyar társadalombiztosítás évek óta finanszírozási problémákkal terhelt, ellátórendszerében rendkívül sok ellentmondás van, technikai-ügyviteli színvonala alulfejlett. Mindezt csak tetőzi, hogy a kiadásait szolgáló járulékmértékek világviszonylatban is kiemelkednek, a magyar GDP-hez képest pedig - az adókat és egyéb adószerű kötelezettségeket is figyelembe véve - talán a legmagasabbak. Ráadásul a társadalom is elégedetlen a nyújtott szolgáltatások színvonalával, a szolgáltatások hozzájutásának szervezettségével.

A társadalombiztosítás a szociális biztonság egyik alapeleme (a másik a munkavégzési lehetőség) és olyan szerzett jogként foglalható össze, amelynek megreformálása mindenkor és mindenhol a világon a legnehezebb kormányzati feladatok egyike. Magyarországon elkerülhetetlenül szükséges a társadalmi-gazdasági átalakuláshoz való igazítása, a társadalmi igazságosságnak való jobb megfeleltetése. A társadalombiztosítási alapok együttesen az államháztartás egyik legnagyobb alrendszere, bevételi oldalról pedig a járulék a legnagyobb volumenű centralizációs eszköz. Míg a tervezett személyi jövedelemadó bevétel 1997. évre mintegy 520 milliárd Ft, addig a társadalombiztosítási járulékokból származó bevétel jövőre elérheti az 1100 milliárd Ft-ot.

A járulékbevételeknek a mai rendszerben évek óta megállíthatatlannak tűnő erodálása miatt folyamatosan szembe kell nézni a tervezettet meghaladó hiánnyal és a kiadási oldal feszültségeivel.

A kormányzati felelősség miatt a társadalombiztosítási alapok állandósult krónikus válsághelyzete nem fogadható el. Az alapok kiadásainak, illetve hiányának dinamikus növekedése az ország gazdasági és társadalmi fejlődését veszélyezteti.

Nemzetközi tapasztalatok egyértelműen alátámasztják, hogy ahol a társadalombiztosítás állami elkötelezettsége viszonylag magas, s ahol az öngondoskodás, a magánbiztosítási formák nem vesznek részt a kötelező, illetve kiegészítő társadalombiztosításban, ott mindenütt finanszírozási problémák jelentkeznek, többek között a demográfiai változások, a lakosság elöregedése miatt. Nálunk jóval gazdagabb országok is súlyos szigorító intézkedésekre, kényszerültek, illetve kényszerülnek.

Érdemi reformok nélkül már 1997-ben a társadalombiztosítási alapok hiányának olyan aránya alakulhat ki, amely az államháztartás egésze szempontjából kezelhetetlen lenne. 50-100 milliárd Ft-os további szigorítást a központi költségvetésben az állami feladatok ellátásának súlyos sérelme nélkül nem lehet elképzelni, míg a társadalombiztosítás ilyen arányú további visszafogása már szociális oldalról is kezelhetetlen feszültségeket eredményezne.

A társadalombiztosítás területén folyó reformok közül a járulékrendszer átalakításáról szóló törvényjavaslatoktól nemcsak az várható, hogy a társadalombiztosítási alapok 1997. évi költségvetése egyensúlyba kerül, hanem az elfogadott intézkedések hosszabb távra szólnak, a nyugdíjak és az egészségügyi szolgáltatások finanszírozhatóságának stabilizálását segítik elő. Természetesen ez nem egyik napról a másik napra érhető el, további szívós munka szükséges ahhoz, hogy a társadalombiztosítás beszedési és nyilvántartási rendszereinek technikai színvonala olyanná legyen, hogy a jogos bevételek beszedhetők legyenek és csak a jogos kiadások merüljenek fel.

A javasolt változtatások a már évek óta felismert, de meg nem oldott problémák fokozatos megszüntetését eredményezhetik: ez a járulékelkerülés és a jövedelem eltitkolás. A járulékrendszer változtatásáról két törvény, illetve törvénymódosítás rendelkezik, az ezzel egyidejűleg benyújtott harmadik törvényjavaslat az egészségügyi hozzájárulás bevezetésével összefüggésben igényel törvénymódosításokat.

1. A társadalombiztosításról szóló 1975. évi II. törvény módosítása tartalmazza azt, hogy a járulék alapja mind a munkáltató, mind pedig a munkavállaló esetében az a jövedelem, ami után személyi jövedelemadót fizetnek. Ez az intézkedés a járulékalap kiszélesítését jelenti annak érdekében, hogy a különféle jövedelemtipusok ne „versengjenek” egymással. A munkáltató (önfoglalkoztató) ne az alapján döntsön amikor fizet, (vagy jövedelmet vesz fel), hogy melyik jövedelemtipusnak mekkora az adó és járulékterhelése, s ilyen módon az arányos teherviselés követelményét megkerülhesse.

Emelkedik az egyéni járulékfizetés felső határa, havi 75 000 Ft-ról 99 000 Ft-ra (napi 3300 Ft-ra). A járulékalap szélesítés és a plafonemelés természetesen együtt jár az érte nyújtott szolgáltatásokkal. A munkáltatónak az alap szélesítése miatti tehernövekedését a járulékok 1,5%-pontos csökkentése ellensúlyozza.

2. A járulékmechanizmus átalakításának másik reformértékű lépését a jelen törvényjavaslat tartalmazza. Ez az egészségügyi finanszírozás területén jelentkező feszültségek olyan megoldására tesz javaslatot, mely szerint 1997. január 1-jétől az egészségügyi természetbeni szolgáltatásokra jogosultság már nem biztosítási jogviszony alapján jár. A javasolt konstrukció szerint az állampolgári jogosultság adójellegű egészségügyi hozzájárulás megfizetéséhez kötődik, minimum fizetési kötelezettséggel együtt. Annak érdekében, hogy a gazdálkodó szervezeteknél és az érintett személyeknél ne következzen be indokolatlan terhelés, a számítások a havi minimum-hozzájárulás összegét 4 500 Ft-ban (napi 150 Ft) alapozták meg.

A döntésnél azt kellett mérlegelni, hogy meg tudjuk-e őrizni a teljes körű egészségügyi ellátási rendszerünket, illetve az egészségügyi szolgáltatások alapvetően közfinanszírozási jellegét. Ehhez ezek a lépések elkerülhetetlenek. Nem tartható fenn az a gyakorlat, hogy 400-600 ezer főre becsült fizetőképes aktív személy helyett - akik ma járulékfizetés nélkül veszik igénybe az egészségügyi szolgáltatásokat - a terheket a tisztességesen fizető állampolgárok viseljék.

A Kormány feltett szándéka az, hogy a nemzetközi szinten is igen magas járulékterhelést - a közös teherviselés jobb érvényesítésével együtt - tovább mérsékli. Az ellenőrzés fokozásával és a szükséges nyilvántartások fejlesztésével a Kormánynak mindent meg kell tenni azért, hogy a járulékokat beszedjék. Ha a járulékfizetési fegyelem javulása a befolyó járulékok növekedését eredményezi, sor kerül a járulékmértékek további csökkentésére.

Hangsúlyozni kell, hogy a változás a jelenlegihez képest azoknál a személyeknél jelent valójában többlet-befizetési kötelezettséget, akik valamilyen ok miatt nem vesznek részt a legális munkaerő piacon. Ugyanis a gyermekekre, tanulókra nyugdíjasokra, sorkatonákra és valamennyi szociálisan érintett rétegre nem vonatkozik a minimumfizetési kötelezettség. Az állampolgárokat a fizetési kötelezettségről az Országos Egészségbiztosítási Pénztár fogja értesíteni.

Összességében az intézkedések nem járnak együtt munka-erőpiaci kiszorító hatással, figyelembe véve a Munkaerőpiaci Alap aktív foglalkoztatás-politikai eszközei között megtervezett 400 millió Ft-os kompenzálási keretet is, melyhez pályázat útján juthatnak hozzá azok a munkaadók, akiknél a reform eredményeképpen terhelésnövekedés mutatkozik.

A járulékrendszer átalakításának számszerű összefüggéseit az 1-6. számú táblázatok tartalmazzák.

-----STARTING---POINT---RESZLETES---

Az 1. §-hoz

Az társadalombiztosításról szóló törvényben részletesen meghatározott egészségügyi szolgáltatások finanszírozásának kiegészítésére, és a kizárólat egészségügyi szolgáltatásra jogosultak ellátásának finanszírozására egészségügyi hozzájárulást kell megfizetni.

A 2. §-hoz

E jogszabályhely határozza meg az egészségügyi hozzájárulás fizetésére kötelezettek körét és a hozzájárulás mértékét.

A 3. §-hoz

A munkanélküliek jövedelempótló támogatásában részesülő és az egészségügyi szolgáltatásra jogosító igazolvánnyal rendelkező személy után az egészségügyi hozzájárulást a települési önkormányzat fizeti meg.

A 4. §-hoz

E jogszabályhely rendezi azon egészségügyi hozzájárulás fizetésének kérdését, akik a mai biztosítási jogviszonyhoz kötött jogosultsági rendszerben nincsenek jelen, s várható, hogy az új szisztéma alapján megjelennek az ellátást nyújtó intézményeknél.

Itt kerül meghatározásra az a személyi kör is, akire nem vonatkozik az egészségügyi hozzájárulás fizetési kötelezettség.

Az 5. §-hoz

E jogszabályhely alapján az egészségügyi hozzájárulás bevallását és befizetését a társadalombiztosítási járulékra vonatkozó szabályok szerint kell teljesíteni.

A 6. §-hoz

Felhatalmazást kap az Egészségbiztosítási Önkormányzat és végrehajtási szervezete, hogy az egészségügyi hozzájárulást beszedje, behajtsa.

A 7. §-hoz

Az egészségügyi hozzájárulás ellenőrzésére, bevallására, a késedelmes teljesítés szankcionálására, illetve a jogorvoslatra a törvényhely a társadalombiztosítási járulékra vonatkozó szabályozást rendeli alkalmazni.

A 8. §-hoz

E jogszabályhely szabályozza az egészségügyi hozzájárulás helyét a társadalombiztosítási tartozás kiegyenlítési sorrendjében.

A 9-13. §-hoz

E jogszabályhelyek tartalmazzák az egészségügyi hozzájárulási kötelezettség bevezetése miatt feltétlenül szükséges más törvényi rendelkezések módosításait.

-----STARTING---POINT---VEGE---

A 14. §-hoz

E jogszabályhely szabályozza a törvény hatálybalépési időpontját, illetve azt, hogy a hozzájárulási kötelezettséget mely időponttól kifizetett jövedelmekre kell alkalmazni, továbbá felhatalmazást ad a Kormány számára a további részletes szabályok meghatározására. Emellett általában rendezi, hogy azokban a törvényekben, ahol társadalombiztosítási járulék kifejezés szerepel, azon a jövőben egészségügyi hozzájárulást is érteni kell.