2012. évi CLXXVII. törvény indokolása

Magyarország 2012. évi központi költségvetéséről szóló 2011. évi CLXXXVIII. törvény módosításáról

Általános indokolás

A Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvény és a Magyar Fejlesztési Bank Részvénytársaságról szóló 2001. évi XX. törvény módosításáról szóló 2012. évi CLXXII. törvényben szereplő rendelkezések érintik az Eximbank Zrt. és a Mehib Zrt. tevékenységére vonatkozó, a 2012. évi költségvetési törvényben meghatározott keretek alapjául szolgáló előírásokat.

A Magyarország 2012. évi központi költségvetéséről szóló 2011. évi CLXXXVIII. törvény módosítása megteremti az összhangot a Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvényben bekövetkezett módosításokkal. A módosítás keretében ugyanis az állami kezesség kiterjesztésre került az Eximbank deviza- és kamatcsere ügyleteivel kapcsolatos pótlási költségekre, változott a kötelezettségek megnevezése, meghatározza továbbá a törvény - a költségvetési törvényben rögzített keretek betartása szempontjából - a devizában bevont források forintra történő átszámításának módját.

A forrásoldali garanciák keretemelésének költségvetési hiányt növelő hatása nincs, valamint a törvény a költségvetési kockázatokra sincs érdemi hatással, ugyanakkor elősegíti az előkészítés alatt álló finanszírozási megállapodások megkötését, a hitelezési aktivitás növelését.

Részletes indokolás

Az 1. §-hoz

A törvény a Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvényben rögzített keretszámítási mechanizmus megismétlése helyett hivatkozással határozza meg a két társaság tevékenységéhez és az Eximbank Zrt. forrásbevonásaihoz kapcsolódó állományi keretek 2012. évi mértékét.

Az Eximbank Zrt. forrásbevonásaira és deviza- és kamatcsere ügyleteivel kapcsolatos pótlási költségekre vonatkozó 2012. évi felső határ megemelését a hitelezési aktivitás bővítéséhez szükséges forrásbevonási igény mellett az állami kezesség kiterjesztése, és a felső határ terhelése számítási módjának megváltozása is indokolja.

A 2. §-hoz

A törvény hatálybalépéséről szóló rendelkezést tartalmazza.