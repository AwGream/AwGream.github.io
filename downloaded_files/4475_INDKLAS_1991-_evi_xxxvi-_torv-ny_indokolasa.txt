1991. évi XXXVI. törvény indokolása
a Társadalombiztosítási Alap 1990. évi költségvetésének a végrehajtásáról

-----STARTING---POINT---ALTALANOS---

I. Bevételek
1. A társadalombiztosítás 1990. évi összes bevétele meghaladta a 360 milliárd forintot. A bevételek döntő többsége (közel 98%-a) járulékbevétel. A fennmaradó csaknem 8 milliárd forint nagyrészt a társadalombiztosítási tevékenységhez kapcsolódó különböző bevételekből áll (mint pl. a késedelmi pótlék és bírság). Emellett a társadalombiztosítás 700 millió forintot meghaladó kamat- és egyéb hozambevételt realizált, míg az ún. működési-, ár- és díjbevétel megközelítette a 100 millió forintot.
A társadalombiztosítás 1990. évi bevétele 21,5%-kal volt magasabb, mint a megelőző évi. A tényszám az előirányzatot is meghaladta 3,8%-kal. A többletet főként a tervezettet némileg meghaladó bérkiáramlás és a szankció jellegű befizetések (késedelmi pótlék, bírság) terven felüli összege magyarázza.
2. Az összes járulékbevétel mintegy 352,5 milliárd forintot ért el. Ez két fő részre oszlik: a munkáltatók által alkalmazottaik után (illetve a magánvállalkozók által saját ellátásukra) fizetett társadalombiztosítási járulékra (a munkajövedelem 43%-a) és az alkalmazottak bruttó keresetéből levont, annak 10%-át kitevő nyugdíjjárulékra.
A társadalombiztosítási járulék összege 287,6 milliárd, a nyugdíjjáruléké 64,8 milliárd forint. Az előbbiből 687 millió forintot, az utóbbiból 86 millió forintot tett ki a munkanélküli segély utáni járulék.
A járulékbevétel két fő összetevője egymáshoz közelálló, kb. 21%-os ütemben emelkedett 1989-hez képest. A járulékbevétel növekedését elsősorban a járulékalap - 18,5%-os - növekedése eredményezte, de emellett az átlagos járulékkulcs emelkedése is közrejátszott. (Ez valójában technikai jellegű, áthúzódó hatás: a növekedés viszonyítási alapjául szolgáló 1989-es év járulékbevételében egy hónapig - januárban - még az 1988. évi alacsonyabb társadalombiztosítási járulék mértékek szerint jelentek meg a bevételek.) A járulékbevétel az előirányzott összeget 2,6%-kal meghaladta.
3. A társadalombiztosítási járulékbevétel a járulékot befizetők szerint három fő szektorra bontható: vállalatok és szövetkezetek, költségvetési szervek, magánszektor; emellett megkülönböztetendő a munkanélküli segély után fizetett - már említett - társadalombiztosítási járulék. Az egyes szektorokból beérkező társadalombiztosítási járulékbevétel növekedési üteme rendkívül eltérő volt. A szóródás elsősorban az egyes szférák létszám- és bérhelyzete közötti eltéréseket tükrözi. Míg a társadalombiztosítási járulék összességében mintegy 21%-kal nőtt, a vállalati - szövetkezeti körben kb. 14%-os, a költségvetési - illetve a magánszférában 40%-ot meghaladó, illetve azt megközelítő növekedés volt tapasztalható. A költségvetési szférából befolyt társadalombiztosítási járulékbevétel (67,6 milliárd forint) növekedésének mintegy 40%-át (kb. 8 milliárd forint) a bérpolitikai intézkedések hatása magyarázza.
Az átlagos növekedési ütemet emelte a munkanélküli segély utáni társadalombiztosítási járulékbevétel gyors növekedése is.
A vállalati - szövetkezeti szférán belül - amely szféra 200 milliárd forintot elérő társadalombiztosítási járulék-befizetéssel vett részt a társadalombiztosítás bevételeiben - szintén jelentős a szóródás.
A kimagaslóan legnagyobb súlyt kitevő vállalati körben a társadalombiztosítási járulék növekedése 17%-os, miközben a szektor átlagát a szövetkezetek csökkentik. Az ipari szövetkezetektől befolyó járulékbevétel 1989-hez képest csökkent (közel 5%-kal), míg a többi szövetkezetnél lassú ütemű emelkedés tapasztalható (a mezőgazdasági szövetkezeteknél pl. alig 6%-os).
A közel 19 milliárd forint összegű társadalombiztosítási járulék-összeget befizető magánszektoron belül - a társas magánvállalkozások igen gyors fejlődését jól mutatva - kiugró mértékben növekedett a gazdasági társaságoktól, ipari szakcsoportoktól befolyt társadalombiztosítási járulék. Ezzel párhuzamosan érzékelhetően csökkent a kiegészítő tevékenységet folytatók társadalombiztosítási járulék volumene. Az egyéni magánvállalkozók különböző csoportjainak járuléka 30-40%-kal nőtt. Mérsékeltebben (kb. 15%-kal) és nagy belső szóródással emelkedett az egyéb önállók (az egyénileg gazdálkodók, a szellemi szabadfoglalkozásúak, a munkaviszonyban nem álló előadóművészek) társadalombiztosítási járuléka.
A növekedésbeli differenciáltság megmutatkozik az előirányzatok és a tényszámok viszonyában is. A vállalatok és szövetkezetek körében a tényleges járulékbevétel több mint 3 milliárd forinttal elmaradt az előirányzattól, a költségvetési szférában viszont hasonló mértékben meghaladta azt. A magánszektorból befolyt járulékbevétel több mint 5 milliárd forinttal magasabb az előirányzottnál.
4. A társadalombiztosítási tevékenységgel kapcsolatos egyéb bevételek kiugró ütemben növekedtek. Az ilyen címen kimutatott 6,9 milliárd forint az 1 évvel korábbinak mintegy 2,3-szerese. E bevételek között a legnagyobb részarányt képviselő késedelmi pótlék- és bírságbevétel nőtt a legintenzívebben (háromszorosára) és 1990-ben már 4,9 milliárd forintot tett ki. A növekedés részben a késedelmi pótléknak 1990. szeptemberétől történő, havi 2-ről 4%-ra való emelése, részben pedig a gyorsan növekvő járuléktartozás játszotta a meghatározó szerepet.
Közel háromszorosára nőtt a foglalkoztatáspolitikai célú korengedményes nyugdíjak kiadásainak megtérítéseként befolyt összeg, amely 1990-ben meghaladta az 1 milliárd forintot. A gyorsütemű növekedést a foglalkoztatási helyzet további romlása, s ezzel összefüggésben a korengedményes nyugdíjazás mind gyakoribbá válása okozza. A megtérítés összegének jelentős növekedése ellenére a bevétel számottevően elmarad az 1990-ben ilyen címen felmerült kiadásoktól (ezek közel 1,6 milliárd forint összegűek). A különbözet fő oka, hogy a munkáltatók egy része megtérítési kötelezettségének nem, vagy csak késedelmesen tesz eleget, illetve a pénzügyi lebonyolítás adott konstrukciója mellett előfordulnak időbeli eltolódások.
További 1 milliárd forintos bevétel keletkezett néhány kisebb - különböző címeken befizetett - tétel összegeként (baleseti- és egyéb kártérítések; nemzetközi egyezmények szerinti elszámolás; közgyógyellátási kiadások megtérítése; jogalap nélkül felvett ellátások visszafizetése, stb.).
5. A társadalombiztosítás kamat- és hozambevételei (V. fejezet) mintegy 713 millió forintot tettek ki; az előző évhez mért növekedés 34%-os.
6. A társadalombiztosítás működése során is keletkezik bizonyos, viszonylag kisebb összegű bevétel (pl. a nyomtatványértékesítésből). Ez az ún. működési-, ár- és díjbevétel 1990-ben meghaladta a 92 millió forintot. Az előző évhez képest az ilyen bevétel közel a kétszeresére emelkedett. A vegyes bevételként kimutatott - nem egészen félmillió forint összegű - bevétel külső szervezettől (Népjóléti Minisztérium) átvett működési célú pénzösszeg (vezetői prémiumokra).
7. 1990-ben gyorsuló ütemben romlott a helyzet a társadalombiztosítás kintlévőségei tekintetében. A járuléktartozás az előző évhez képest megduplázódott és 1990 végére elérte a 22 milliárd forintot. A járuléktartozások növekedési üteme 1990-ben is a vállalati- szövetkezeti szektorban volt a legintenzívebb (132%), s az évvégi állomány meghaladta a 16 milliárd forintot. Az egyéni és társas magánvállalkozások körében az emelkedés 60% alatt maradt, de a tartozások év végi állománya (kb. 5,5 milliárd forint) e szektor járulékbevételéhez képest így is igen magas; messze meghaladja az egyéb szektorokét. A költségvetési szektorban viszonylag mérsékelten (30%-kal) nőttek a tartozások, és az évvégi állomány (kevesebb mint 300 millió forint) a járulék-bevételhez viszonyítva - a többi szektorhoz képest - elenyészően alacsony.
A járuléktartozások gyorsütemű növekedése elsősorban a gazdálkodó szervezetek pénzügyi helyzete további romlásának következménye. Az átmenetileg fizetésképtelen munkáltatók mellett tovább nőtt a tartósan fedezethiányosok száma. Jellemző, hogy 2-3 nagyvállalat önmagában 1 milliárd forint feletti járulékkal tartozik a társadalombiztosításnak.
A teljes tartozásból közel 3 milliárd forint a ki nem egyenlített késedelmi pótlék összege. Hasonló nagyságú a felszámolási eljárás alatt álló 405 munkáltató tartozása is.
A járuléktartozások növekedése annak ellenére következett be, hogy a társadalombiztosítási apparátus tovább fokozta az erőfeszítéseket a járulék beszedésére, s ennek során új eszközöket is igénybe vett. Többszöri kezdeményezés után szeptember 1-jei hatállyal megvalósult a késedelmi pótlék havi méretének 2-ről 4%-ra való emelése. Ez a tartozások állományának növekedését azáltal fékezi, hogy megszünteti a járuléktartozás „olcsó hitelként” való használhatóságát. (Azon szervezeteknél hat, amelyek képesek fizetni.) A nagyobb összegű járulékkal tartozó szervezetek neve a sajtó útján nyilvánosságra került (ez 1991-ben megismétlődött). A megyei igazgatóságok a járulékfizetés serkentésére külön megállapodásokat kötöttek az érintett munkáltatókkal.
A járulékbeszedési tevékenység hatásfokát továbbra is erősen rontja több külső szabályozási tényező, melyek megváltoztatását az ismételt kezdeményezések ellenére sem sikerült elérni. (A csődtörvény tervezete továbbra sem sorolja a kívánatos sorrendi helyre a felszámolás alatt álló szervezetek járuléktartozásának kiegyenlítését; a társadalombiztosítás azonnali beszedési megbízásait a pénzintézetek sorbaállítás nélkül visszaküldik; a több bankszámla vezetésének lehetőségét kihasználva a járulékfizetők „elrejtik” tényleges pénzeszközeiket; 6 hónapról 1 évre nőtt a járuléktartozásnak az az időszaka, amely alapján a vállalkozói engedély megvonása kezdeményezhető.) Az önkormányzati adóhatóságok járulékbehajtási tevékenysége - a fokozott anyagi ösztönzés ellenére - továbbra sem kielégítő.
II. Kiadások
1. A társadalombiztosítás 1990. évi összes kiadása 360,8 milliárd forint volt. Ennek döntő többsége (99,1%-a) az ellátásokra fordított kiadás. A társadalombiztosítási feladatkörbe tartozó ellátásokkal kapcsolatban felmerült működési kiadás 2,9 milliárd forint (0,8%), míg az állami költségvetésből finanszírozott családi pótlék folyósításával összefüggésben 293 millió forint kiadás (0,1%), merült fel. (Ez utóbbi ráfordításra vonatkozóan az állami költségvetésnek megtérítési kötelezettsége van.)
2. A társadalombiztosítási ellátásokra fordított összes kiadás 357,6 milliárd forint volt. Ez az előző évit 34%-kal, 90,6 milliárd forinttal haladta meg. A két év ellátási kiadásainak egybevetésénél azonban figyelembe kell venni, hogy a társadalombiztosítás és az állami költségvetés között 1990-ben feladatcsere valósult meg: ettől az évtől kezdve a társadalombiztosítás finanszírozza a gyógyító-megelőző ellátások ráfordításait, míg az állami költségvetés fedezi az - alanyi jogon járóvá átalakított - családi pótlék kiadásait. A társadalombiztosítás 1990. évi kiadásait nagymértékben befolyásolta, hogy - a törvényi rendelkezések alapján - 3 hónapig a cserével érintett mindkét ellátás finanszírozása a Társadalombiztosítási Alapból történt. A családi pótléknak január-március hónapban az állami költségvetés helyett történő finanszírozása a költségvetés részére nyújtott hitelnek minősül, melyet a költségvetésnek 1992. végéig kamatokkal megnövelten kell megtérítenie. (Az 1990. év után járó kamatot - 3,5 milliárd forintot - 1991. I. negyedévében átutalta a költségvetés.)
A családi pótlék és a gyógyító-megelőző ellátások 1989. és 1990. évi kiadásait figyelmen kívül hagyva (összehasonlítható szerkezetet képezve) a kiadások 1990-ben 28%-kal, 60,9 milliárd forinttal nőttek. E többlet nagyobb része (57%, 35,0 milliárd forint) az ellátások részbeni értékmegőrzését célzó intézkedések hatásaként jött létre, kisebb részét (43%, 25,9 milliárd forint) a társadalombiztosítás rendszerében automatikusan érvényesülő demográfiai folyamatok (az érintettek létszámának változása, a nyugdíjas állomány cserélődése stb.), az ellátások alapjául szolgáló keresetek, munkajövedelmek emelkedése, valamint az 1989-ben évközben végrehajtott intézkedések áthúzódó hatása együttesen eredményezte.
Az intézkedések által kiváltott kiadás-növekedés mintegy 80%-a az 1990 januári kompenzáláshoz kapcsolódik. Ebben az összegben jelennek meg a nyugdíjrendszerben 1990 január 1-jével végrehajtott kisebb konstrukciós módosítások költségkihatásai is.
Az ellátási kiadások 1990. évi eredeti előirányzata 339,5 milliárd forint volt, ezt a tényszám 5,3%-kal meghaladta. A módosított előirányzat, amely az évközi (márciusi, augusztusi, valamint az évvégi egyszeri kiegészítésre irányuló) intézkedések kihatását is tartalmazza 352,7 milliárd forint. Ehhez képest a tényszám többlete 1,4%-os (4,8 milliárd forint). Jelentős terv fölötti kiadás a nyugdíjaknál (4,9 milliárd forint) és a gyógyszertámogatásoknál (1,6 milliárd forint) keletkezett. Más ellátásoknál viszont kisebb-nagyobb megtakarítások jöttek létre.
3. Az ellátási kiadások közül kiemelkedően a legmagasabb részarányt (56,5%-ot) a nyugdíjkiadás teszi ki. Az 1990. évi összes nyugdíjkiadás elérte a 202,1 milliárd forintot, s ezzel az előző évhez képest 29%-os, 45,6 milliárd forint összegű növekedés valósult meg. Ebben a kiadásnövekményben számos tényező hatása érvényesül:
 - 1990 évi nyugdíjintézkedése (4. pont) (év végi egyszeri kiegészítés nélkül)	 29 322
   - az 1990. évi egyszeri kiegészítés többlete az 1989 évihez képest (5. pont) 4 297   - az 1989. évi nyugdíjemelés áthúzódó hatása 3 843   - létszámnövekedés (6. pont) 4 190   - állomány-cserélődés 3 787   - egyéb (7. pont) 187   Összesen: 45 626 millió Ft
4. 1990-ben 3 alkalommal került sor nyugdíjkompenzációs intézkedésekre. Ezekből csak a januári volt általánosnak tekinthető; az évközi emeléseket szociális szempontok határozták meg, s ezek az intézkedések a nyugdíjasoknak csak kisebb-nagyobb csoportjait érintették. Általában is jellemző volt, hogy 1990-ben továbbra is érvényesült a nyugdíjrendszerben a szociális szempontok dominanciája, az alacsony ellátások preferálása a biztosítási elv háttérbeszorulása. Tovább romlottak (nivellálódtak) a nyugdíjarányok.
a)
1990 január 1-jétől a nyugdíjak két tényező: a nyugdíj nagysága és a nyugdíjba vonulás időpontja függvényében emelkedtek. A nyugdíjösszegtől függő emelési rész 200-550 forint között, az ezt kiegészítő, a nyugdíjazás évétől függő rész 0-500 forint között mozgott. Az intézkedés kiterjedt a nyugdíjminimumok emelésére, a háztartási pótlék kiegészítésére stb. Nagymértékben (3890-ről 6000 forintra) emelkedett az ún. együttfolyósítási összeghatár. (eddig az összegig egészíthető ki a saját jogú nyugdíj az özvegyi nyugdíjjal, ha az érintett mindkettőre jogosult.) Az emelés révén jelentősen növekedett az - egyébként csak igen alacsony nyugdíjjal rendelkező - özvegyek szociális biztonsága. A nyugdíjrendszer kisebb korrekciós változtatásait (az özvegy férfiak jogosultságainak közelítését az özvegy nőkéhez) is beleértve, az intézkedések együttes kihatása 27,2 milliárd forint volt.
b)
- 1990. március 1-jétől 110 forinttal emelkedtek a nyugdíj-minimumok, ill. az ez alatti ellátások.
- 1990. augusztus 1-jétől havi 300 forinttal, illetve maximum 5000 forintra emelkedtek a ezen összeg alatti nyugellátások. (Az I-II. fokozatú rokkantsági nyugdíjak a nyugdíj összegétől függetlenül 300 forint emelésben részesültek.) Emelkedtek a nyugdíjminimumok, a házastársi pótlék, az együttfolyósítási összeghatár (6410 Ft-ra) stb.
A márciusi és augusztusi intézkedések együttes tárgyévi kihatása 2,1 milliárd forint.
5. 1990 decemberében - az egy évvel korábbihoz hasonlóan - ismét sor került a nyugellátások egyszeri kiegészítésére. A kiegészítés mind az összegeket, mind pedig a jogosultak körét tekintve nagyobb jelentőségű volt az 1989. évinél (1989-ben 1000, illetve 2000 Ft volt az emelés összege és általában csak a 7000 forint alatti összegű nyugdíjjal rendelkezőkre terjedt ki.) Az 1990. évi egyszeri kiegészítés összege - a nyugdíj-nagyságától függően - 4000, 3200, illetve 2400 Ft. volt, s a kiegészítés mindazokra kiterjedt, akiknek a nyugdíja nem haladta meg az öregségi nyugdíj akkori minimumának a háromszorosát (13.800 forint). 2400 forint kiegészítés járt külön a házastársi pótlékhoz, jövedelempótlékhoz is.
Az intézkedés 9,1 milliárd forint kiadással járt, szemben az 1989. évi 4,8 milliárd forinttal.
6. A nyugellátásban részesülők havi átlaglétszáma 1990-ben 2513 ezer fő volt; 66 ezer fővel több mint 1989-ben. A nyugdíjas létszám emelkedésében fontos szerepet játszik a foglalkoztatáspolitikai célú korengedményes nyugdíj-konstrukció feltételei szerint nyugdíjba vonulók számának ugrásszerű növekedése. Az 1990 januári 4,7 ezer fővel szemben decemberben már 25,0 ezer fő volt állományban. Szintén a foglalkoztatási gondok súlyosbodásával hozható összefüggésbe az átmeneti és rendszeres szociális járadékosok számának gyors-ütemű emelkedése: az év első hónapjában 35,7 ezer, az utolsóban pedig 46,2 ezer fő volt az állomány létszáma.
Az év folyamán újonnan megállapított saját jogon járó nyugdíjak közül az öregségi nyugdíjak száma 111 ezer volt, több mint 20 ezerrel (23%-kal) több az előző évinél. A rokkantsági-nyugdíjmegállapítások száma 15%-kal (53 ezerről 61 ezerre) emelkedett. Két öregségi nyugdíj megállapításra jut egy (ill. ennél is valamivel több) rokkantsági nyugdíjmegállapítás. (Ez az arány az elmúlt hosszabb időszak során erősen romlott.)
A létszámnövekedés önmagában véve 4,2 milliárd forinttal növelte a kiadást; 3,8 milliárd forint kiadási többletet pedig a nyugdíjas állomány folyamatos cserélődése (a viszonylag alacsony nyugdíjjal rendelkező nyugdíjasok elhalálozása és a viszonylag magas induló nyugdíjjal rendelkezők állományba kerülése) hoz létre.
7. A vártnál lassúbb ütemben növekedtek a politikailag rehabilitáltak nyugdíjemelésére fordított kiadások. Ennek fő oka, hogy évközben többször változtak a kérdést szabályozó jogszabályok; a jogosultak köre egyre inkább kiterjedt, változott az előírt ügymenet is (létrejött a Kárpótlási Hivatal), s emiatt a nyugdíjemelést megelőző elbírálási szakaszok elhúzódtak. Az 1990. évben teljesített kiadás így csak 219 millió forint volt.
A nyugdíjasok lakbérhozzájárulására 372 millió forintot fordítottak; az ilyen célú kiadás az előző évhez képest 16 millió forinttal csökkent.
8. A foglalkoztatáspolitikai célú korengedményes nyugdíjakra fordított kiadás 1,6 milliárd forint. Az 1989. évi 326 millió forint összegű ráfordítás ezzel egy év alatt közel ötszörösére növekedett. Ennek okai a foglalkoztatási helyzet - már többször említett - romlásában találhatók meg.
9. A nyugdíjkiadások között szerepelnek az igénylő szociális rászorultságának mérlegelése alapján személyenként megítélt ún. kivételes nyugellátásra fordított kiadások. A Társadalombiztosítási Alap 1990. évi költségvetését megszabó törvény ilyen címen (a nyugdíjak szociális szempontú emelése) 200 millió forint kiadást engedélyezett. A keretből 197,1 millió forint összegű kiadást teljesítettek; a felhasználás 99%-os. A beadott kérelmek száma mintegy 120 ezer volt; közel 74 ezer esetben kerül sor nyugdíjemelés megítélésére. A kivételes emelések 58%-ban öregségi, 23%-ban rokkantsági, 10%-ban özvegyi nyugdíjasokat érintettek; 9% volt az egyéb jogcímek részaránya. A nyugdíjemelések zöme a 6 ezer forint alatti ellátásokat növelte. (A megszabott felső határ 7 ezer forint volt.) Az egy főre jutó havi emelési átlag mintegy 400 forintot ért el, és megyék szerint jelentős szóródást mutatott.
10. A nyugdíjkiadások összességében 4,9 milliárd forinttal haladták meg a módosított előirányzatot. A többlet mintegy fele, 2,5 milliárd forint a - szűkebb értelemben vett - nyugdíjaknál jelentkezett. A mezőgazdasági járadékoknál megjelenő többlet 0,8 milliárd forintot ért el. A segélyek, segély jellegű ellátások kiadásainak tényszáma mintegy 0,4 milliárd forinttal volt a terv fölött. A rendkívül dinamikusan növekvő korengedményes nyugdíjazás kiadásai 1,2 milliárd forinttal kerültek a tervszám fölé.
11. A havi átlagnyugdíj - melybe az egyszeri nyugdíjkiegészítés és a lakbérhozzájárulás összege nem számít be - 1990-ben 6.390 forint volt. Az 1989. évi átlaghoz (5.154 forint) képest megvalósult 1.236 forint növekedés 24%-os ütemének felel meg. A fogyasztói árnövekedés teljes mértékű kompenzálása - az előző évhez hasonlóan - csak az 5 ezer forint alatti nyugdíjaknál valósult meg.
12. A gyermekvállalással kapcsolatos ellátásokra fordított kiadás 1990-ben 18,2 milliárd forintot tett ki. 1989-hez képest ez 21%-os növekedést jelent; ezt részben az áthúzódó hatásukkal jelentkező 1989. évi, valamint az 1990. évi kompenzációs - a nyugdíjkompenzálással párhuzamosan végrehajtott - intézkedések, részben az ellátások alapjául szolgáló átlagkeresetek emelkedése eredményezte. A kiadás ugyanakkor - különböző tényezők hatására - 4,3%-kal elmaradt a (módosított) előirányzattól. Az egyes ellátásfajták kiadásai a következők szerint alakultak:
a) Az anyasági segély 1990. évi összege 726 milló forint, alig 3 millió forinttal több az előző évinél. A születések számának csökkenése (123 ezerről 121 ezerre) tovább folytatódott, ennek ellenére a segélyt igénybe vevők száma - mintegy ezer fővel - emelkedett az előző évhez képest (119,2 ezer főre). (Az igénybe vétel aránya 98,1%-ról 98,5%-ra nőtt.) A kiadás növekedése ennek tudható be. A módosított előirányzathoz képest 74 millió forint megtakarítás mutatkozik (a vártnál kevesebb születés miatt).
b) A terhességi-gyermekágyi segély kiadása 1990-ben 19%-os növekedést követően 4061 millió forintot tett ki; ez az előirányzathoz képest 1,5%-os többletet jelent. A növekedést teljes egészében az ellátás alapjául szolgáló átlagkeresetek növekedése eredményezte. Az átlagos segélyezett létszám nagysága kismértékben csökkent és 47,1 ezer főt tett ki, ami 0,5%-os elmaradást jelent az előirányzathoz képest. Az egy segélyezési napra jutó kiadás 236 forint; 1989-hez képest 19%-os mértékben növekedett, s egyben 1,7%-kal az előirányzatot is meghaladta.
Az összes kiadásból 3881 millió forint az alkalmazottak, 65 millió forint az önálló foglalkozásúak körében merült fel. A mezőgazdasági szövetkezeti tagok szülési segélye 115 millió forintot tett ki.
c) A gyermekgondozási díjra fordított összeg 1990-ben 9669 millió forint; az előző évinél 17%-kal több; a módosított előirányzatnál mintegy 10%-kal kevesebb. E viszonylag jelentős mértékű különbözet létrejöttében mind a segélyezett létszám, mind a havi átlagos ellátási összeg felülbecslése közrejátszott.
A 155,2 ezer főt kitevő segélyezett létszám 2,1%-kal kisebb az 1989. évinél, s ezzel közel 5%-kal maradt el az előirányzattól. Az átlagos összegű ellátás havi 5195 forint volt, amely az 1989. évit közel 20%-kal meghaladta, az előirányzattól viszont több mint 6%-kal elmaradt. Az átlagos ellátás összegének növekedésében a beszámítás alapjául szolgáló átlagkeresetek emelkedésén túl szerepet játszik a gyermekgondozási díj minimumának 1990 során történt háromszori felemelése, valamint az 1989. évi minimum-emelés áthúzódó összes kiadásából 9228 millió forint az alkalmazásban állók, 301 millió forint a mezőgazdasági szövetkezeti tagok, 140 millió forint pedig az önálló foglalkozásúak körében jelentkezett.
d) A gyermekgondozási segély kiadása 3754 millió forint volt; ez az előző évinél 39%-kal több. A kiadás a módosított előirányzatot is meghaladta 10%-kal. A segélyezett létszám várt csekély mértékű csökkenésével szemben az mintegy 12%-kal - 93,9 ezer főre - emelkedett, és 13%-kal az előirányzat fölé került. (A GYES fokozódó igénybevétele mögött különböző okok valószínűsíthetők: a GYED-del szemben vonzóvá teheti a 4 órás munkavállalás lehetősége, s így az érintettek egy része a GYED helyett a GYES-t választja; egyes csoportok csak a növekvő foglalkoztatási nehézségek miatt veszik igénybe ezt az ellátást; növekszik a tartósan beteg gyermekek száma.) Az egy segélyezettre jutó havi átlagos ellátás 3331 forint; az előző évinél 24%-kal több, az előirányzott 2,5%-kal kevesebb.
A gyermekgondozási segély alapösszegére fordított kiadás 1238 millió forint, az előző évhez képest kismértékben csökkent. Az alapösszeg mellett folyósított jövedelempótlék kiadási összege 2516 millió forint; 76%-kal több az 1989. évinél. A növekedést nagyobbrészt a jövedelempótlék 1990. év folyamán történt háromszori emelése és az 1989. évi emelés áthúzódó hatása, kisebb részben a létszám növekedés okozta.
13. A táppénz fordított kiadás 1990-ben 24,3 milliárd forint volt; az előző évit 15%-kal haladta meg. A kiadás közel 3%-kal az előirányzat alatt maradt. Az egy napra jutó táppénz tényszáma lényegében megegyezik a tervezettel, s bár az előirányzott 6,2%-os táppénzes arányszám helyett 6,3% valósult meg, a táppénzre jogosultak számának az előirányzottól való elmaradása tervszám alatti tényleges kiadást eredményezett.
Az alkalmazásban állók táppénz-kiadásának (21,9 milliárd forint, az összes kiadás 90%-a), növekménye az előző évhez képest 2914 millió forint. Ez a kiadás-növekedés a következőkből adódik:
- a táppénzes arányszám 0,1%-pontos növekedésének kihatása 323 millió forint;
- az egy táppénzes napra jutó kiadás 241 forint; a növekmény 36 forint (18%) az előző évhez képest. (A növekedést a táppénz-alapul szolgáló átlagkeresetek növekedése okozza.) A többletkiadás 3292 millió forint;
- a foglalkoztatási helyzet változásával, az állami és magánszféra közötti átstrukturálódással összefüggésben a biztosítotti létszám az 1989 évihez képest 149 ezer fővel (közel 4%-kal) csökkent, ami a kiadásnövekedésre mérséklőleg hatott. Kihatása: - 701 millió forint.
Az összes táppénzkiadásból - az alkalmazásban állók körében kifizetett összegen felül - a mezőgazdasági szövetkezeti tagok betegségi segélye 1908 millió forintot, az önálló foglalkozásúak táppénze 493 millió forintot tett ki.
A táppénzkiadáson belül a gyermekápolási táppénz kiadás részaránya - az 1989. évivel megegyezően 5% volt.
14. A gyógyszer-gyógyászati segédeszköz ártámogatás címen kifizetett összeg 27,6 milliárd forint volt. Az 1989-hez képest bekövetkezett növekedés igen erőteljes, mértéke 43%. Az 1990 évi tényleges kiadás egyszersmind az előirányzatot (26,0 milliárd forint) is jelentősen az előirányzatot (26,0 milliárd forint) is jelentősen (6%-kal) meghaladta. A kiadások intenzív növekedésének legfőbb oka, hogy az 1989-től szabad árformába átsorolt gyógyszerárak - az infláció általános felgyorsulásának időszakban - gyorsan emelkedtek. A termelői árak többszöri emelése, az import gyógyszerek beszerzési árának folyamatos növekedése, a forgalmazás drágulása, illetve a gyógyszerkereskedelem árrésének ezzel összefüggésben történt módosítása ellenére a lakossági gyógyszerárak nem változtak. A Minisztertanács határozata alapján a társadalombiztosításnak kellett a többletterheket vállalnia, még az egyébként nem támogatott gyógyszerek esetében is. (A térítési díjemelés elhalasztásával kapcsolatban az állami költségvetésnek 401 millió forint térítési kötelezettsége keletkezett 1990-ben. Ezt a törvényjavaslat a 16. §-ban rögzíti.)
Az 1990. évi 27 569 millió forint és az 1989. évi 19 264 millió forint összegű kiadás közötti 8.305 millió forint különbözet a következő tényezőkből tevődik össze.
a) A gyógyszertámogatás növekedése 7861 millió forint, ennek részeként
- a termelői, beszerzési árak növekedése miatt 3101 millió forint;
- 1990. április 1-jétől a gyógyszerkereskedelem árrésének növelése miatt (árréspótló árkiegészítés címen történő finanszírozás) 3231 millió forint;
- a térítésmentesen rendelhető gyógyszerek körének bővítése és a közgyógyellátás intézménye keretében ingyenesen biztosított gyógyszerek forgalomnövekedése miatt 1509 millió forint;
- a légzőszervi betegek oxigénellátásának javításával összefüggésben 20 millió forint
kiadásnövekedés lépett fel.
b) A gyógyászati segédeszközök társadalombiztosítási támogatása 444 millió forinttal emelkedett; ennek mintegy háromnegyede az árváltozások hatása.
15. A gyógyító-megelőző ellátás céljaira jóváhagyott előirányzatok teljesítését a törvényben meghatározott szerkezethez igazodóan mutatjuk be.
A Parlament 1989. december 18-án döntött a gyógyító-megelőző ellátások Társadalombiztosítási Alap terhére történő finanszírozásáról. Az előterjesztés kidolgozása megelőzte a megyékkel akkor folyó és az áttérést előkészítő tárgyalássorozatot. Ebből következően több megyénél csak a prognosztizált összeg kerülhetett a törvény mellékletét képező táblázatba és a makroszintű számításokra.
A fejezetekkel (megyék és minisztériumok) folyó tárgyalássorozatban nyilvánvalóvá váltak azok a módszertani problémák, amelyek az előkészítés során nem kerülhettek megoldásra és ez folyamatos korrekciók igényét eredményezte.
Az 1990. év során további - az áttéréskor még előre nem tervezhető - módosítást kellett végrehajtani. Ezek közül a legjelentősebb:
- a kényszergyógykezelések megszüntetése miatti előirányzat átcsoportosítása,
- az egészségügyben dolgozókra vonatkozó ún. II. ütemű bérintézkedés előkészítése még 1989 folyamán kezdődött meg. Ebben az időszakban az állami, az önkormányzati és társadalombiztosítási feladatok elhatárolása nem véglegeződött, így utólag vált szükségessé a tényleges elosztásnak megfelelő forráscsoportosítás végrehajtása.
A működési célú és műszerfejlesztések alapját a korábban indított komplex programok és az 1990. évre kialakított kiemelt szakmapolitikai célok képezték. Erre a törvény 900 millió forint előirányzatot tartalmazott. Ehhez kapcsolódóan került kiírásra 1990 elején a SZEM és OTF közös pályázata, amely az egészségügyi ellátás egyes kiemelt feladatainak eredményesebb ellátásához kívánt jobb feltételrendszert biztosítani. A pályázat által támogatott feladatok, illetve szakterületek:
- alapellátás
- szív- és érbetegek ellátása
- intenzív terápia, aneszteziológia
- onkológiai ellátás
- korszerű képalkotó eljárás
- klinikai labordiagnosztika
- vérellátás
- hemodializáló kapacitás bővítése
- endoszkópos mikrosebészeti eljárások
- mentálhigiéne
- közegészségügy, járványügy.
A bíráló bizottság által jóváhagyott közös pályázatokra az OTF közvetlenül 106 millió forintot fordított, ezen felül a pályázat keretében benyújtott kérelmekre - saját hatáskörben - további mintegy 300 millió forintot biztosított. Az OTF további közel 500 millió forint támogatást folyósított egyéb működési célú fejlesztésekre és műszerbeszerzésekre. Az elbírálás, illetve az odaítélés rendjét 1990. évben is az a gyakorlat határozta meg, amely a tanácsi területen az érintett megye főorvosa, valamint a szakterület főorvosa engedélyére épít. A központi intézményeknél a fejlesztési célú támogatásokról az OTF - az esetek egy részében - az érintett tárcától kért egyetértő nyilatkozat beszerzését követően döntött. Az OTF által támogatott műszerbeszerzések esetén kiemelt szempont volt a diagnosztikus területeken a feltételek javítása, mivel az elhanyagolt, elavult műszerpark meredeken felfelé ívelő költségeket eredményezett. Ennek figyelembevételével kaptak támogatást azok az intézmények, amelyek még nem rendelkeztek megfelelő képalkotó eszközökkel, illetve leromlott műszaki állapotú eszközparkkal dolgoztak.
Az árkompenzáció összegének meghatározásakor az OTF az intézményenként benyújtott elemi mélységű információs anyagokat, a népgazdasági árindexet, valamint a Népjóléti Minisztérium árfigyelési rendszerét vette figyelembe. Ezekre alapozva állapította meg az árkompenzáció fejezetenkénti, illetve intézményenkénti mértékét.
A társadalombiztosítási támogatás fejezetenkénti megoszlását a 4. sz. melléklet tartalmazza.
16. A különféle egyéb ellátásokra összesen 2,5 milliárd forintot fordítottak; ez az 1989. évinél 14%-kal több. Az átlagosnál sokkal gyorsabban (35%-kal) növekedtek a gyógyászati szolgáltatások (gyógyfürdő szolgáltatások árának térítése, anyatej-ellátás) kiadásai és megközelítették a 0,5 milliárd forintot. A növekedést szinte teljes egészében a gyógyfürdő jegyek átlagárának (1990-ben 76 forint) növekedése okozta. Gyorsan növekedett (26%-kal) az utiköltségtérítés is; az 1990. évi kiadás meghaladta a 0,5 milliárd forintot. A külföldi gyógykezelésre fordított kiadás (125 millió forint) az előző évhez képest megduplázódott. Lassú ütemben (6%-kal) nőtt, de így is 0,5 milliárd forint fölé került a megváltozott munkaképességűek kifizetett keresetkiegészítésének összege. A temetési segély és a katonai családi segély kiadás (mindkettő 230 millió forint közelében) csökkent az előző évhez képest. A temetési segélynél ezt a halálozások számának csökkenése (145 ezerről 143 ezerre) magyarázza.
17. Az egyéb kiadások 1990. évi összege 356 millió forint; ez az előző évinek közel 20-szorosa. Ezt az ugrásszerű növekedést az okozta, hogy a Társadalombiztosítási Alap 1990. évi likviditási helyzete sokkal kedvezőtlenebb volt az előző évinél, s így - 1989-től eltérően - számos alkalommal kellett rövidlejáratú hitelt felvenni. A hitelkamat 334 millió forintos összege az összes egyéb kiadás 94%-át teszi ki. A különböző pénzpiaci műveletek lebonyolításával kapcsolatban 8 millió forint kiadás merült fel; a fennmaradó összeg különféle kisebb tételekből tevődik össze.
III. A társadalombiztosítás működési kiadásai
1. A Társadalombiztosítási Alapról szóló 1988. évi XXI. törvény a bevétel 1%-ának működési kiadásként történő felhasználását teszi lehetővé. A bevételi előirányzat közel 3,5 milliárd forint működési költség-felhasználásra adott lehetőséget. Ugyanakkor a takarékos gazdálkodás és a későbbi években szükségessé váló nagyobb kiadások fedezetének megteremtése céljából csak 0,9%-nak megfelelő összeget (3,1 milliárd forint) tartalmazott az előirányzat.
Az előirányzat a béralapra 1,1 milliárd forintot határozott meg, a dologi kiadásokra 2,0 milliárd forintot tartalmazott. Ez utóbbi magában foglalja a béralap 43%-os társadalombiztosítási járulékát, továbbá különféle fenntartási, működési kiadások teljesítéséhez, valamint felújítási és beruházási célok megvalósításához biztosított fedezetet.
A működési kiadás 1990. évi tényleges összege - a családi pótlék folyósításának költségei nélkül - 2 907 803 ezer forint. A megtakarítás az előirányzathoz képest 192 millió forint, az 1%-os keretösszeghez képest pedig 686 millió forint. A törvényjavaslat tartalmazza, hogy ez utóbbi megtakarítást a működési költségvetés tartalékába kell helyezni. (Erre a fedezetet az 1990. évi bevételi többlet-garancia alapján esedékes költségvetési hozzájárulás egy része teremti meg.)
1990-ben is rendkívül fontos szempont volt a takarékos gazdálkodás. A kiadásokat jelentősen terhelte a gépesítéshez kapcsolódó valamennyi többletköltség (energia, karbantartás, nyomtatványok stb.). Ugyanakkor a folyamatban lévő gépesítés egyenlőre nem tesz lehetővé élőmunka-megtakarítást; hatása elsősorban a feladatok elvégzésének korszerűbbé tételében, az elavult ügyviteli módszerek kiiktatásában jelentkezik. A takarékosságot az is szükségessé tette, hogy év közben az árak jelentősen emelkedtek. Ez jelentkezett pl. a postaköltségek növekedésénél is, ahol a postai díjemelés mellett a folyósítási tételszám növekedése is emelte a kiadásokat.
2. 1990-től a családi pótlék finanszírozása az állami költségvetés feladata. Gyakorlati szempontokból azonban természetesen célszerű, hogy a folyósítást továbbra is a társadalombiztosítás apparátusa végezze. Mivel azonban ez nem társadalombiztosítási feladat, indokolt, hogy a felmerült ügyviteli költségeket az állami költségvetés megtérítse a társadalombiztosításnak. (Ez annál is inkább szükséges, mivel a családi pótlék helyett belépett finanszírozási feladat - gyógyító-megelőző ellátások - ügyviteli lebonyolításának is megvannak a maga költségei.) Az 1990. évi - tételesen meghatározott - megtérítendő ráfordítás 293 millió forint. Ebben benne vannak azok a többletkiadások is, amelyek a családi pótlék alanyi jogúvá tételével összefüggésben felmerült többletfeladatokkal kapcsolatosak.
IV. A Társadalombiztosítási Alap és az állami költségvetés közötti elszámolás; alapok képzése
1. A társadalombiztosítás 1990. évi bevételeinek és kiadásainak egyenlegeként 619 millió forint összegű kiadási többlet keletkezett. A Társadalombiztosítási Alap 1990. évi költségvetéséről szóló törvény értelmében az állami költségvetés 1990-ben nemcsak a hiány fedezetéért, hanem meghatározott mértékű bevételi többlet keletkezésért is (a kiadási főösszeg 1,2%-a) garanciát vállalt. A tényleges bevételi és kiadási adatok alapján az állami költségvetés fenti kötelezettsége 4948 millió forint összegű. Ebből 619 millió forint a hiányt fedezi, 4329 millió forint pedig a bevételi többletet biztosítja.
A bevételi többlet felhasználását illetően a törvényjavaslat - a Társadalombiztosítási Alapról szóló (módosított) 1988. évi XXI. törvény rendelkezéseivel összhangban - azt tartalmazza, hogy ez az összeg a társadalombiztosítás tartalékait növelje (ne legyen 1991. évi folyó kiadások forrása).
A különböző tartalékok közötti megosztásnál is a fenti törvényhez igazodik a Javaslat. Ennek megfelelően a biztosított bevételi többlet összegéből a tartós lekötések 1990. évben befolyt tényleges hozamának (644 millió forint) megfelelő összeget a befektetések hozama tartalékába kell helyezni. (Ezeket az eszközöket a későbbiekben tartósan le kell kötni.) A működési költségvetés tartalékába kerül az a 686 millió forint, amely a működési kiadásra vonatkozó 1%-os keretösszeghez képest elért megtakarítással azonos (III. fejezet). A fennmaradó 2999 millió forint a likviditási tartalékot növeli.
2. Különböző rendelkezések alapján az állami költségvetésnek meg kell térítenie néhány olyan kiadási tételt, amelyek országgyűlési, illetve kormányzati döntések következtében a Társadalombiztosítási Alapot terhelő többletkiadásként jelentkeztek. Ilyen a gyógyszerek térítési díjemelésének elhalasztásával összefüggő, a politikailag rehabilitáltak nyugdíjkiegészítése miatt felmerülő, a foglalkoztatáspolitikai célú korengedményes nyugdíjazásnál a munkáltatók által meg nem térített többletkiadás, valamint a családi pótlék folyósításával kapcsolatos ügyviteli költség. A törvényjavaslat meghatározza az ezekkel összefüggésben esedékes állami költségvetési megtérítés összegét (1493 millió forint).
Az 1990. évi költségvetéssel kapcsolatban azonban sajátos helyzet jött létre. Az állami költségvetés által garantált bevételi többlet összege lényegesen meghaladja az 1990. évi megtérítési kötelezettségek összegét. A megtérítési kötelezettségek 1991. évben történő rendezése miatt a Társadalombiztosítási Alap 1990. évi pénzügyi egyensúlya 1493 millió forinttal kedvezőtlenebb a ténylegesnél, változatlan kiadási főösszeg mellett. Ezért indokolt a megtérítési kötelezettségeket a garanciaszabályt realizáló költségvetési átutalás részének tekinteni.
V. A Társadalombiztosítási Alap kamat- és egyéb hozambevételei
A Társadalombiztosítási Alap 1990. évi kamat- és egyéb hozambevételei 712 941 ezer forintot tettek ki. Ez az előirányzott 0,5 milliárd forinthoz képest 43% többletet jelent.
A tartós befektetések hozama 643 580 ezer forint volt. Ebből a 13,1 milliárd forint összegű Lakásalap-fedezeti kötvény kamata 380 600 ezer forint, a banki részvények osztaléka 262 980 ezer forint volt. A Lakásalap-fedezeti kötvény kamatának viszonylag alacsony összegét az magyarázza, hogy az 1989. év utáni kamat csak töredékévi, mivel a kötvényvásárlást - több részletben - 1989. II. félévben történt.
A rövidlejáratú befektetések révén 69 361 ezer forint hozambevétel keletkezett. Ez az 1989. évinél számottevőbben alacsonyabb, mivel az akkorinál lényegesen rosszabb 1990. évi likviditási helyzetben sokkal kevesebb alkalom adódott az átmeneti szabad pénzeszközök létrejöttére és rövidtávú befektetésére.
A pénzügyi műveletekkel kapcsolatban 342.864 ezer forint kiadás merült fel. Ennek döntő többsége, 334.168 ezer forint, a több ízben felvett rövidlejáratú hitelek kamata; 7696 ezer forint a különböző pénzügyi műveletek lebonyolításával kapcsolatban felmerült kiadás (lebonyolítási jutalék stb.). A pénzügyi műveletekkel kapcsolatos kiadás az 1989. évi 9 milliárd forintról emelkedet a 1990. évi több száz milliós szintre. Ennek oka a - már többször hivatkozott - kedvezőtlen likviditási helyzet (1989-ben a Társadalombiztosítási Alap nem kényszerült hitelfelvételre).
A pénzügyi műveletek 1990. évi nettó hozama 371 077 ezer forint.

-----STARTING---POINT---RESZLETES---
-----STARTING---POINT---VEGE---