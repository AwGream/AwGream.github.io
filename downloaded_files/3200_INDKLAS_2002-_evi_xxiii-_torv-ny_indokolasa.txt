2002. évi XXIII. törvény indokolása

a Magyar Köztársaság 2001. és 2002. évi költségvetéséről szóló 2000. évi CXXXIII. törvény módosításáról

-----STARTING---POINT---ALTALANOS---

ÁLTALÁNOS INDOKOLÁS

1. A makrogazdasági pálya várható alakulása

2002. évi várható folyamatok

A 2002-re várható gazdasági növekedés előrejelzésénél figyelembe vett tényezők a következők:

- kiindulópontul az első 4-5 hónap folyamatai szolgálnak;

- a nemzetközi szervezetek mindegyike arra számít előrejelzésében, hogy 2002 második félévére - egyesek szerint már a második negyedévben - a világgazdaság túljut a recesszión, ami exportlehetőségeinket pozitívan befolyásolhatja;

- az előző Kormány azon intézkedései (előrehozott nyugdíjemelés, autópálya-szerződések, stb.), amelyek az év hátralévő részében jelentősen megnövelhetik a belföldi felhasználást;

- a Kormány első 100 napos programjában szereplő azon intézkedések, melyek a lakossági jövedelmeket és fogyasztást jelentősen megnövelik (közalkalmazotti béremelés, kiegészítő családi pótlék és nyugdíj, adómentes minimálbér stb.).

Az első három tényezőt kalkulálva az idei évre a tavalyihoz hasonló gazdasági növekedés várható. Ez a növekedés javuló külső konjunktúra és dinamikus, 4,5-5%-os belföldi felhasználás (ezen belül 5% körüli fogyasztás és 5-6% közötti beruházás) mellett valósulna meg.

A Kormány első 100 napos programjának végrehajtásával is számolva a lakosság összes jövedelme közel 2,5%-ponttal nő. Mivel a béremelés a közszférában valósul meg, a vállalati szektorban ez nem jelent inflációs nyomást, így erre az évre tarthatónak látszik az 5,5% körüli áremelkedés feltételezése. A számítások szerint így a reálbér 10-11%-kal, a lakosság reáljövedelme pedig több mint 7%-kal növekszik, melynek következtében a lakosság fogyasztása a korábban számított 5% helyett több mint 6,5%-kal nőhet. Miután a jövedelem-növekedés jobbára az alacsony jövedelmű rétegeket érinti, a többlet nagy részét feltételezhetően megtakarítás helyett elköltik, és az is joggal feltételezhető, hogy a többletfogyasztás importvonzata nem lesz jelentős. Így az idei évre várt GDP elérheti a 4,2%-ot. Az említett okok miatt a folyó fizetési mérleg romlása sem okozhat egyensúlyi problémát: számításaink szerint a hiány a GDP 3-3,5%-a között fog alakulni.

A GDP ez évi alakulása jelentős mértékben függ a külső konjunktúrától, a fellendülés kezdetének időpontjától. Amennyiben a nemzetközi szervezetek előrejelzései nem teljesülnek és a fellendülés csak az év vége felé kezdődik meg, számíthatunk arra, hogy a magyar export az idei évben csak 5-6% közötti ütemben bővül. Ebben az esetben a vállalatok kedvezőtlenebb jövedelmezőségi kilátásai miatt a beruházások is várhatóan alacsonyabb, 4%-ot alig meghaladó ütemben bővülhetnek, de az eldöntött magas bérkiáramlás miatt a fogyasztás ebben az esetben is legalább 6,5%-kal nőhet. Összességében a GDP növekedése egy elhúzódó recessziót feltételezve is meghaladhatja a 3,5%-ot, a folyó fizetési mérleg hiánya ebben az esetben némileg magasabb, a GDP 3,5-3,7% körül alakulhat.

A két változat között a költségvetési bevételeket tekintve nincs lényeges különbség, hiszen a legjelentősebb bevételi tételeket jelentő általános forgalmi adó és személyi jövedelemadó alapja, a bér és a fogyasztás mindkét változatban, azonos ütemben növekszik.

2. A költségvetés-politika módosulása

A 2002 májusában hivatalba lépett Kormány első 100 napra meghirdetett programja prioritásként kezeli a nyugdíjasok, a bérből és fizetésből élők, továbbá a családok helyzetének javítását. Mindezen társadalmi rétegek támogatására az új Kormány kidolgozta a 2002. évre vonatkozó költségvetés-politikai koncepcióját és az ehhez kapcsolódó finanszírozási javaslatát.

Ennek elemeként 2002. július hónapban 19 ezer forintos egyszeri juttatásban részesülnek a nyugellátásban és nyugdíjszerű rendszeres szociális ellátásban részesülő személyek. Ez az intézkedés kompenzálja, hogy 1999-ben a nyugdíjas társadalom a korábban elfogadott törvényben foglaltaknál alacsonyabb nyugdíjemelésben részesült.

A költségvetés-politika terén egyik legfontosabb cél a családok támogatása. A Kormány meg kívánja teremteni a gyermekneveléshez nyújtott univerzális és méltányos társadalmi segítség rangját. A családi pótlék összegének egyszeri megemelésével bevezeti az augusztusban folyósítandó egyhavi iskolakezdési támogatást, hogy enyhítse a tanévkezdés terheit. Az egyenlőtlenségek már az iskolakezdés előtt kialakulnak és behozhatatlan hátrányként rögzülhetnek. Ebben nyújt segítséget az új támogatási forma. Szeptember 1-jétől a családi pótlék általános, 20%-os emelésére kerül sor.

A felsőoktatás egyre bővülő szolgáltató piac, melyben az államra kiemelt feladat hárul. A hallgatók és a források megszerzése egyben feltétele is a magas színvonalú oktatásnak. Ehhez nyújt segítséget 2002. szeptemberétől a hallgatói ösztöndíjak 30%-os mértékű megemelése.

A családok anyagi helyzetének könnyítésére is szolgál a jelenlegi televíziókészülék üzemben tartási díj eltörlése.

A közoktatásban étkezésben részesülő és szociálisan rászorult gyermekek élelmezésére kívánja a Kormány fordítani az Országimázs Központ megszüntetésből felszabaduló költségvetési forrásokat, mindezzel támogatva a hátrányos helyzetű családok gyermekeinek megfelelő ellátását.

Szintén a családok helyzetének könnyítésére szolgál a kormányprogram szerint a minimálbér adómentességének bevezetése szeptember 1-jétől adójóváírás formájában.

A közszférában úgynevezett felzárkóztató program indul, melynek keretében jelentős bérkiigazítás valósul meg a közalkalmazottak körében.

A kormányzat kedvező fordulatot akar elérni a pedagógusok, az oktatásban, a szociális és egészségügyi ellátásban dolgozók anyagi elismerésének több évtizedes rendszerében. 2002. szeptember 1-jétől jelentős (mintegy 50,0%) béremelés valósul meg és bevezetésre kerül a diplomás minimálbér (100 ezer forint). A költségvetési szerveknél foglalkoztatott közalkalmazottakon kívül a kedvezményezetti körbe tartoznak a humán normatívában részesülő szervezetek, illetve azon államháztartáson kívüli szervezetek is, amelyek nem humán normatívával támogatottak (egészségügy, kultúra).

3. A 2002. évben jelentkező, költségvetési törvénymódosítást igénylő finanszírozási feladatok

A 100 napos kormányprogram végrehajtása és a költségvetés-politika prioritásainak megváltozása a 2000. évi CXXXIII. a Magyar Köztársaság 2001. és 2002. évi költségvetéséről szóló törvény 2002. évi előirányzatainak módosítását igényli.

Az államháztartási törvény rendelkezései szerint a költségvetési törvény módosítását akkor lehet végrehajtani, ha a bevételi és a kiadási főösszeg azonos nagyságrendben változik, tehát a hiány nem módosul.

A Kormány első 100 napra meghirdetett programjának megvalósítása 160,3 milliárd forintra becsülhető nettó kiadási többlettel jár. Az államháztartás ezekből adódó bruttó kiadási többlete 218,3 milliárd forint.

A nyugellátásban részesülők létszáma (2002. január hónapban 2792,5 ezer fő), továbbá a nyugdíjszerű rendszeres szociális ellátásban részesülők (311 ezer fő) alapján a 19 000 forintos egyszeri kiegészítés 59,9 milliárd forint költségkihatással jár, melyre a fedezetet a központi költségvetés biztosítja.

A teljes közalkalmazotti körben a törvény szerinti béremelés bruttó 92 milliárd forintot jelent.

Az egyhavi többlet-családipótlék iskolakezdési támogatásként történő augusztus havi folyósításának költségigénye 11 milliárd forint, a szeptember 1-jétől bevezetésre kerülő 20 §-os családi pótlék emelés költségvetési hatása 7,0 milliárd forint.

A felsőoktatásról szóló 1993. évi LXXX. törvény 9/A. §-ában a hallgatói juttatások körében meghatározott normatív támogatás összege 1998 óta változatlanul 70 000 Ft/fő/év. A normatíva 2002-re javasolt 8.400 Ft kiegészítése az államilag finanszírozott képzésben részt vevő hallgatók részére tanulmányi eredmény és szociális helyzet alapján járó ösztöndíjak összegében 2002. szeptember 1-jétől a 2002/2003-as tanév első 4 hónapjára átlagosan 30%-os emelést biztosít. Az ösztöndíjemelés ez évi kihatása mintegy 1,0 milliárd forint. A felsőoktatásban megjelenő más típusú ösztöndíjak (doktoranduszok ösztöndíja, Köztársasági Ösztöndíj) értéktartása folyamatosan biztosított.

A TV üzemben tartási díj eltörlése kapcsán a központi költségvetés 3 havi díjátvállalásának költségvetési kihatása 3,7 milliárd forint. A Kormány az üzemben tartási díj megszüntetését október 1-jétől tervezi.

Döntés született arról, hogy az Országimázs Központ felszámolása során felszabaduló 4,7 milliárd forint a közoktatásban étkezésben részesülő és szociálisan rászorult gyermekek étkeztetésének térítési díjat kiváltó támogatására kerüljön felhasználásra. Az előirányzatot a Belügyminisztérium fejezet előirányzatai között célszerű szerepeltetni, mivel a támogatás döntően a közoktatási intézményeket működtető önkormányzati, és részben állami, egyházi és alapítványi fenntartókat érinti.

A kormányprogram szerint a minimálbér adómentességének szeptember 1-jétől történő bevezetése 39 milliárd forint bevételkieséssel jár.

Mindezen túlmenően 2001. évben történtek olyan jogszabály módosítások is - mint például, a szomszédos államokban élő magyarokról szóló törvény, a hatályos költségvetési törvény 2001. évre vonatkozó módosítása, a közalkalmazottak jogállásáról szóló törvénynek az egészségügyi, valamint a szociális ágazatban dolgozókra vonatkozó végrehajtási rendelete - melyek a 2001. és 2002. évi költségvetési törvényben címrendi változásokat, előirányzat módosítási kötelezettségeket, illetve ennek hiányában olyan előirányzat előrehozással történő finanszírozást igényelnek, amelyekhez szükséges a költségvetési törvényben az általános tartalék módosítása. A 2001. évről áthúzódó feladatok és a jogszabály módosításokból adódó hatások forrásigényének kielégítésére az általános tartalék előirányzatának 48 milliárd forintos megemelése indokolt.

Az Egészségbiztosítási Alap zárt kiadási előirányzatainak zavartalan finanszírozása érdekében elengedhetetlen a gyógyszertámogatási és a gyógyító-megelőző ellátás előirányzatának legkésőbb szeptember végéig történő megemelése, illetve a gyógyászati segédeszköz támogatás előirányzatának korrekciója.

A kiadásokkal szembeállítható adó- és járulék-bevételi többletek a következők szerint alakulnak:

- A 2002. szeptember 1-jétől várható bérintézkedésekre (oktatás, egészségügy, közalkalmazottak), valamint a tervezéskor számoltnál magasabb bérkiáramlásra, a személyi jövedelemadóban a minimálbér adómentessé tételével együtt is a várható többletbevétel nyújt fedezetet. Hasonló a tendencia a bérekhez kötődő járulékok (társadalombiztosítási, egyéb, alapokba történő befizetések) terén azzal az eltéréssel, hogy ezeknél - a személyi jövedelemadóval ellentétben - a jelzett többlet bérkiáramlással szemben járulékcsökkentő intézkedések nem érvényesülnek. Így a többletbevétel is mintegy kétszerese a bérekhez kapcsolódó adónövekményekhez viszonyítva.

- A gazdálkodó szervezeteknél, valamint a pénzintézetek társasági adójánál egyaránt a tervezettnél mintegy 10%-kal nagyobb bevétel valószínűsíthető, mely az előző évek magasabb teljesítményei alapján érvényesülő adóelőleg befizetések, és az év végi várható adóra történő “feltöltés” függvényeként alakul ki.

- A fogyasztáshoz kapcsolt adókon belül az általános forgalmiadó-bevételeket részben meghatározza az előző évi teljesítés, mely lényegesen magasabb a 2002. évi előirányzatnál, valamint az idei adóbefizetések, visszautalások alakulása. Az ez évi folyamatokat az import utáni áfa-befizetések csökkenése és a visszautalások felfutása jellemezte. Az év hátralévő részében a magasabb jövedelemkiáramlás, a fogyasztás-, illetve a gazdasági növekedés élénkülése, az export dinamika gyorsulása, valamint az import készletek feltöltése alapján a 2001. évi túlteljesülés megduplázása várható. A fogyasztási és jövedéki adóbevételek terén főként az üzemanyagok (motorbenzin, gázolaj), valamint a személygépjárművek árucsoportjaiban várhatóak magasabb befizetések.

- A vám- és import befizetések esetében az import volumen, valamint az átlagos vámtételek kedvező alakulása miatt lehet bevételi többletre számítani.

A kormány programjához kapcsolódó egyéb törvénymódosítások

A 100 napos program, illetve a Kormány már elfogadott elvi döntései miatt szükség van egyéb törvény módosításokra, melyek az alábbiak:

- A közalkalmazottak jogállásáról szóló 1992. évi XXXIII. törvény

- Az államháztartásról szóló 1992. évi XXXVIII. törvény

- Az állam tulajdonában lévő vállalkozói vagyon értékesítéséről szóló 1995. évi XXXIX. törvény

- A személyi jövedelemadóról szóló 1995. évi CXVII. törvény

- A termőföldről szóló 1994. évi LV. törvény

- A Magyar Nemzeti Bankról szóló 2001. évi LVIII. törvény

- A jövedéki adóról és a jövedéki termékek forgalmazásának különös szabályairól szóló 1997. évi CIII. törvény

- A családok támogatásáról szóló 1998. évi LXXXIV. törvény

- A közbeszerzésekről szóló 1995. évi XL. törvény

- A Magyar Fejlesztési Bank Részvénytársaságról szóló 2001. évi XX. törvény

- A Polgári Törvénykönyvről szóló 1959. évi IV. törvény

-----STARTING---POINT---RESZLETES---

RÉSZLETES INDOKOLÁS

Első rész

A Magyar Köztársaság 2001. és 2002. évi központi költségvetéséről szóló 2000. évi CXXXIII. törvény módosításáról

Az 1. §-hoz

A kiadási és a bevételi főösszegek a hiány mértékét nem befolyásoló korrekciója.

A 2. §-hoz

A közalkalmazottak jogállásáról szóló törvény módosítása kapcsán felmerülő kiadások forrását teremti meg a javasolt kiegészítés. A támogatás minden területen az intézményfenntartót, az OEP által finanszírozott körben az egészségügyi szolgáltatót illeti meg. A törvény lehetővé teszi, hogy a közalkalmazottakon túlmenően támogatásban részesüljenek azon szervezetek is, amelyek az e törvény szerinti illetményeket kötelesek biztosítani munkavállalóik számára. Rendelkezik a törvény, továbbá arról, hogy e forrás terhére támogathatók a társadalombiztosítás pénzügyi alapjaiból, illetve a teljes egészében saját bevételből finanszírozott szervezetek is.

A 3. §-hoz

A felsőoktatásról szóló 1993. évi LXXX. törvény 9/A. §-ában a hallgatói juttatások körében meghatározott normatív támogatás összege 1998 óta változatlanul 70 000 Ft/fő/év. A javasolt 8400 Ft kiegészítés a tanulmányi eredmény és szociális helyzet alapján járó ösztöndíjak összegében 2002. szeptember 1-jétől a 2002/2003-as tanév első 4 hónapjára átlagosan 30%-os emelést biztosít.

A felsőoktatásban megjelenő más típusú ösztöndíjak (doktoranduszok ösztöndíja, Köztársasági Ösztöndíj) értéktartása folyamatosan biztosított volt.

A katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény 44. §-ának (1) bekezdése alapján a Rendőrtiszti Főiskola nappali tagozatos ösztöndíjas hallgatói pénzbeli juttatásának normatív összege 1998 óta változatlanul 204 000 Ft/fő/év. A normatíva 2002-ben 216 400 Ft/fő/évre változott.

A 4. §-hoz

A közalkalmazottak jogállásáról szóló törvény módosításával összefüggő korrekció.

Az 5. §-hoz

A 2002. évi egyedi kezességvállalás mértékének növelése 2,2%-ról 2,5%-ra.

A 6. § -hoz

A Nyugdíjbiztosítási Alap és az Egészségbiztosítási Alap kiadási és bevételi összegeinek a hiány mértékét nem befolyásoló korrekciója.

A 7. §-hoz

A Nyugdíjbiztosítási Alap kiadási és bevételi összegeinek a hiány mértékét nem befolyásoló korrekciója.

A 8. §-hoz

Egészségbiztosítási Alap kiadási és bevételi összegeinek a hiány mértékét nem befolyásoló korrekciója.

A 9. §-hoz

Felhatalmazást kap az Országos Nyugdíjbiztosítási Főigazgatóság vezetője méltányossági nyugellátás és nyugdíjemelés megállapítására.

A 10. §-hoz

A közalkalmazotti béremeléssel kapcsolatos módosítás.

A 11-12. §-hoz

Az egészségügyben végrehajtandó béremelés végrehajtására vonatkozó felhatalmazó rendelkezés.

A 13-14. §-hoz

Felhatalmazó rendelkezések.

A 15. §-hoz

A 100 napos program alapján az egyszeri 19 000 forintnyi nyugdíjkiegészítésről rendelkezik a törvény.

A 16. §-hoz

A 100 napos programban meghatározott feladatok végrehajtásához kapcsolódó egyes költségvetési előirányzatok módosításai és azoknak a Költségvetési törvény 1., 20-21. számú mellékleteiben történő átvezetése.

Második rész

A közalkalmazottak jogállásáról szóló 1992. évi XXXIII. törvény módosítása

A 17. §-hoz

A Kormány programjában előirányzott, átlagosan 50%-os közalkalmazotti béremelés végrehajtása érdekében módosítani szükséges a közalkalmazottak illetménytáblázatát, a 10 fizetési osztályhoz tartozó 140 illetménytételt. A javasolt új illetménytáblában a legkisebb illetménytétel havi 50 000 forint. A pályakezdő diplomások garantált illetményminimuma főiskolai diploma esetén havi 100 000 forint. Ezeknek a változtatási pontoknak a figyelembevételével kerültek megfelelően, differenciáltan növelésre az egyes fizetési osztályok fizetési fokozataiban a garantált illetményminimumok. A módosított illetménytábla bevezetésével egyidejűleg az egyes ágazatokban eddig alkalmazott 1,05-1,20-1, 26-1,43-as szakmai szorzók megszűnnek, beépülnek az illetménytáblába. Az átlagosan 50%-os béremelés érvényesítése valósul meg differenciált illetményfokozatokkal a felsőoktatás oktatói és a tudományos kutatók külön bértáblázatában is. A módosított illetménytáblázat 2002. szeptember 1-jével lép hatályba.

Az államháztartásról szóló 1992. évi XXXVIII. törvény módosítása

A 18. §-hoz

A törvény ezzel azt biztosítja, hogy a költségvetés meghatározott mértékű többletbevételének felhasználásáról az Országgyűlés határozzon.

A kormányváltással összefüggően továbbra is indokolt, hogy az illetékes közigazgatási vezetők az államháztartás helyzetéről megfelelő tájékoztatást adjanak.

Az állam tulajdonában lévő vállalkozói vagyon értékesítéséről szóló 1995. évi XXXIX. törvény módosítása

A 19. §-hoz

A törvény néhány állami tulajdonú gazdasági társaságot, amelyek eddig az egyes tárcák felügyelete alá tartoztak, most az ÁPV Rt. felügyelete alá helyezi.

A tartós állami részesedéseknek a privatizációs törvény mellékletében előírt legalacsonyabb mértéke nem változik.

A személyi jövedelemadóról szóló 1995. évi CXVII. törvény módosítása

A 20. §-hoz

A minimálbér 2002. szeptember 1-jétől adómentességet élvez. A törvény a minimálbér adómentességét az adójóváírás szabályainak módosításával biztosítja. Az intézkedés hatására az adójóváírás érvényesítésére jogosult magánszemélyek adóterhelése az adóév utolsó négy hónapjában havonta 13 milliárd forinttal csökken.

A 2002. szeptember 1-jét követő időszakra elszámolt bérjövedelmek esetében az adójóváírás százalékos mértéke a bér 18 százalékára, jogosultsági hónaponként legfeljebb 9000 forintra emelkedik. Az adójóváírás továbbra is fokozatosan szűnik meg a jogosultsági határt (1 200 000 forintot) meghaladó jövedelemmel rendelkezőknél. Ha a magánszemély bevallott éves jövedelme több, mint a jogosultsági határ, de legfeljebb 1 533 333 forint, akkor az adójóváírás összegét csökkenteni kell a meghaladó rész 18 százalékával. Ha az évi összes bevallott jövedelem az említett összeget meghaladja, akkor adójóváírás nem érvényesíthető.

Az érvényesítés felső korlátjának 1 400 000 forintról 1 533 333 forintra való emelését indokolttá teszi, hogy ez által az átlagkeresettel rendelkezők adóterhelése is csökken, tehát megvalósulna az a kormányzati elképzelés, hogy az átlagkereset ne viselje a legmagasabb adóterhet. Az érvényesítés felső korlátjának konkrét nagyságát az is indokolja, hogy általa kerülhető el az adójóváírás növekményére és annak megállítására bonyolult, különös szabályok alkalmazása.

A hatályos szabályozás a családi adókedvezmény igénybe vehető összegét az adó alól mentesíteni kívánt jövedelemből kiindulva - az érvényesíthetőnek feltételezett kedvezmények (nyugdíjjárulék kedvezménye, adójóváírás) figyelembevételével, mintegy képletszerűen - határozza meg.

A szabályozás egy és két eltartott esetén az adójóváírásra, illetőleg valamennyi esetben a nyugdíjjárulék és magánnyugdíj-pénztári tagdíj engedményére tekintettel határozza meg a családi kedvezmény összegét abban az esetben is, ha a magánszemély adójóváírást ténylegesen nem tud érvényesíteni, illetőleg a nyugdíjjárulék és magánnyugdíj-pénztári tagdíj engedményére nem jogosult.

A hatályos szabályozás szerint egy eltartott esetén a kedvezmény összegét úgy kell meghatározni, hogy a törvényben szereplő 400 000 forint jövedelem adóját (80 000 forint) kell kiszámítani, amely adó csökkentendő az adójóváírás érvényesíthetőnek vélelmezett összegével (36 000 forint) és a nyugdíjjárulék, magánnyugdíj-pénztári tagdíj engedményével (további 8000 forint). A fennmaradó összeg a családi kedvezmény éves összege (36 000 forint), amelynek egytizenketted része, azaz 3000 forint a havonta, az adóelőleg megállapításánál érvényesíthető kedvezmény. Két eltartott esetén a hatályos szabályozás szerint 685 714 forint számított adóját kell meghatározni (145 714 forint), és ezt az összeget szintén csökkenti az adójóváírás (36 000 forint), valamint a nyugdíjjárulék és magánnyugdíj-pénztári tagdíj engedménye (13 714 forint). A családi kedvezmény éves összege itt is a “maradék” 96 000 forint, amelynek az egy hónapra és egy eltartottra jutó összege 4-4000 forint. Három eltartott esetén a hatályos törvény alapján 1 421 053 forint adótábla szerinti számított adóját kell meghatározni (388 421 forint). Ebben az esetben a számított adót már csak a nyugdíjjárulék és magánnyugdíj-pénztári tagdíj engedménye (28 421 forint) csökkenti. A „maradék” 360 000 forint a családi adókedvezmény éves összege, amelynek egy hónapra és egy eltartottra jutó összege 10 000 forint.

A szabályozási logika változatlan fenntartása azt is eredményezhetné, hogy az adójóváírás szabályaiban bekövetkező változás szükségszerűen csökkentené az elvileg érvényesíthető családi kedvezmény összegét. E nemkívánatos hatás elkerülése és egyben a szabályozás egyszerűsítése érdekében a törvény az elvileg érvényesíthető családi kedvezményt konkrét összegszerűségében határozza meg. Az új megoldás senki számára sem jár hátránnyal, ugyanakkor megteremti annak feltételeit, hogy a későbbiekben a családi adókedvezmény intézményét - a kormányprogram előírásai szerint - átlátható, bárki által követhető módon lehessen továbbfejleszteni.

A munkáltató a 2002. szeptember-december havi bér adóelőlegének megállapítása során már az emelt mértékű adójóváírást köteles figyelembe venni, ettől - a hatályos szabályozásnak megfelelően - csak akkor tekinthet el, ha a magánszemély írásban kéri, hogy esetében az adójóváírást ne vegyék figyelembe.

Az alkalmi munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről szóló 1997. évi LXXIV. törvény módosítása

A 21. §-hoz

A törvény értelmében adómentes jövedelemnek minősül a minimálbért meg nem haladó jövedelem. Az alkalmi munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről szóló 1997. évi LXXIV. törvény jelenleg hatályos 8. § (1) bekezdés értelmében a munkavállaló bérjövedelmeként kifizetett munkadíj sávjához tartozó ellátási alap 20%-át adóelőlegként kell figyelembe venni. Az ellentmondás feloldása miatt szükséges az alkalmi foglalkoztatásra vonatkozó szabályok módosítása.

A módosítás jelentős mértékben csökkenti a közteherjegy értékét. Ennek hatására megnövekedhet a legális munka aránya és az elvégzett munka mennyisége.

A közteherjegy értékesítéséből származó összeg arányosan oszlik meg a Nyugdíjalap, az Egészségbiztosítási Alap, valamint a Munkaerőpiaci Alap között.

Ha a munkáltató a munkaügyi központ által munkanélküliként nyilvántartott személyt foglalkoztat, csökkentett mértékű közteherjegyet kell lerónia. A különbözetet a Munkaerőpiaci Alap megtéríti a Kincstár számára. A munkáltatónak ily módon nyújtott támogatás részletes szabályait a foglalkoztatáspolitikai és munkaügyi miniszter állapítja meg.

A termőföldről szóló 1994. évi LV. törvény módosításáról

A 22. §-hoz

A törvény a kiegészítő tevékenység körébe beveszi a mezőgazdasági szolgáltatást is, mivel a múlt évi törvénymódosítás ezt indokolatlanul hagyta ki ebből a körből. Életszerű ugyanis, hogy aki mezőgazdasági gépekkel, felszerelésekkel rendelkezik, ezekkel másoknak szolgáltatást végez, tevékenysége a mezőgazdasághoz kapcsolódik és az eszközökkel nem rendelkezők érdekét szolgálja.

A törvény a helyben lakó fogalmát azokra a személyekre korlátozza, akik vállalják a helyben lakást és a mezőgazdasági tevékenység élethivatásszerű folytatását, hiszen a törvény célja az, hogy ne bárki, hanem a mezőgazdasághoz kötődő személyek legyenek az elővásárlási jog és az előhaszonbérleti jog kedvezményezettjei. Egyben további kritériumoknak is meg kell felelniük a helyben lakóknak, családi gazdálkodónak vagy nyilvántartási számmal rendelkező más termelőnek (őstermelő, mezőgazdasági vállalkozó) kell lenniük.

A helyben lakó fogalma kiegészül továbbá az olyan jogi személlyel, illetve jogi személyiséggel nem rendelkező gazdálkodó szervezettel, amelynek bevétele több mint 50%-ban mezőgazdasági bevételből származik, hogy ezek természetes személy tagjai (részvényesei) elővásárlási és előhaszonbérleti jog jogosultjai lehessenek.

A törvény szerint a helyben lakó szomszédot nemcsak a termőföldje, hanem a tanyája mellett lévő földre is megilleti az elővásárlási jog.

A törvény a belföldi magánszemély tulajdonszerzésére további korlátozást állít fel, amelynek indoka, hogy egy adott településen belül megakadályozza a túlzott birtokkoncentrációt, illetve azt, hogy egy településen néhány családé lehessen a termőföld, ami a helyben való tulajdonszerzés lehetőségét mások elől elzárná.

A törvény az elővásárlásra jogosultak sorrendjét újraszabályozza. A földet megművelő használók - ideértve a gazdálkodó szervezetek természetes személy tagjait és részvényeseit - tulajdonszerzését előnyben kívánja részesíteni a törvény. A helyben lakók körében továbbra is előnyt élveznek a családi vállalkozók, valamint a regisztrációs számmal rendelkező őstermelők és az egyéni mezőgazdasági vállalkozók.

A törvény kiküszöböli a törvénynek azt a fogyatékosságát, hogy az elővásárlási jog a tulajdonostársak, valamint a közeli hozzátartozók közötti adásvétel esetében is érvényesülne.

A gyakorlat által felvetett igényeket elégíti ki a törvénynek az a rendelkezése, amely lehetővé teszi, hogy integrált földhasználat esetén adott esetben a haszonbérlők egymás között a földhasználatot elcseréljék, vagy ha közöttük olyan megállapodás jön létre, amely haszonbérleti elemeket is tartalmaz, lehetővé váljék a termőföldre az alhaszonbérlet. Ezért módosul a Ptk.-nak az alhaszonbérlet semmisségére vonatkozó rendelkezése is úgy, hogy törvény rendelkezhet ettől eltérően is.

A törvény stabilizálni kívánja a ma mezőgazdaságában meghatározó jelentőségű haszonbérlet intézményét. Ennek érdekében a haszonbérlet leghosszabb időtartamát 20 évben állapítja meg, egyben kiiktatja azt a szabályt, amely az államnak mint haszonbérbe adónak ettől eltérő lehetőséget biztosít. Kivételt továbbra csak az erdők és egyes ültetvények jelentenek, amelyek esetében a haszonbérlet 20 évnél hosszabb is lehet, úgy, ahogy azt a törvény eredeti szövege tartalmazza.

A törvény az előhaszonbérletre jogosultakra is új sorrendet állapít meg, ami lényében megegyezik az elővásárlásra jogosultakéval, indoka pedig az, hogy a termőföldet használók lehetőségét biztosítsa a további fölhasználatra. Közeli hozzátartozók között létrejött haszonbérlet esetén az előhaszonbérleti jogok sem érvényesülnek.

A beruházások megtérülése és védelme érdekében a volt haszonbérlőt az előhaszonbérleti jogon kívül az a jog is megilleti, hogy a következő haszonbérlőt kijelölje. Ez biztosítja például a haszonbérlet megszűnése esetén a piaci értékkel rendelkező ültetvény vagy halastó forgalomképességét.

A törvény nevesíti a szívességi földhasználatot, amit az a gyakorlati életben felvetődött igény tesz indokolttá, hogy földalapú támogatáshoz ilyen jogcímen termőföldet használók is hozzájuthassanak. A törvény csak a hozzátartozók között kötött ilyen megállapodást tekinti szívességi fölhasználatnak. Ettől függetlenül mással is köthető ingyenes szerződés termőföld használatára, de az nem minősül szívességi földhasználatnak, és földalapú támogatás nem igényelhető utána.

A törvény a fölhasználati nyilvántartás szabályát hozza összhangba a szívességi földhasználat intézményével, amely csak közeli hozzátartozók esetében lehetséges, viszont be kell jelenteni a földhasználati nyilvántartásba, hogy ellenőrizhető és a támogatás szempontjából regisztrált legyen.

A törvény a birtok-összevonási célú önkéntes földcsere fogalmi köre alá vonja azt az esetet is, amikor a cserére annak érdekében kerül sor, hogy állattartó telep takarmány-előállítás miatt indokolt földszükségletét elégítsék ki. Ezzel lehetővé válik ilyen esetben is az adó- és illetékmentesség.

A Magyar Nemzeti Bankról szóló 2001. évi LVIII. törvény módosításához

A 23. §-hoz

Az árfolyampolitikával kapcsolatos hatásköröket a jegybanktörvény módosítása az eddigieknél részletesebben határozza meg. A törvény szerint mind az árfolyamrendszer típusáról, mind annak fontosabb jellemzőiről (sávszélesség, középárfolyam, valutakosár összetétele) a kormány az MNB-vel egyetértésben dönt. Ez a megoldás áll a legközelebb az EU árfolyamrendszere, az ERM II előírásaihoz és megfelel az eddigi gyakorlatnak is.

A hatályos törvény értelmében a tulajdonosi ellenőrzést, a jogszabályoknak megfelelő működés kontrollját a jegybanknál az ÁSZ végzi. A 2001. évi LVIII. törvény szerinti ÁSZ ellenőrzés tapasztalatai rávilágítottak arra, hogy az ÁSZ ellenőrzése nem helyettesítheti más intézmények - így a Felügyelőbizottság - ellenőrzési jogkörét, nem eredményezheti azok szerepének átvételét. Az ÁSZ csak utólagos, egy évre vonatkozó, egyszeri ellenőrzést tud megvalósítani.

A módosítás - az ÁSZ hatályos jegybanktörvény szerinti ellenőrzési feladatkörének változatlanul hagyása mellett - a folyamatos tulajdonosi ellenőrzési hatáskör gyakorlásával megbízott Felügyelőbizottság létrehozását indítványozza. Az EU normáknak megfelelően a módosítás kizárja az FB ellenőrzési jogkörét az MNB alapvető feladataival kapcsolatos tevékenységeket és döntéseket illetően. A társasági szabályoknak megfelelően a belső ellenőrzést az FB irányítása alá rendeli a törvény.

A jövedéki adóról és a jövedéki termékek forgalmazásának különös szabályairól szóló 1997. évi CIII. törvény módosítása

A 24. §-hoz

A 100 napos programban meghatározásra került, hogy a szőlő- és bortermelők érdekében módosítani kell a jövedéki szabályokat. A törvény ennek megfelelően egyszerűsítéseket, könnyítéseket tartalmaz a jövedéki adóról és a jövedéki termékek forgalmazásának különös szabályairól szóló 1997. évi CIII. törvényben.

Megszűnik a jövedéki adóraktárakban, köztük a bor-adóraktárakban is a termékmérleg zárásának havonkénti helyszíni ellenőrzése. A törvény elfogadása esetén a vámhatóság kötelezően már csak negyedévenként fog ellenőrzést végezni az adóraktárakban. (Az egyszerűsített adóraktárakat a módosítás nem érinti, a náluk folytatott helyszíni ellenőrzések kötelező gyakorisága továbbra sincs a törvényben előírva.)

A palackos borokra, amelyek a visszaéléseknek, borhamisításoknak kevésbé kitettek, mint a kannás vagy a lédig borok, a törvénymódosítási csomag megszüntetni javasolja a zárjegyek alkalmazását. Ezzel összefüggésben törölni szükséges a zárjeggyel exportált bor utáni adóvisszaigénylésnél a zárjegy érvénytelenítésének vagy eltávolításának feltételét.

A törvény megszünteti a szőlő szállításához a borkísérő okmány alkalmazásának a jövedékiadó-törvényben való előírását. Ezzel összefüggésben módosítani szükséges a borkísérő okmány hatályos fogalmának meghatározását.

A törvény eltörli a szőlőtermelők váratlan, előre be nem jelentett időpontban történő ellenőrzését. Így arra a módosítást követően csak előre bejelentett időpontban kerülhet sor.

A törvény a (7)-(8) bekezdésben írt könnyítéssel összefüggésben megszünteti az egyszerűsített adóraktárak kategorizálását az értékesítés iránya, illetve módja szerint, s az “egyszerűbb” egyszerűsített adóraktárak engedélyezési feltételrendszerét írja elő az összes kis bortermelőre. A két kategória megszűnésével összefüggésben továbbá a termelőknek az engedélykérelmükben nyilatkozniuk kell a szőlőbor termelői borkimérés keretében történő esetleges értékesítéséről, annak érdekében, hogy az adóraktári engedély azt is tartalmazhassa.

A módosítás az adminisztrációs terhek könnyítését jelenti mintegy 13 ezer kis bortermelő (egyszerűsített adóraktár) esetében. A jövedékiadó-törvény hatályos előírásai szerint a kis bortermelők jellemzően negyedévenként nyújtanak be a készletek alakulásáról elszámolást a vámhivatalhoz, s negyedévenként kell lezárniuk a pincekönyvet. Ezzel szemben mind a pincekönyv zárására, mind az elszámolás vámhatósághoz történő benyújtására a törvény szerint csak két alkalommal, szüret előtt és szüret után kerül sor, ami lényeges egyszerűsítést jelent az érintett kör számára.

A másik könnyítés, hogy a kis bortermelőknek évente csak egyszer kell készíteniük és benyújtaniuk adóbevallást, szemben a jelenlegi szabályozás szerint jellemzően negyedévenkénti gyakoriságú adóbevallással. Az adóbevallások ezen új rendje egyúttal azzal a - likviditás szempontjából - kedvező változással is jár, hogy a kistermelőknek a jövedéki adót is évente csak egyszer kell fizetniük.

A törvény csak technikai változást, egyes rendelkezéseknek a módosítások miatt szükséges átszerkesztését tartalmazza.

A kannás kiszerelésű bor esetében eltörlésre kerül a zárjegy, és helyette hivatalos zár kerül alkalmazásra. Ez a változtatás könnyítést jelent a kannás bort forgalmazók, jellemzően ugyancsak a kis bortermelők számára.

A módosítás könnyítést jelent azon szőlőtermelők számára, akik a szőlőjükből bérfeldolgozásban szőlőbort állítanak elő és azzal kereskednek. Az ehhez szükséges engedély megszerzéséhez a törvény - a jövedéki biztosíték alóli mentesítésen kívül - további könnyítésként mentesíti a szőlőtermelőket a raktárhelyiség követelménye alól is.

A törvény a palackos borok zárjegyének eltörlése, illetve a kannás borok esetében a hivatalos zár bevezetése miatt szükséges módosításokat tartalmazza.

A törvény a bor forgalmazásra vonatkozó kereskedelmi szabályok szigorán enyhít azáltal, hogy a készpénzfizetés tiltását megszünteti a szőlőbor esetében a törvény szerinti kereskedelmi mennyiség (90 liter) alatti értékesítés esetében.

A törvény a palackos borok zárjegyének eltörlésével, illetve a kannás borra a hivatalos zár bevezetésével összefüggésben szükséges, technikai jellegű módosítást tartalmazza.

A hamis bor forgalmazása ellenőrzésének hatékonyságát javító módosításként bevezetésre kerül a vendéglátóhelyek napi nyilvántartásvezetése. Egyúttal ez a kötelezettség a bor mellett kiterjed az illegális szeszforgalmazás miatt az alkoholtermékekre, valamint az azonos versenyhelyzet biztosítása érdekében az egyéb italokra is. Annak érdekében, hogy a kereskedők az új kötelezettségre fel tudjanak készülni, a törvény szerint a nyilvántartást 2003. január 1-jétől kell vezetni.

A törvény a méltányosabb szankciók alkalmazásának lehetőségét megteremtve eltörli a mulasztási bírság kötelező minimum-összegét, továbbá az egyszerűsített adóraktárak esetében 50 ezer forintra, a szőlőtermelők esetében 10 ezer forintra csökkenti a maximálisan kiszabható mulasztási bírság összegét.

A törvény a palackos borok zárjegyének eltörlésével, illetve a kannás borra a hivatalos zár bevezetésével összefüggésben szükséges, technikai jellegű módosítást tartalmazza.

A törvény pontosítja a pénzügyminiszter rendeletalkotására adott felhatalmazást. A törvény szerint a kannás borra bevezetésre kerülő hivatalos zár alkalmazásának részletes szabályait is szabályozhatja a pénzügyminiszter.

A családok támogatásáról szóló 1998. évi LXXXIV. törvény módosítása

A 25. §-hoz

A 100 napos program során tett, családtámogatással kapcsolatos vállalások megvalósítását célozza a törvény

A közbeszerzésekről szóló 1995. évi XL. törvény módosítása

A 26. §-hoz

A Magyar Fejlesztési Bank Részvénytársaságról szóló 2001. évi XX. törvény módosításának következtében jogszabályi összhang megteremtése céljából történő pontosítás.

A Magyar Fejlesztési Bank Részvénytársaságról szóló 2001. évi XX. törvény módosítása

A 27. §-hoz

A Magyar Fejlesztési Bank Rt. (MFB) speciális szerepet tölt be a magyar pénzügyi piacon. Feladata a Kormány gazdaságpolitikájának támogatása banki eszközökkel: a gazdaság versenyképességét javító, a vállalkozások környezetét kedvezőbbé tevő infrastrukturális fejlesztésekben való részvétel, a regionális különbségek mérséklésének, s ezzel a gazdasági-társadalmi kohézió erősítésének elősegítése, az állami támogatások, kedvezmények közvetítése a bankszektor, illetőleg a hitelfelvevők felé. Ennek megfelelően elsősorban hosszúl lejáratú források bevonása és a bankrendszer felé való továbbítása, valamint a nagy volumenű infrastrukturális fejlesztések, illetőleg közvetlenül meg nem térülő fejlesztések (pl. környezetvédelem, egészségügy) megvalósítása - jellemzően hosszú lejáratú hitelezés és kisebb mértékben részesedés-szerzés útján - tartozik a feladatkörébe. A banknak jelentős szerepe van az állami erőforrások koncentráltabb és ezért hatékonyabb felhasználásában. Az MFB tartósan kizárólagos állami tulajdonban van, a tulajdonosi jogokat a Kormány által kijelölt miniszter gyakorolja.

Az MFB Rt. működésével kapcsolatosan az elmúlt időszakban több olyan probléma merült fel, ami a törvény módosítását indokolja:

- a bank működése nem átlátható,

- külföldi forrás bevonása során az állam forrásbevonását keresztezheti,

- tevékenysége számos olyan elemet tartalmaz, ami nem fejlesztési banki feladat, így pl. széles körben gyakorol vagyonkezelési funkciót,

- a bank szervezete nem átlátható.

Az MFB-ről szóló törvény módosítását ezért a fentiek figyelembevételével kell elvégezni.

- A bank működésének átláthatóbbá tétele, a transzparencia növelése érdekében javasoljuk, hogy az állami fejlesztési, beruházási feladatok megvalósítása során az MFB, illetve az olyan gazdasági társaság, amelyben az MFB ellenőrző részesedéssel rendelkezik (szavazati jogok többsége, illetőleg irányítási jogosultság) köteles legyen alkalmazni a közbeszerzési törvény előírásait.

- Annak érdekében, hogy a Magyar Állam közvetlen külföldi forrás bevonása, illetve az ugyancsak a Magyar Állam szuverén kockázatát képviselő MFB külföldi piaci megjelenése egymással összhangban történjen, javasoljuk előírni, hogy az MFB külföldi forrás-bevonásához a pénzügyminiszter egyetértésére van szükség.

- Az MFB ma kiterjedt befektetési portfoliót kezel. A fejlesztési banki feladatok ellátása érdekében ennek leépítése szükséges. Tekintettel arra, hogy az ÁPV Rt. - források hiányában - az MFB könyveiben lévő részesedéseket megvásárolni nem tudja, az ingyenes átadás pedig jelentős tőkeleszállítást tenne szükségessé (ami a korábbi hitelfelvételek, kötvénykibocsátás szempontjából lehet aggályos), járható útnak az tűnik, ha a befektetések az MFB könyveiben maradnak, de azokat vagyonkezelésre átadja az ÁPV Rt.-nek. Ehhez szükség van a privatizációs törvény módosítására.

A bank szervezetének átláthatóbbá tétele érdekében javasoljuk az elnöki és a vezérigazgatói poszt szétválasztását.

A Polgári Törvénykönyvről szóló 1959. évi IV. törvény módosítása

A 28. §-hoz

A törvény a Ptk. módosítását tartalmazza, hogy a termőföldről szóló 1994. évi LV. törvény módosításai összhangba kerüljenek a Ptk. szabályaival.

Vegyes és záró rendelkezések

A 29-36. §-hoz

Hatályba léptető rendelkezéseket és hatályon kívül helyező rendelkezéseket tartalmaz.

A törvénymódosítás alapján az ún. intézményi törvényben foglalt, egészségügyi közszolgáltatások nyújtására irányuló feladatellátási, illetve feladat-átvállalási szerződések jogkövetkezményei 2003. március 1-jét követően érvényesülnek, és hasonló határidő mellett kerülnek alkalmazásra az egyes egyetemi klinikákból kht-ként létrejövő klinikai központok megalakulására vonatkozó rendelkezések is.