1996. évi XXXV. törvény indokolása

a Magyar Köztársaság Kormánya és a Németországi Szövetségi Köztársaság Kormánya között a minősített információk kölcsönös védelme tárgyában Budapesten, 1995. október 25-én aláírt Egyezmény megerősítéséről és kihirdetéséről

-----STARTING---POINT---ALTALANOS---

ÁLTALÁNOS INDOKOLÁS

A minősített információk kölcsönös védelméről szóló Egyezmény elengedhetetlen feltétele a magyar-német katonai együttműködés magasabb színvonalú kialakításának, a német tapasztalatok megszerzésének, és ezen keresztül a Magyar Köztársaság NATO-hoz való közeledése tervszerű végrehajtásának.

Az Egyezmény alkalmazása lehetőséget teremt a kétoldalú hadiipari együttműködés továbbfejlesztésére és a tapasztalatok átadására, a német katonai technológia átvételére, a magyar fegyveres erők gyorsabb NATO kompatibilitásának elősegítésére.

Mivel az Egyezmény a honvédelmet érinti, az Alkotmány 40/C. §-ának (2) bekezdése szerint megerősítéséről és kihirdetéséről törvényben kell rendelkezni.

-----STARTING---POINT---RESZLETES---

RÉSZLETES INDOKOLÁS

Az 1-2. §-hoz

A törvényjavaslat 1. §-a az Egyezmény megerősítését tartalmazza. A 2. § az Egyezményt - hivatalos magyar nyelvű szövege közlésével - kihirdeti.

Az Egyezmény főbb tartalmi egységei foglalkoznak a titokvédelem alapvető feladataival, az egymásnak megfelelő minősítési fokozatokkal. A minősített információkkal kapcsolatos megbízások (információhoz hozzájutás) személyi, technikai, jogi feltételeinek, az információ jelölés és továbbítás rendjének, az ellenőrzésnek, a titoksértés esetén szükséges teendőknek, a konzultációknak rendezése, végül az Egyezmény hatályával, módosításával kapcsolatos előírások találhatók a további cikkekben, a hazai szabályozáshoz hasonló megoldásokkal.

A 3. §-hoz

A Javaslat 3. §-a az Egyezmény hatályba lépéséhez - 12. Cikkének (1) bekezdése szerint - szükséges, a felek belső joga által előírt feltétel teljesítésére utal.

Mivel a német fél a hatályba léptetéshez szükséges belső előírásai teljesüléséről értesítő jegyzéket már megküldte, az Egyezmény (a törvény 2. §-a) a magyar fél hasonló jegyzékének megérkezését követő egy hónap elteltével lép hatályba.