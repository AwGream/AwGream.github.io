2005. évi CLXXIV. törvény indokolása

a fiatalok életkezdési támogatásáról

-----STARTING---POINT---ALTALANOS--- 

Magyarországon a fiatalok jelentős része a felnőttkor küszöbén azzal a nagy gonddal találja magát szembe, hogy nem rendelkezik saját tőkével az önálló élet megkezdéséhez: szülői segítség nélkül vagy szülői háttér hiányában szinte lehetetlen a saját otthon megteremtése vagy a családalapítás. Annak érdekében, hogy a nagykorúvá válás időpontjában a fiatal szülői háttér nélkül is rendelkezzen valamennyi készpénzzel, amelyet akár az otthonteremtéshez, akár a továbbtanulás anyagi hátterének kiegészítéséhez szabadon felhasználhat, a Kormány törvényben kívánja szabályozni az állami segítségnyújtás formáját. Az alkotmányos alapelveket és a költségvetési lehetőségeket is szem előtt tartva az állam nagyobb mértékben kívánja támogatni a nehéz körülmények között élőket.

A törvény alapján minden 2005. december 31-ét követően született gyermek javára a költségvetés meghatározott összeget helyez el a Magyar Államkincstárban a gyermek nevére megnyitott kincstári számlán. Az összeg a szülő döntése alapján hitelintézetnél vagy befektetési szolgáltatónál megnyitott Start-számlára helyezhető, a törvényben rögzített formában befektethető, természetes személyek által teljesített befizetésekkel növelhető. A fiatal 18. születésnapjának betöltését követően veheti fel az őt életkezdési támogatás címén megillető összeget. A nehéz körülmények között induló gyermekeket az állami további támogatással segíti, számukra hetedik és tizennegyedik életévükben is meghatározott összegeket utal át. Az átmeneti vagy tartós nevelésbe vett gyermeket évenként további támogatás illeti meg.

Ha a gyermek nevére bármilyen oknál fogva nem nyitnak Start-számlát, a gyermeket megillető összeget a Magyar Államkincstár tartja nyilván, a számlán lévő összeg után évenként az ötéves állampapír hozamával egyező mértékű kamatot ír jóvá.

-----STARTING---POINT---RESZLETES---

Az 1. §-hoz

A törvény alapján a 2005. december 31-ét követően született gyermeket életkezdési támogatás illeti meg. A törvény személyi hatálya az ezen időpontot követően született gyermekekre, azok szüleire, valamint az életkezdési támogatás kezelésére szolgáló számlákat vezető hitelintézetekre és befektetési szolgáltatókra, illetve a Magyar Államkincstárra terjed ki. A tárgyi hatály a Start-számla vezetéssel, illetve az állami támogatással kapcsolatos szabályokat érinti.

Az életkezdési támogatással kapcsolatos ellenőrzési feladatok - az összegét meghatározó állami támogatás, valamint az adómentesség összefüggésében - az állami adóhatóság hatáskörébe tartoznak és ezért kiterjed rá az adózás rendjéről szóló törvény hatálya is, ami indokolja, hogy a törvény hatálya alá tartozó személyek a gyermek adóazonosító jelét kezeljék.

A 2. §-hoz

Az értelmező rendelkezések tartalmazzák a törvényben előforduló fogalmak tartalmi meghatározását. Ezek közül kiemelendő a törvény lényegi elemét képező Start-számla, amely a gyermek nevén vezetett értékpapírszámlát, értékpapír-letéti számlát, ügyfélszámlát vagy pénzforgalmi bankszámlát, illetve az ezek közül szükségessé váló, megnyitott számlák kombinációját jelenti. Fontos hangsúlyozni, hogy a szülőnek tekintendő a rendelkezések alkalmazásában az átmeneti vagy tartós nevelésbe vett gyermekek esetében a nevelő, intézeti elhelyezés esetén az intézet vezetője is.

A 3. §-hoz

A törvény meghatározza a Start-számlák megnyitásának feltételeit. A Magyar Államkincstár minden szolgáltatóval szerződést köt, amely vállalja Start-számla vezetésre vonatkozóan jogszabályban előírt feltételeket.

A számlavezető a számlát a szülő kezdeményezésre a gyermek születési anyakönyvi kivonata alapján nyitja meg. A szülő választ a lehetséges befektetési formák közül, hozzájárulását adja a gyermek személyes adatainak kezeléséhez, valamint felhatalmazza a számlavezetőt az állami támogatás igénylésére. A gyermek egyidejűleg csak egy Start-számlával rendelkezhet.

A 4. §-hoz

A törvény szerint az életkezdési támogatás a fiatal felnőttet a 18. életévének betöltését követően illeti meg. A kifizethető összeg az állam által utalt összegekből, illetőleg a törvényben rögzített szabályok alapján Start-számlán, illetőleg a kincstári számlán felhalmozódó összegekből tevődik össze. Az állam minden gyermek számára az éves költségvetési törvényben meghatározott összeget utal születésének évében. Ha a gyermek a gyermekek védelméről és a gyámügyi igazgatásról szóló 1997. évi XXXI. törvény szerint rendszeres gyermekvédelmi kedvezményre jogosult vagy átmeneti, illetve tartós nevelésben van, 7. és 14. életévében is jogosult állami támogatásra.

A törvény a 2006. évben született gyermekek számára születésük évében 40 ezer forint utalását rendeli. A 2006. évben született, rendszeres gyermekvédelmi kedvezményre jogosult, illetve tartós vagy átmeneti nevelésbe vett gyermeket 7. és 14. évében 42-42 ezer forint illeti meg.

Az 5. §-hoz

Az állami támogatáshoz, valamint a számlanyitáshoz szükséges a magánszemély adóazonosító jele, ezért gondoskodni kell annak hivatalból történő intézményes megállapításáról. A meglévő elektronikus kapcsolati rendszerben történő adattovábbítás érdekében a törvény a Belügyminisztérium Központi Adatfeldolgozó, Nyilvántartó és Választási Hivatalát kötelezi arra, hogy

- egyrészt a gyermek adóazonosító jelének megállapításához szükséges adatokat küldje meg az Adó- és Pénzügyi Ellenőrzési Hivatalnak, amely azt ennek alapján megállapítja és az adatokat továbbítja a Magyar Államkincstárnak;

- másrészt a támogatások jóváírásához szükséges adatokról (azok változásáról) rendszeres információt adjon a kiutaló Magyar Államkincstárnak.

Az értesítés alapján a Kincstár a gyermek nevére 8 munkanapon belül kincstári számlát nyit, melyen elhelyezi az első állami utalás összegét. Az összeget mindaddig nyilvántartja, amíg a szülő vagy - 16. életévének betöltése után - a gyermek Start-számlára nem helyezi azt.

A szülő a kincstári számlán nyilvántartott követelést bármikor Start-számlára helyezheti át. Ehhez olyan hitelintézetet, befektetési szolgáltatót kell választania, amely Start-számla vezetésére szerződést kötött a Magyar Államkincstárral, továbbá ki kell választania, hogy a gyermeket megillető összeget milyen befektetési formában kívánja elhelyezni. A kiválasztott számlavezető a választott befektetési forma szerint Start-számlát nyit, erről havonta értesíti a Magyar Államkincstárat is. A kincstári számlán nyilvántartott összeget a Kincstár 8 munkanapon belül átutalja a számlavezetőhöz.

Az életkezdési támogatás kifizetését a Start-számlán vagy ennek hiányában a kincstári számlán nyilvántartott követelés alapján a gyermek 18. életévének betöltése napjától, a gyermek halála esetén az örökös a hagyatéki határozat jogerőre emelkedését követően kérheti.

A 6. §-hoz

A Start-számlára történő befizetés lehetőségét bármilyen összegben - a természetes személyek által történő befizetésektől függetlenül - kiterjeszti a települési önkormányzatokra is. Az önkormányzatok saját rendeletben határozhatják meg a befizetés feltételeit, azonban az életkezdési támogatás (amelynek az önkormányzati befizetések és azok hozamai is részét képezik) felhasználását csak az általuk befizetett összegek mértékéig korlátozhatják. Ha az önkormányzati rendelet ilyen korlátozást tartalmaz, annak érvényesítéséről is a rendeletben kell gondoskodni.

Ilyen befizetés esetén a a gyermeket további állami támogatás illeti meg, amelynek mértéke rendszeres gyermekvédelmi kedvezményre jogosult gyermek esetében  a befizetett összeg 20 százaléka, de legfeljebb 12 ezer forint, az említett kedvezményre nem jogosult gyermek  esetében a befizetett összeg 10 százaléka, legfeljebb 6 ezer forint. Az átmeneti vagy tartós nevelésbe vett gyermek számláján a befizetés összegétől függetlenül évi 12 ezer forint állami támogatás írható jóvá. A magasabb összegű támogatás akkor írható jóvá, ha a számlavezető felhívására a szülő vagy a gyermek az igazoló iratot a naptári év december 15-éig megküldi a számlavezetőnek, amelyet az csatol az utalóhoz megküldött igényléshez.

Az állami támogatást jogosultság esetén a számlavezető igényli a Start-számlával rendelkező gyermekek javára a naptári évet követő év január 31-éig, a Magyar Államkincstár pedig az igénylés kézhezvételétől számított 30 naptári napon belül kiutalja azt.

A határidők felróható elmulasztása esetén a számlavezető, illetve a Kincstár napi 3,5 ezrelék késedelmi kamatot köteles fizetni a Start-számla javára.

A 7. §-hoz

A törvény rendelkezik a gyermek javára kincstári számlán, illetőleg Start-számlán elhelyezett követelések kezeléséről.

A kincstári számlán nyilvántartott követelés után a Kincstár az ötéves állampapír hozamával egyező mértékű kamatot, továbbá az átmeneti vagy tartós nevelésbe vett gyermekesetében évi 12 ezer forint állami támogatást köteles jóváírni.

A Start-számlával rendelkező által választható befektetési formákra a törvény előírja, hogy az bankbetét vagy a tőkepiacról szóló törvény szerint nyilvánosan forgalomba hozott állampapír, tőke- vagy hozamgarantált befektetési jegy lehet. Lényeges, hogy a Kincstárnál nyilvántartott összeg áthelyezésekor a törvény kötelező választást ír elő a szülőnek, amit a Start-számla megállapodásban kell rögzíteni, ezt bármikor később megváltoztathatja. Ez a jogosultság 16. életévének betöltését követően a gyermeket is megilleti a szülő egyetértő nyilatkozata mellett. Ha a szülő vagy a gyermek nem rendelkezik a Start-számlán lévő összeg befektetéséről, a számlavezető köteles azt haladéktalanul nyilvánosan forgalomba hozott állampapírba fektetni.

A Start-számla másik számlavezetőhöz akkor helyezhető át, ha a kiválasztott új számlavezető a számla megnyitásáról ígérvényt ad, melynek alapján a korábbi számlavezető a Start-számlán nyilvántartott követelést átutalja, a nála vezetett számlát megszünteti.

A számlavezető váltás esetén a Start-számlán lévő állomány (pénz és más formában lévő eszköz) áthelyezése nem befolyásolja a követelés értékét (azaz például nincs szükség az állampapírok, befektetési jegyek eladására).

Az új számla megnyitásáról a Kincstárt haladéktalanul tájékoztatni kell.

A gyermek 18. életévének betöltése után a kincstári számlán nyilvántartott követelés kamatozása megszűnik, a Start-számlára pedig a továbbiakban az általános szabályok az irányadóak.

A számlavezetőket a számlavezetéssel összefüggésben felmerülő költségeik miatt, illetve jutalék címén évenként a számlakövetelésnek legfeljebb 1 százaléka illeti meg, további díjakat nem számolhatnak fel. Ezt a rendelkezést a gyermek 18. életéve betöltésének napjáig kell alkalmazni.

A 8. §-hoz

Az életkezdési támogatás védelme érdekében a Start-számla követelés a gyermek 18. életévének betöltéséig nem fizethető ki, nem fogadható el fedezetként és nem hajtható végre tartozás kiegyenlítésére. Befektető-védelmi, csőd- és felszámolási ügyekben a hitelintézetekről, a tőkepiacról, valamint a csődeljárásról, a felszámolási eljárásról és a végelszámolásról szóló törvények rendelkezéseit kell alkalmazni.

A 9. §-hoz

A gyermek 18. életévének betöltése napjáig mindennemű adó, járulék és illeték alól mentes a kincstári számlán nyilvántartott követelésből, valamint a gyermek javára Start-számlára átutalt, befizetett összegből a számlán jóváírt késedelmi kamatból, továbbá a befektetések hozamából, kamatából származó bevétel. Az életkezdési támogatásként megállapított összeg adómentes attól függetlenül, hogy a fiatal felnőtt felveszi-e azt 18. életévének betöltésekor vagy továbbra is a számlán hagyja. Az utóbbi esetben azonban az összeg további befektetéséből származó bevételekre és hozamokra már az általános szabályok az irányadóak.

Abban az esetben azonban, ha a 18. életévének betöltésekor a fiatal nem magyar állampolgár vagy nem rendelkezik a Magyar Köztársaság területén állandó lakóhellyel, az életkezdési támogatásként meghatározásra kerülő összeg azon része, amely meghaladja a számla javára természetes személyek által teljesítet befizetések összegét, a személyi jövedelemadó törvény szerinti egyéb jövedelemként lesz adóköteles.

Tekintettel arra, hogy a törvény alapján állami pénz kerül támogatásként kiutalásra, az adatkezelésre, ellenőrzésre vonatkozóan az adózás rendjéről szóló törvényben és az adatkezeléssel kapcsolatos jogszabályokban foglalt rendelkezéseket alkalmazni kell az elévülési időn belül

-----STARTING---POINT---VEGE---

A 10. §-hoz

A törvény 2006. január 1-jén lép hatályba, és felhatalmazza a Kormányt, hogy rendeletben szabályozza a kiutalóra, a számlavezetőre vonatkozó nyilvántartási, eljárási kötelezettségek, valamint az életkezdési támogatás folyósításának rendjét.