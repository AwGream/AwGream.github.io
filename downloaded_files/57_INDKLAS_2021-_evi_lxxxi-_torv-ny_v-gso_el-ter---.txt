2021. évi LXXXI. törvény végső előterjesztői indokolása

a Fudan Hungary Egyetemért Alapítványról, a Fudan Hungary Egyetemért Alapítvány részére történő vagyonjuttatásról

-----STARTING---POINT---ALTALANOS--- 

A kimagasló színvonalú oktatási és kutatási kapacitással rendelkező Fudan Egyetem 2020-ban az egyik meghatározó nemzetközi egyetemi rangsor 34. helyén állt. A világ élvonalába tartozó intézmény több mint 4500 oktatója több mint 30 ezer hallgatót tanít. A Fudan több észak-amerikai és nyugat-európai egyetemmel áll oktatási-kutatási intézményi együttműködésben.

A létrejövő egyetem erősíti a hazai felsőoktatás versenyképességét, számos munkahelyteremtő nagyvállalatot vonzhat Magyarországra. K+F központok kialakítását alapozhatja meg, amelyek további jelentős fejlesztési beruházásokat ösztönözve érdemben élénkíthetik a gazdaságot. A magyar és nemzetközi hallgatók a világ egyik vezető egyetemének képzéseit érhetik el Budapesten. A Fudan első külföldi kampusza és a Diákváros projekt a jelenleg zömmel rozsdaövezeti területekből álló városrészt élhetővé és vonzóbbá teszik.

A nemzeti vagyonról szóló 2011. évi CXCVI. törvény (a továbbiakban: Nvtv.), valamint az állami vagyonról szóló 2007. évi CVI. törvény (a továbbiakban: Vtv.) szerint állami vagyon tulajdonjogát átruházni csak törvényben meghatározott feltételekkel és esetekben, főszabály szerint csak törvény rendelkezése alapján lehet.

A Kormány a Fudan Hungary Egyetem (a továbbiakban: Egyetem) működési és fenntartási modelljéről hozott döntésében rendelkezett egyrészt az Egyetem fenntartójaként létrehozásra kerülő Fudan Hungary Egyetemért Alapítvány (a továbbiakban: Alapítvány) alapításával kapcsolatos feladatokról, másrészt az alapításhoz és működéshez szükséges állami vagyon biztosításával kapcsolatos feladatokról.

Az Nvtv. és Vtv. rendelkezéseire figyelemmel a vagyonjuttatásra e törvény rendelkezéseivel kerül sor.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1. §-hoz

Az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény 1. § (1a) bekezdése szerint a Kormány kizárólag külön törvény rendelkezése szerint jogosult alapítvány létrehozására. Jelen rendelkezés alapján az Országgyűlés felhatalmazást ad a Kormány számára a Fudan Hungary Egyetemért Alapítvány a közérdekű vagyonkezelő alapítvány formájában történő létrehozására.

A 2. §-hoz

Jelen rendelkezés meghatározza azon céltevékenységeket, melyek ellátása céljából az Alapítvány létrehozására az Országgyűlés felhatalmazást ad a Kormány számára.

A 3. §-hoz

Az Alapítvány a felsőoktatási intézmény fenntartói jogát a 3. §-ban foglaltak szerint a nemzeti felsőoktatásról szóló 2011. évi CCIV. törvényben meghatározott eljárásban a Kormány rendelkezése, engedélye folytán, az engedély hatályosulásával egyidejűleg szerzi meg.

A 4. §-hoz

Az Alapítvány számára biztosított vagyonnövelés nem minősül külön törvény szerinti támogatásnak, s mivel közérdekű tevékenységének megvalósítását szolgáló gazdasági tevékenységet végez, azzal szabadon gazdálkodhat.

Az 5. §-hoz

A törvény céljának megvalósítása érdekében szükséges az Alapítvány részére történő vagyonjuttatás. E szakasz szerint az Alapítvány tulajdonába kerülnek ingatlan vagyonelemek ingyenesen, nyilvántartási értéken történő átvezetéssel. A szakasz meghatározza az Alapítvány számára elérhető további forrásszerzési képességeit, lehetőségeit.

A 6. §-hoz

Az Alapítvány számára a feladatellátását szolgáló ingatlanok ingyenesen átadásra kerülnek.

A 7. §-hoz

Garanciális szabály, a legfőbb népképviseletet ellátó Országgyűlés beruházással kapcsolatos megfelelő tájékoztatása érdekében.

-----STARTING---POINT---VEGE---

A 8. §-hoz

Hatályba léptető rendelkezés.

A 9. §-hoz

Sarkalatossági záradék. Az Nvtv. sarkalatos rendelkezéseitől eltérő rendelkezések az Alaptörvény 38. cikk (1) és (2) bekezdése szerint sarkalatosnak minősülnek.

A nemzeti vagyon megőrzésének, védelmének és a nemzeti vagyonnal való felelős gazdálkodásnak a követelményeit sarkalatos törvény határozza meg, ezért a törvényjavaslatban megjelölt vagyonjuttatásról szóló bekezdések is ennek hatálya alá tartoznak.

Az állam kizárólagos tulajdonának és kizárólagos gazdasági tevékenységének körét, valamint a nemzetgazdasági szempontból kiemelt jelentőségű nemzeti vagyon elidegenítésének korlátait és feltételeit a fenti célokra tekintettel sarkalatos törvény határozza meg.