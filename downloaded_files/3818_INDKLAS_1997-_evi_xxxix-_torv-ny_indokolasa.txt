1997. évi XXXIX. törvény indokolása

a Magyar Köztársaság Kormánya és Románia Kormánya között a minősített katonai információk kölcsönös védelme tárgyában Debrecenben, 1997. február 17-én aláírt Egyezmény megerősítéséről és kihirdetéséről

ÁLTALÁNOS INDOKOLÁS

A minősített katonai információk kölcsönös védelméről szóló Egyezmény egyik feltétele a magyar-román katonai együttműködés magasabb színvonalú folytatásának.

Az Egyezmény alkalmazása lehetőséget teremt a kétoldalú katonai együttműködés továbbfejlesztésére, a tapasztalatok átadására és a térség biztonságának további szilárdítására.

Az Egyezmény nagyban hozzájárul az 1996. évi LXXIX. törvénnyel megerősített bizalom- és biztonságerősítő egyezmény végrehajtásához.

RÉSZLETES INDOKOLÁS

Az 1-2. §-hoz

A törvényjavaslat 1. §-a az Egyezmény megerősítését tartalmazza. A 2. § az egyezményt - hivatalos magyar nyelvű szövege közlésével - kihirdeti.

Az Egyezmény főbb tartalmi elemei foglalkoznak a titokvédelem alapvető feladataival, az egymásnak megfelelő minősítési fokozatokkal. A minősített katonai információkkal kapcsolatos megbízások (információhoz hozzájutás) személyi, technikai, jogi feltételeinek, az információ jelölés és továbbítás rendjének, az ellenőrzésnek, a titoksértés esetén szükséges teendőknek, a konzultációknak rendezése, végül az Egyezmény hatályával, módosításával kapcsolatos előírások találhatók a további cikkekben.

A 3. §-hoz

A Javaslat 3. §-a az Egyezmény hatálybalépéséhez - 13.cikkének (1) bekezdése szerint - szükséges, a felek belső joga által előírt feltétel teljesítésére utal.