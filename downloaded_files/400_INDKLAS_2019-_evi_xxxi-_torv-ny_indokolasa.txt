2019. évi XXXI. törvény indokolása

a Nemzetközi Gyermekmentő Szolgálat Magyar Egyesület tevékenységével érintett egyes állami tulajdonú ingatlanok vagyonkezelésének rendezéséről

-----STARTING---POINT---ALTALANOS--- 

A lovasterápia és a lovaglás különösen jó hatásfokkal használható a sérült gyermekek kezelésében, fejlesztésében, valamint a szociálisan hátrányos helyzetű, illetve árva gyermekek gondozásában, nevelésében.

A Nemzetközi Gyermekmentő Szolgálat Magyar Egyesületet (a továbbiakban: Egyesület) a törvény mellékletében felsorolt ingatlanok egy részén már jelenleg is magas színvonalú lovasterápiás és egyéb, gyermekek javát szolgáló tevékenységet folytat. Annak érdekében, hogy az Egyesület a sérült, rászoruló gyermekek lovaglását, lovasterápiás kezelését kiszámítható feltételek között folytathassa, és beruházásokkal magasabb szintre emelhesse, elengedhetetlenül szükséges a fent említett tevékenységre igénybe vehető állami tulajdonú ingatlanok jogviszonyainak hosszú távú rendezése.

Ebben az összefüggésben a törvényben szereplő állami tulajdonú ingatlanok vagyonkezelői jogának az Egyesület részére történő biztosítása az a megoldás, amely a gyermekek egészséges fejlődését szolgáló tevékenységét a leghatékonyabban segíti. A törvény ezt kívánja biztosítani a vagyonkezelési jog törvény erejével történő, 20 évre szóló biztosításával a törvény mellékletében felsorolt ingatlanok vonatkozásában.

-----STARTING---POINT---RESZLETES---

Az 1. §-hoz

Értelmező rendelkezések.

A 2. §-hoz

Az állami tulajdonban lévő vagyonra vonatkozó jogszabályok és a törvény viszonyának meghatározása.

A 3. §-hoz

A rendelkezésben az Egyesület kerül vagyonkezelővé kijelölésre a törvény mellékletében felsorolt ingatlanok vonatkozásában. A kijelölés a nemzeti vagyonról szóló 2011. évi CXCVI. törvény 11. § (5) bekezdése, valamint ugyanezen törvény 3. § (1) bekezdésének 19. pontjának ag) alpontja alapján történik. Az ellátott vagyonkezelési tevékenység (ideértve a vagyonkezelt vagyon hasznosítását is) mint közfeladat indokolja a vagyonkezelés gyakorlásának teljeskörű ingyenességét, továbbá a visszapótlási kötelezettség teljesítése alóli mentesítést.

A közfeladatok ellátása mellett a mentesítést az is indokolja, hogy a vagyonkezelési díj és a visszapótlási kötelezettség az Egyesületre mint tisztán nonprofit tevékenységet végző szervezetre olyan terhet róna, amely az e törvény szerinti feladatai ellátását és működését veszélyeztetné, attól vonná el a forrást.

A 4. §-hoz

A vagyonkezelő vagyonkezelői jogának megszüntetéséről rendelkezik két ingatlan vonatkozásában. A vagyonkezelő és a tulajdonosi joggyakorló között elszámolási és megtérítési kötelezettség nem keletkezik.

Az 5. §-hoz

Az ingatlan-nyilvántartásba történő bejegyzésről és annak díjmentességéről rendelkezik.

A 6. §-hoz

A rendelkezés biztosítja, hogy a törvény hatályba lépésétől a vagyonkezelésbe adásig tartó időszakban ne keletkezzenek olyan jogok, amelyek az ingatlanok 3. § (1) bekezdése szerinti cél érdekében történő hasznosítását korlátoznák. Biztosítja továbbá a törvény hatálybalépésének napján az 1. melléklet szerinti ingatlanokon fennálló, határozatlan időre szóló vagy 2020. szeptember 1. napját követően lejáró szerződések jogfolytonosságát.

A 7. §-hoz

A rendelkezés biztosítja, hogy az Egyesület a vagyonkezelésébe kerülő ingatlanokon beruházásokat, felújításokat eszközölhessen. A törvény a feladatellátás megfelelő színvonalon való ellátást garantáló beruházásokhoz biztosítja a beruházás érdekeinek elsődlegességét és megadja a szükséges hozzájárulást a hatósági ügyekben történő önálló eljárásra. A törvény azt is lehetővé kívánja tenni, hogy a 3. § (1) bekezdés szerinti célok érdekében az ingatlanokon az Egyesület más civil szervezetekkel adminisztratív terhek nélkül, akár nonprofit alapon is együttműködhessen.

-----STARTING---POINT---VEGE---

A 8. §-hoz

Hatályba léptető rendelkezés.

A 9. §-hoz

Az Alaptörvény 38. cikk (1) és (2) bekezdése alapján a törvény egyes rendelkezései sarkalatosnak minősülnek.

A 10. §-hoz

A Nemzeti Földalapról szóló 2010. évi LXXXVII. törvény szükséges módosítása.