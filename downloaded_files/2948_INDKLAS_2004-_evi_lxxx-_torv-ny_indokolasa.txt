2004. évi LXXX. törvény indokolása

a Magyar Köztársaság Kormánya és a Lett Köztársaság Kormánya között a katasztrófák és más súlyos balesetek esetén történő együttműködésről és kölcsönös segítségnyújtásról szóló, Rigában, 2003. november 19. napján aláírt Megállapodás kihirdetéséről

Indokolás

A Magyar Köztársaság Kormánya és a Lett Köztársaság Kormánya között a katasztrófák és más súlyos balesetek esetén történő együttműködésről és kölcsönös segítségnyújtásról szóló Megállapodást (a továbbiakban: Megállapodás) 2003. november 19. napján, Rigában írták alá. Az Országgyűlés a Megállapodást a 67/2004. (VI. 22.) OGY határozatával megerősítette. A nemzetközi szerződés 2004. augusztus 21. napján hatályba lépett.

A Megállapodás célja, hogy megteremtse a katasztrófák megelőzése és azok következményeinek mérséklése és felszámolása érdekében történő együttműködés jogi kereteit, valamint meghatározza az együttműködés egyéb formáit.

A nemzetközi szerződés alapján a Szerződő Felek a rendelkezésükre álló lehetőségekkel összhangban kölcsönösen segítséget nyújtanak egymásnak azon katasztrófák esetén, amelyeket a segítséget kérő Szerződő Fél nem képes saját eszközeivel teljes körűen elhárítani vagy következményeit felszámolni. (Megállapodás 2. Cikk)

A Megállapodás szabályozza a segítségnyújtás kérésének módját és a Szerződő Felek közötti információcserét. (Megállapodás 4. Cikk) A segítségnyújtás megvalósulhat segélycsapatok és egyéni szakértők, segélyszállítmányok küldésével vagy a szükséges információk és tapasztalatok átadásával. (Megállapodás 5. Cikk)

A segítségnyújtás gyorsaságának és hatékonyságának biztosítása érdekében a Szerződő Felek a határátlépési eljárás formaságait a lehetséges legkisebb mértékűre korlátozzák. Rendkívüli sürgős esetben az érintettek a határátkelőhelyeken kívül is átléphetik az államhatárt. Ebben az esetben a segítséget kérő Szerződő Fél illetékes szervét előzetesen értesíteni kell. A segélycsapatok vezetőjének és az egyéni szakértőknek rendelkezniük kell a segítséget nyújtó Szerződő Fél illetékes szerve által kiállított megbízólevéllel, amelyben a segélycsapat tagjait is feltüntetik. (Megállapodás 6. Cikk)

A Szerződő Felek megkönnyítik a felszerelések és segélyszállítmányok államhatáron történő átszállítását. (Megállapodás 7. Cikk)

Külön rendelkezések vonatkoznak azon segélyszállítmányokra, amelyek kábítószert vagy pszichotróp anyagot tartalmazó gyógyszerkészítményt tartalmaznak. Ha a segélyszállítmány része kábítószer és pszichotróp anyagot tartalmazó gyógyszer, azokról külön tételes jegyzéket kell készítetni. A Szerződő Felek hatóságai az ENSZ Egészségügyi Világszervezete vonatkozó ajánlásai szerint járnak el. (Megállapodás 8. Cikk)

A Megállapodás tartalmazza a légi járművek alkalmazásával kapcsolatos sajátos szabályokat. (Megállapodás 9. Cikk)

A Megállapodásban foglaltak szerint, a Felek megállapodtak a segítségnyújtás során felmerült költségek, illetve a segítségnyújtás során okozott károk megtérítésének szabályairól. (Megállapodás 10-11. Cikk)

Az együttműködés egyéb formái kiterjednek a katasztrófák előrejelzésére, megelőzésére, következményeinek felszámolására, okainak kivizsgálására, következményeinek felmérésére, a katasztrófák által okozott lehetséges környezetszennyezés kockázatának értékelésére, valamint konferenciák, tanulmányutak, tudományos programok és szakmai tanfolyamok rendezésére. (Megállapodás 12. Cikk)

A Megállapodás alapján végzett tevékenység eredményeként szerzett információk harmadik félnek csak az információt átadó Szerződő Fél előzetes hozzájárulása alapján adhatók át, figyelemmel a Szerződő Felek hatályos nemzeti jogszabályaiban foglaltakra és csak akkor hozhatók nyilvánosságra, ha erről a Szerződő Felek illetékes szervei előzetesen írásban megállapodtak. (Megállapodás 13. Cikk)

A Megállapodás - a jogalkotásról szóló 1987. évi XI. törvény 4-5. §-ai szerint - törvényhozási tárgykört érintő szabályokat tartalmaz. Ilyenek többek között az államhatár átlépésének kivételes szabályai, továbbá az államhatáron keresztül szállított felszerelésekre és segélyszállítmányokra vonatkozó mentességi szabályok, valamint az államot terhelő kártérítés szabályai.

Az Egyezmény - figyelemmel annak 17. Cikkére - 2004. augusztus 21. napján lépett hatályba. Az alkotmányos szabályokra, valamint a nemzetközi szerződésekkel kapcsolatos eljárásról szóló 1982. évi 27. tvr. 10. §-ában és 13. § (1) bekezdésében foglaltakra tekintettel, az Országgyűlés által megerősített nemzetközi szerződést törvénnyel kell kihirdetni.