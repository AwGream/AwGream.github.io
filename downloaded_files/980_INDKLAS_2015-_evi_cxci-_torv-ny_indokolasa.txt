2015. évi CXCI. törvény indokolása

egyes törvényeknek a Nemzeti Adó- És Vámhivatal átalakításával, valamint a költségvetési tervezéssel és gazdálkodással kapcsolatos módosításáról

-----STARTING---POINT---ALTALANOS--- 

A Nemzeti Adó- és Vámhivatal (a továbbiakban: NAV) jelenleg az Országgyűlés által törvényben létrehozott és a miniszterelnök által alapított, jogi személyiséggel rendelkező, kormányhivatalként működő központi költségvetési szerv. Kormányhivatali státuszának sajátossága, hogy fegyveres rendvédelmi feladatokat is ellát. A NAV egyszemélyi felelős vezetője a miniszterelnök által kinevezett elnök. A NAV felügyeletét a miniszterelnök által kijelölt miniszter, azaz az adópolitikáért felelős nemzetgazdasági miniszter látja el. A NAV tevékenysége három szakmai ág köré szerveződik: az adóigazgatás, a vámigazgatás és a bűnügyi tevékenység. A NAV állami adó-és vámhatósági, valamint nyomozóhatósági feladatait központi, közép- és alsó fokú szervei útján látja el, amiből adódik a háromszintű szervezeti séma, ami az egyes szervezeti szinteken gyakorolható hatósági jogköröket, valamint a jogorvoslati rendszert és az irányítási/felügyeleti rendszert is leképezi.

A NAV szervezeti struktúrájának a törvény szerinti megváltoztatása jelentős egyszerűsítést hoz a jelenlegi többszörös tagoltság megszüntetésével. A bürokrácia csökkentése és a folyamatok gyorsítása érdekében szükséges a szervezeti szintek számának csökkentése, a régiós szint megszűntetése. A NAV kormányhivatali státusza megváltozik, a szervezet a jövőben az adópolitikáért felelős miniszter irányítása alá tartozó központi hivatalként működik tovább. Ezzel egyidejűleg végre kell hajtani a vám- és az adóterület integrációját az első fokú szervek szintjén is, mivel erre a NAV 2011-es felállítása óta nem került sor.

A törvény az államháztartásra vonatkozó egyes törvényeket módosítja a költségvetési gazdálkodásra vonatkozó szabályozás egyszerűsítése és a támogatások átlátható formában történő nyújtására vonatkozó szabályozás kiszélesítése érdekében.

A törvény szerint az adóalanyok csökkenthetik a népegészségügyi termékadóról szóló 2011. évi CIII. törvény (a továbbiakban: neta) alapján fizetendő adó összegét - legfeljebb az egyébként fizetendő adóösszeg 10%-áig terjedő mértékben - azon programjaik költségével, melyek célja az egészséges életmódra nevelés, az egészséges táplálkozás megteremtése, propagálása.

-----STARTING---POINT---RESZLETES---

Az 1-4. §-hoz

A NAV központi hivatalként működik tovább, azonban a NAV rendvédelmi feladatait is továbbviszi, így a törvény módosításával létrejön a törvény által létrehozott központi hivatal kategóriája, amely fegyveres rendvédelmi feladatokat lát el, és amely felett az irányítást miniszter gyakorolja. Az új koncepció szerinti vezetési modellhez rendelkezni kell arról is, hogy a központi hivatalt létrehozó törvény államtitkárra ruházza a központi hivatal vezetésével kapcsolatos feladat- és hatásköröket. Ebben az esetben szükséges megfelelően elválasztani egymástól a központi hivatalt irányító miniszternek a NAV tekintetében gyakorolható irányítási, és a miniszter által irányított államtitkárnak a NAV tekintetében gyakorolható vezetési jogköreit, valamint a Ksztv. általános rendelkezéseihez képest további speciális szabályokat is rögzíteni szükséges a központi hivatal vezetőjének feladat- és hatáskörét gyakorló államtitkár és annak helyettesei tevékenységét érintően. A Ksztv. módosítása garanciális szabályokat tartalmaz arra vonatkozóan, hogy a központi hivatalt irányító miniszter ne válhasson az általa irányított szerv vezetőjévé, mint ahogy a NAV-ot vezető államtitkár se gyakorolhasson a NAV tekintetében az irányító minisztert megillető irányítási jogkört.

Az 5. §-hoz

A módosítással a NAV az Országgyűlés által törvényben létrehozott és a miniszterelnök által alapított, jogi személyiséggel rendelkező, központi államigazgatási szerv, ezen belül kormányhivatalból, továbbra is az Országgyűlés által törvényben létrehozott, de már a miniszter által alapított, jogi személyiséggel rendelkező, központi államigazgatási szerv, ezen belül „státusz” változással központi hivatal lett. A NAV a központi hivatallá történő átalakításával továbbra is fegyveres rendvédelmi feladatokat is ellátó közigazgatási szerv marad. A „státusz” váltáshoz szükséges szabályozását tartalmazza a paragrafus.

A 6. §-hoz

A módosítás a NAV új szervezeti struktúráját, kétszintű szervezeti modell felépítését, illetve az adó- és vámigazgatási feladatokat ellátó szervek megjelölését, a NAV központi szerveit, nyomozó hatósági feladatait ellátó szervét, valamint a kirendeltségek létrehozására szolgáló szabályozást tartalmazza.

A 7. §-hoz

A NAV-ot a kijelölt miniszter irányítja és a kijelölt miniszter által kijelölt államtitkár gyakorolja a NAV vezetőjének feladat- és hatáskörét. Az állami adó- és vámhatóság vezetője ellátja mindazon feladatokat, amelyeket a jogszabály a hatáskörébe utal. Az állami adó- és vámhatóság vezetőjének munkáját szakmai területekért felelős helyettes államtitkárok segítik. Az állami adó- és vámhatóság vezetőjének, illetve a helyettes államtitkár munkáját legfeljebb két szakfőigazgató segítheti. Az állami adó- és vámhatóság vezetője és szakmai helyettesei a NAV hivatásos állományú foglalkoztatottjainak szolgálati elöljárója. A NAV területi szerveit igazgatók vezetik, akiket az állami adó- és vámhatóság vezetője nevez ki. Az igazgatók munkáját igazgatóhelyettesek segít(het)ik. A munkáltatói jogkör gyakorlását tisztázza a törvény úgy, hogy lehetőséget biztosít egyes munkáltatói jogkörök átruházására. Az átruházott munkáltatói jogkör tovább nem ruházható. Ez a szabály vonatkozik a NAV hivatásos állományú tagjaira vonatkozó kiemelt munkáltatói jogkörök gyakorlására is.

A 8. §-hoz

A módosítás egyértelműsíti, hogy az új szervezeti struktúrában mely szerv járhat el felettes szervként: a területi szervek első fokon hozott döntéseivel szembeni jogorvoslati eljárásokban a Fellebbviteli Igazgatóság, egyéb esetben a területi szervek és a Bűnügyi Főigazgatóság esetén a Központi Irányítás, a Központi Irányítás esetén a kijelölt miniszter.

A 9. §-hoz

Kijelölő szabály, mely szerint a NAV mint állami adó- és vámhatóság látja el az állami adóhatóság és vámhatóság jogszabályban meghatározott feladatait.

A 10. §-hoz

A módosítás az új szervezeti struktúrához igazítja a korábbi, szolgálati panasz kezelésére vonatkozó szabályozást.

A 11. §-hoz

A módosítás pontosítja a NAV vezetői munkaköreit.

A 12. §-hoz

A módosítás a vezetői pótszabadságra vonatkozó rendelkezést pontosítja az új szervezeti struktúrának megfelelően.

A 13-14. §-hoz

A rendelkezés a fegyelmi eljárásra vonatkozó szabályokat pontosítja az új szervezeti struktúrának megfelelően.

A 15. §-hoz

A szabályozás a NAV hivatásos állományú foglalkoztatottjaira vonatkozóan pontosítja, hogy ki az állományilletékes parancsnok.

A 16. §-hoz

A jelenleg is hatályos adatkezelési szabályok pontosítását tartalmazza a módosítás, a tényleges adóztatási és vámszervi integrációra tekintettel.

A 17. §-hoz

A NAV által kezelt közérdekű adatok, bűnüldözési érdekekből történő megtagadásának jelenleg hatályos rendelkezéseit pontosítja az új szervezeti struktúrának megfelelően a módosítás normaszövege.

A 18. §-hoz

A módosítás a jelenleg hatályos NAV bűnüldözési célú adatkezelési rendszereiben való jogosultságok szabályait pontosítja az új szervezeti struktúrának megfelelően.

A 19. §-hoz

Felhatalmazó rendelkezés pontosítása.

A 20. §-hoz

Átmeneti szabályozás beillesztése az illetmények, valamint a folyamatban lévő eljárások (hatósági, fegyelmi, kártérítési) tekintetében.

A 21. §-hoz

Az új szervezeti struktúrának történő megfeleltetés céljából „szövegcserés” módosítások átvezetése a normaszövegen.

Az Alaptörvény 46. cikk (6) bekezdése alapján a titkosszolgálati eszközök és módszerek alkalmazásának szabályait sarkalatos törvény határozza meg. A titkos információgyűjtésről a NAV tv. IV. Fejezete rendelkezik. A törvény egyes „szövegcserés” módosító rendelkezései (e § 37-39. pontja) a NAV tv. IV. fejezetét is érintik, azonban nem a titkos információgyűjtés szabályai tekintetében, hanem a NAV bűnügyi főigazgatóság szervezeti átalakítása miatt szükségessé vált módosítása vonatkozásában. Ezen módosítások elfogadásához az Alaptörvény 17. cikk (4) bekezdése alapján nem szükséges a jelenlévő országgyűlési képviselők kétharmada.

A 22. §-hoz

Az új szervezeti struktúrának történő megfelelés érdekében szükséges mellékletek módosítása.

A 23. §-hoz

Hatályon kívül helyező rendelkezések.

Az Alaptörvény 46. cikk (6) bekezdése alapján a titkosszolgálati eszközök és módszerek alkalmazásának szabályait sarkalatos törvény határozza meg. A titkos információgyűjtésről a NAV tv. IV. Fejezete rendelkezik. A törvény egyes hatályon kívül helyező rendelkezései [e § (2) bekezdés 2-3. pontja] a NAV tv. IV. fejezetét is érintik, azonban nem a titkos információgyűjtés szabályai tekintetében, hanem a NAV bűnügyi főigazgatóság szervezeti átalakítása miatt szükségessé vált módosítása vonatkozásában. Ezen módosítások elfogadásához az Alaptörvény 17. cikk (4) bekezdése alapján nem szükséges a jelenlévő országgyűlési képviselők kétharmada.

A 24-25. §-hoz

A NAV-ot érintő szervezeti változások megvalósításával összefüggő módosítás.

A 26. §-hoz

Az adózás rendjéről szóló 2003. évi XCII. törvény és egyes adótörvények módosításáról szóló 2015. évi CLXXXVII. törvény - a helyi adókról szóló 1990. évi C. törvény (a továbbiakban: Htv.) módosításával - már megfogalmazta az önkormányzatok adóelőny-nyújtási lehetőségének bővítését. E szerint az önkormányzat valamennyi vállalkozó számára azonos feltételű adókedvezményt állapíthat meg az adórendeletben. Az adócsökkentés az alapkutatás, alkalmazott kutatás vagy kísérleti fejlesztés adóévben elszámolt közvetlen költsége 10%-ának megfelelő összeg lehet. Az önkormányzat csak és kizárólag arról dönthet, hogy rendeletbe iktatja-e az adókedvezményt vagy sem, egyéb szabályt nem alkothat, így nem szabályozhatja az adóelőny mértékét, tartalmát, alanyi körét. A Htv. módosítása ezt az elvi lehetőséget nem változtatja meg, azonban azt is rögzíti, hogy az adócsökkentés a több önkormányzat illetékességi területén fennálló adókötelezettség esetén a települési adóalapnak a vállalkozási szintű adóalapban képviselt aránya szerint, legfeljebb a fizetendő adó összegéig vehető igénybe.

A 27-29. §-hoz

A törvény előírja, hogy látvány-csapatsportok támogatása esetén az adózó az alaptámogatás és a kiegészítő sportfejlesztési támogatás kifizetésének tényét annak pénzügyi teljesítésétől számított 30 napon belül köteles az állami adóhatóság részére bejelenteni. A törvény ezek alapján meghosszabbítja a bejelentési határidőt és a jelenleg hatályos szabályok szerinti 8 napról 30 napra módosítja. Emellett a törvény megszünteti a bejelentés jogvesztő jellegét.

A törvény átmeneti rendelkezés bevezetéséről gondoskodik. A törvény a 8 napos jogvesztő határidőre vonatkozó szabály módosítása mellett előírja, hogy az adózó a 2015. adóévi társasági adóbevallás benyújtására nyitva álló határidő utolsó napjáig az adóhatósághoz benyújtott kérelme alapján mentesül a 8 napos jogvesztő határidő elmulasztásával összefüggő, az adózás rendjéről szóló törvény szerinti jogkövetkezmények és a Tao. törvény szerinti adókedvezményre vonatkozó jogosultság elvesztése alól.

A 30-31., 33., 37., 39. és 42. §-hoz

A NAV-ot érintő szervezeti változások, a teljes körű integráció megvalósításával összefüggő módosítás.

A 32. §-hoz

Egyértelművé kell tenni, hogy az állami adó- és vámhatóság mely eljárásaihoz szükséges VPID számot igényelni, illetve a meglévő VPID számot az iratokon feltüntetni.

A 34. §-hoz

Az Art. „Az állami adó- és vámhatóság hatásköre és illetékessége” alcímének hatályon kívül helyezésére tekintettel, az adózás rendjéről szóló 2003. évi XCII. törvény és egyes adótörvények módosításáról szóló 2015. évi CLXXXVII. törvény 21. §-a hatálybalépésének elmaradása miatt indokolt módosítás.

A 35. §-hoz

A módosítás szerint a vagyonosodási vizsgálatban becslés alkalmazásának az adóhatóság eljárásában kizárólag a vagyon elleni bűncselekmények, a pénz- és bélyegforgalom biztonsága elleni bűncselekmények, a költségvetést károsító bűncselekmények, a pénzmosás és a gazdálkodás rendjét sértő bűncselekmények gyanúja miatt indított büntetőeljárás esetén van helye.

A 36. §-hoz

A NAV-ot érintő szervezeti változásokkal összefüggésben módosulnak a felügyeleti intézkedésre vonatkozó rendelkezések. A felügyeleti intézkedés során a felettes adóhatóság továbbra is kérelemre vagy hivatalból, az adópolitikáért felelős miniszter, illetve a NAV-ot irányító miniszter viszont a jövőben csak hivatalból tesz felügyeleti intézkedést, ha az ügyben eljárt adóhatóság határozata, önálló fellebbezéssel megtámadható végzése jogszabálysértő, vagy a határozat, az önálló fellebbezéssel megtámadható végzés meghozatalára (intézkedésre) jogszabálysértő módon nem került sor. Az iratok felterjesztésére, a költségmentesség elbírálására, az érdemi vizsgálat nélküli elutasításra vonatkozó rendelkezések, valamint a döntésre vonatkozó rendelkezések érdemben nem módosulnak. A korábbi szabályozás elvével összhangban rögzíti a törvény, hogy a miniszter hivatalból sem járhat el abban az esetben, ha az ügyben eljárt adóhatóság döntését a bíróság már felülvizsgálta.

A 38. §-hoz

Előkészítés alatt áll a pénzügyi ágazati szakmák egészét érintő felügyelet (a pénzügyi ágazati közfelügyelet) létrehozása, amelynek részeként a könyvelők, a könyvvizsgálók mellett az adótanácsadókra, adószakértőkre és okleveles adószakértőkre vonatkozó előírások is felülvizsgálatra kerülnek. A felülvizsgálat iránya a jelenlegi előírások, követelmények szigorítása, az érintett szakemberek által nyújtott szolgáltatások minőségének a javítása érdekében. A pénzügyi ágazati közfelügyelet várhatóan 2016. július 1-től kerül felállításra, ezért célszerű az új eljárási szabályok alkalmazásának elhalasztása a fenti időpontig. Átmeneti rendelkezés a módosuló jogszabályi rendelkezésekhez.

A 40. §-hoz

Hatályon kívül helyező rendelkezések.

A 41. §-hoz

A közösségi vámjog végrehajtásáról szóló 2003. évi CXXVI. törvény módosítása pontosítja, hogy az uniós jogalkotásban már terminológiával is egyértelműsített „vámhatóság” és „vámhivatal” fogalmak alatt Magyarországon a Nemzeti Adó- és Vámhivatalt, illetve a Nemzeti Adó- és Vámhivatal adó- és vámigazgatóságait és azok kirendeltségeit kell érteni.

A 43. §-hoz

A NAV-ot érintő szervezeti változások átvezetése, amely a végrehajtási eljárást és az állami adó- és vámhatóságnál nyilvántartott köztartozás összegéig történő visszatartás szabályainak pontosítását szolgálja.

A 44. §-hoz

A NAV-ot érintő szervezeti változások „szövegcserés” módosításainak átvezetése.

A 45. §-hoz

A NAV-ot érintő szervezeti változások miatt a hatályon kívül helyező rendelkezések felsorolása.

A 46. §-hoz

A NAV-ot érintő szervezeti változások, a teljes körű integráció megvalósításával összefüggő módosítás.

A 47. §-hoz

A NAV-ot érintő szervezeti változások „szövegcserés” módosításainak átvezetése.

A 48. §-hoz

Hatályát vesztő rendelkezések.

A 49-50. §-hoz

A NAV-ot érintő szervezeti változások „szövegcserés” módosításainak átvezetése.

Az 51. §-hoz

Az (1) bekezdés szerinti rendelkezés azt a méltánytalan helyzetet orvosolja, amely a megváltozott munkaképességűek ellátási rendszerének 2012. január 1-jei hatályú átalakításával összefüggésben alakult ki. Az említett időponttól kezdődően nem minősülnek saját jogú nyugellátásnak a rokkantsági, a baleseti rokkantsági nyugdíj és a külön törvény alapján járó rehabilitációs járadék helyett megállapított ellátások (rokkantsági ellátás, rehabilitációs ellátás), így azok a magánszemélyek, akik munkaviszonyuk megszűnését követően bármely okból csak az említett ellátásokra válnak jogosulttá, az eredeti jogalkotói szándékkal ellentétesen a különadó fizetésre lesznek kötelezettek.

A módosítás a különadó fizetésére kötelezettek körének meghatározása tekintetében a módosító törvény kihirdetését követő naptól saját jogú nyugellátásnak minősíti a megváltozott munkaképességű személyek ellátásairól és egyes törvények módosításáról szóló 2011. évi CXCI. törvény alapján megállapított rokkantsági ellátást és rehabilitációs ellátást is.

A (2) bekezdés szerinti rendelkezés a jelenleg hatályos jogszabályi környezethez igazítja a Különadó tv. azon szabályának szövegét, amely a különadó alapjában rendeli figyelembe venni a versenytilalmi megállapodással összefüggésben kapott bevételt is.

A (3) bekezdés szerinti rendelkezés alapján a módosító törvény kihirdetését követő naptól nem minősül a különadó alapjának a magánszemélyt megillető, felmondási időre járó juttatás és végkielégítés egésze akkor, ha a munkavégzésre irányuló jogviszony csoportos létszámcsökkentés következtében szűnik meg.

Az 52. §-hoz

A rendelkezés átmenti szabályokat és eljárási szabályokat tartalmazó §-sal egészíti ki a Különadó tv.-t. Egyrészt rögzítésre kerül, hogy a rokkantsági ellátást és a rehabilitációs ellátást saját jogú nyugellátásnak minősítő rendelkezést a 2013. december 31-étől megszerzett jövedelmekre, a különadó alapjába nem tartozó bevételeket kiegészítő rendelkezést pedig a 2015. január 1-jétől megszerzett jövedelmekre is alkalmazni lehet.

A rendelkezés megállapítja továbbá azt az eljárást, amelyben az érintett magánszemélyek visszakaphatják a tőlük levont különadó és az adott jövedelmet egyébként terhelő közterhek közötti különbözetet.

Az 53-54. §-hoz

A NAV-ot érintő szervezeti változások „szövegcserés” módosításainak átvezetése.

Az 55. §-hoz

A neta kiegészül az egészségmegőrző program definíciójával. Az újonnan beiktatott értelmező rendelkezés szerint a törvény alkalmazásában egészségmegőrző programnak minősül az egészséges étkezésre, életmódra, a sportolás elősegítésére, ösztönzésére irányuló minden olyan tevékenység, akció, program, melyet az adóalany vagy népegészségügyi szerv rendez/szervez.

Az 56. §-hoz

A törvény szerint az adóalanyok csökkenthetik a neta összegét - legfeljebb az egyébként fizetendő adóösszeg 10%-áig terjedő mértékben - azon programjaik költségével, melyek célja az egészséges életmódra nevelés, az egészséges táplálkozás megteremtése, propagálása.

Az 57. §-hoz

A NAV-ot érintő szervezeti változások miatti hatályon kívül helyező rendelkezés.

Az 58-63. §-hoz

A NAV-ot érintő szervezeti változások „szövegcserés” módosításainak átvezetése.

A 64. §-hoz

A NAV-ot érintő szervezeti változások, a teljes körű integráció megvalósításával összefüggő módosítás.

A 65. §-hoz

A jogalkalmazást segítő jogtechnikai módosítások folyamatban lévő törvénymódosítások miatti koherenciazavar megszüntetésére.

A 66-69. §-hoz

Módosítja a Kbt. összeférhetetlenségi szabályait. A módosítás két irányú, egyrészt meghatározott közjogi tisztséget betöltő személyek, másrészt ezek és az eljárással vagy annak előkészítésével kapcsolatos tevékenységbe bevont személyek közös háztartásban élő hozzátartozója nem vehet részt az eljárásban ajánlattevőként, részvételre jelentkezőként, alvállalkozóként vagy az alkalmasság igazolásában részt vevő szervezetként. A módosítás továbbra is megtartja a hatályos szabályozás előbbi tekintetében objektív, utóbbi tekintetében szubjektív jellegét.

A 70. §-hoz

A pontosító módosítás arról gondoskodik, hogy a nemzetközi pénzügyi beszámolási standardok egyedi beszámolási célokra történő hazai alkalmazásának bevezetéséhez kapcsolódó, valamint egyes pénzügyi tárgyú törvények módosításáról szóló 2015. évi törvénynek a távhőszolgáltatás versenyképesebbé tételéről szóló 2008. évi LXVII. törvény 9. § (4) bekezdéséből törlésre kerüljön egy szükségtelen hivatkozás.

A 71-72. §-hoz

A jogalkalmazást segítő jogtechnikai módosítások folyamatban lévő törvénymódosítások miatti koherenciazavar megszüntetésére.

A 73-75. §-hoz

2016-ra nézve a közalkalmazottak jogállásáról szóló 1992. évi XXXIII. törvényben kerül meghatározásra a közalkalmazottak fizetési fokozataira vonatkozó szabályozás. A rendelkezés alapján a fizetési fokozatok száma tizennégyről tizenhétre nő. A módosítások lehetővé teszik, hogy a nyugdíjkorhatár emelése következtében megnövekvő jogviszonyban töltött időre is biztosítottá váljon az illetmény-előmenetel, hasonlóan a már hatályba lépett életpályákhoz, amelyek már számolnak az emelkedő nyugdíjkorhatárral (pedagógus életpálya, hivatásos állományúak életpályája). A módosítás következtében az új fizetési fokozatokat a kinevezésben szerepeltetni kell. Az a további szakképesítési szorzó vetítési alapjává válik, a várakozási idő ezekben is csökkenthető, továbbá a pótszabadságok száma is emelkedik.

A 76. §-hoz

A törvény a 86. §-ával összhangban módosítja a civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvényt, az ugyanis csak a köztestületet létrehozó törvény rendelkezése alapján teszi lehetővé a bírósági nyilvántartástól való eltérést.

A 77. §-hoz

Jogtechnikai pontosítás, ami az államháztartásról szóló 2011. évi CXCV. törvénnyel való összhang megteremtését szolgálja.

A 78. §-hoz

A törvény a kincstári monitoringrendszernek európai uniós jogi kötelezettség teljesítésével összefüggő kibővítéséhez kapcsolódó pontosítások átvezetését végzi el. Ahhoz ugyanis, hogy a kincstári monitoringrendszer betölthesse a funkcióját, és az európai uniós jogi aktusokban foglalt, támogatáshalmozódási szabályok érvényesíthetővé váljanak, szükséges, hogy a költségvetési támogatásnak nem minősülő de minimis támogatások (tekintet nélkül arra, hogy azt központi költségvetési szerv vagy az államháztartás önkormányzati alrendszerébe tartozó jogalany költségvetése terhére nyújtják) is bekerüljenek a kincstári monitorinrendszerbe. A bejelentésre a helyi önkormányzatok 2016. február 29-éig tartó felkészülési időt kapnak azzal, hogy 2016. január 1-jén és azt követően hozott támogatási döntéseiket utólag kell bejelenteniük.

Ehhez kapcsolódóan a törvény egyértelműbb és átláthatóbb szabályozást teremt az államháztartás központi vagy önkormányzati alrendszeréből bármilyen formában, ellenérték nélkül nyújtott juttatások tekintetében. A módosítás a kincstári monitoringrendszer adattartalmához igazodóan bevezeti az állami támogatást és a költségvetési támogatást magában foglaló támogatás fogalmát és az Áht. 34. alcímében az erre vonatkozó közös szabályokat a támogatási jogviszony sajátosságaihoz igazodóan az államháztartás mindkét alrendszere tekintetében egységesen állapítja meg.

A módosítás továbbra is fenntartja a költségvetési támogatásoknak a központi alrendszerre vonatkoztatott jellegét az Áht.-ban meghatározott kivételi körök változatlanul hagyásával, így e tekintetben tartalmi változásra nem kerül sor, a törvényben az ezzel összefüggő Áht.-beli rendelkezések újraszabályozása kizárólag az Áht. következetes logikai struktúrájának biztosítása érdekében történő megszerkesztés érdekében történik.

A törvény tehát nem szűkíti sem az államháztartás központi alrendszerébe, sem az államháztartás önkormányzati alrendszerébe tartozó támogató mozgásterét annak meghatározásában, hogy a költségvetési támogatást milyen formában biztosítja. Így továbbra is lehetőség van közigazgatási hatósági határozattal, hatósági szerződéssel, támogatói okirattal vagy támogatási szerződéssel a költségvetési támogatást biztosítani. Ugyanakkor az államháztartás mindkét alrendszere tekintetében egyértelmű helyzetet teremt a tekintetben, hogy a különböző formában biztosított költségvetési támogatásokkal milyen jogviszony jön létre. A támogatási jogviszony ez alapján közigazgatási jogi jogviszony, ha a támogatást a támogató közigazgatási hatósági határozattal vagy hatósági szerződéssel biztosítja és polgári jogi jogviszony, ha a támogatást a támogató támogatói okirattal vagy támogatási szerződéssel biztosítja. A támogatási jogviszony alapján a támogató támogatás nyújtására, a kedvezményezett pedig - ha a támogatás jellege egyébként nem zárja ki - a számára meghatározott kötelezettség teljesítésére köteles.

A 79. §-hoz

Az európai uniós kötelezettségek teljesítéséhez szükséges módosítás annak érdekében, hogy a ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény alapján létrehozott kiotói egységek átruházásából befolyó bevételek, valamint az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény hatálya alá tartozó kibocsátási egységek és légiközlekedési kibocsátási egységek értékesítéséből pénzforgalmilag teljesült bevételek összegével a megjelölt központi kezelésű előirániaztok megnövelhetőek legyenek.

A 80. §-hoz

A módosítás alapján a Kormány lehetőséget kap arra, hogy abban az esetben, ha az Országgyűlés a központi költségvetésről szóló törvény elfogadását követően dönt olyan költségvetési szerv létrehozásáról, amely költségvetési kiadásait és bevételeit önálló fejezetben szükséges megalkotni, egyedi határozatában kiegészítse a fejezetrendet. A törvény ezáltal egyszerűsíti a költségvetés végrehajtását, mert a költségvetési törvény módosítása nélkül lehetővé teszi a fejezetrend hiánynövelő hatással nem járó módosítását. A fejezetrend módosításáról a zárszámadás során a Kormány köteles beszámolni.

A 81. §-hoz

Több év vagy a költségvetési éven túli kiadási előirányzat terhére történő kötelezettségvállalás tekintetében a szabályozás a jelenlegi átmeneti szabályt emeli főszabállyá akként, hogy az továbbra is biztosítsa a tagállamok költségvetési keretrendszerére vonatkozó követelményekről szóló 2011. november 23-i 2011/85/EU tanácsi irányelv 10. cikkében meghatározott követelményeket. Ez alapján az éves költségvetéssel kapcsolatos jogszabályoknak összhangban kell lenniük a középtávú költségvetési keretrendszerből eredő rendelkezésekkel.

A Kormány az Áht. 29. §-a alapján a középtávú tervezés keretében minden év december 31-éig egyedi határozatban megállapítja a központi költségvetés - a központi költségvetésről szóló törvényben megállapított fejezetek szerinti bontású - költségvetési bevételeinek és költségvetési kiadásainak, valamint költségvetési egyenlegének a költségvetési évet követő három évre tervezett összegét. A központi költségvetésről szóló törvényt az Áht. 13. § (4) bekezdése alapján erre tekintettel kell elkészíteni. Így az ezen alapuló éven túli kötelezettségvállalásra vonatkozó szabályozás is szükségszerűen összhangban lesz a középtávú tervezéssel, a módosítás kizárólag a viszonyítási év tekintetében jelent eltérést a jelenleg hatályos szabályozáshoz képest, fenntartva azt a költségvetési tervezési és gazdálkodási korlátot, hogy a költségvetési évet követő évek kiadási előirányzatait erre tekintettel kell megtervezni és lehet felhasználni.

A 82. §-hoz

Megteremti az államháztartáson kívüli állami tulajdonosi joggyakorlók által kezdeményezett forrásjuttatások finanszírozási rendjét.

A 83-85. §-hoz

Ld. a 78. § indokolását.

A 86. §-hoz

Az Áht. 104. § (1) bekezdése a törvény által az államháztartás központi alrendszerébe sorolt köztestület törzskönyvi jogalanyként törzskönyvi nyilvántartásba vételét írja elő. Jelenleg két ilyen köztestület létezik, az egyik a Magyar Tudományos Akadémia, a másik a Magyar Művészeti Akadémia. A köztestületeket a civil szervezetek bírósági nyilvántartásáról és az ezzel összefüggő eljárási szabályokról szóló törvény alapján bíróság tartja nyilván, ha törvény eltérően nem rendelkezik. Az államháztartás központi alrendszerébe sorolt köztestületeknek azonban az államháztartás rendszerében való nyilvántartása azok államháztartáshoz való szoros kapcsolódására tekintettel indokolt. Az Áht. módosítása az ehhez szükséges szabályokat állapítja meg, teremti meg a civil szervezetek bírósági nyilvántartásáról és az ezzel összefüggő eljárási szabályokról szóló törvénnyel való koherenciát és a Magyar Művészeti Akadémia esetében biztosít szabályozási átmenetet a bírósági nyilvántartásból való törlésre.

A 87-88. §-hoz

A törvény újraszabályozásra irányuló módosításaihoz kapcsolódóan szükséges szövegcserés módosításokat és hatályon kívül helyező rendelkezéseket tartalmazza.

Az érintett szerkezeti egységek tartalmi módosításai a következők.

Pontosítja az állami viszontgarancia behajtására és az azzal való elszámolásra vonatkozó szabályokat, lehetőséget adva olyan - az állami likviditás szempontjából kedvező hatású - konstrukció működtetésére is, amelynél csak a „behajtott” összeg és az állami megtérítési kötelezettség különbözetének megfizetése történik meg.

A módosítás előírja, hogy a zárszámadás során a Kormánynak az államháztartásról szóló 2011. évi CXCV. törvénynek az e törvénnyel megállapított 33. § (1a) bekezdése szerint végrehajtott fejezetrend-módosításról is be kell számolnia.

Emellett a törvény ezen szerkezeti egysége az Áht. kisebb kodifikáció-technikai pontosításait tartalmazza, amelyek az elmúlt időszakban a jogalkalmazás során merültek fel és a jogalkalmazást segítik.

-----STARTING---POINT---VEGE---

A 89. §-hoz

A törvény hatálybalépéséhez szükséges rendelkezéseket állapítja meg.