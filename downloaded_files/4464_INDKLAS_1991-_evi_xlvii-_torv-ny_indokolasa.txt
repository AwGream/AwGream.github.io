1991. évi XLVII. törvény indokolása

a Magyar Köztársaság 1991. évi állami költségvetéséről és az államháztartás vitelének 1991. évi szabályairól szóló 1990. évi CIV. törvény módosításáról, valamint az önkormányzatok normatív állami hozzájárulásáról az állami költségvetésbe visszafizetésre kerülő összeg felhasználásáról

Általános indokolás

A Magyar Köztársaság 1991. évi állami költségvetéséről és az államháztartás vitelének 1991. évi szabályairól szóló 1990. évi CIV. törvény (a továbbiakban: Tv.) bizonyos más helyi önkormányzatokat érintő törvények hiányában csak átmenetileg tudta elrendezni egyes feladatok finanszírozását. Az időközben az Országgyűlés által megalkotott törvények lehetővé tették, hogy az átmeneti finanszírozási kérdések rendeződhessenek. Ezen túlmenően a Tv. gyakorlati végrehajtása olyan kérdések törvényi szabályozását követelte meg, amelyek a helyi önkormányzatok működéséhez szükségesek. Az 1990. évi zárszámadásról szóló törvényjavaslat 21. §-a külön törvényben utalta, a helyi önkormányzatok által visszafizetendő 1990. évi normatív állami hozzájárulás elszámolásából származó 1852 millió forint felhasználását.

Részletes indokolás

Az 1. §-hoz

A helyi önkormányzatok normatív állami hozzájárulásának rendelkezésre bocsátása a tervezett mutatók alapján történik. Ez a szabályozás viszont a finanszírozásban nem tudja követni a feladatváltozásból eredő módosítási igényeket.

Már az első félév folyamán több helyi önkormányzatnál előfordult, hogy pl. az egyházzal vagy magánszeméllyel történt megállapodás szerint az év hátralévő részében nem az önkormányzat látja el az állami feladatot. Az érvényes szabályozás szerint ettől függetlenül az önkormányzat a normatív állami hozzájárulást az év végéig megkapná egy olyan feladathoz, amelyet nem ő lát el. Ugyanez a helyzet, s erre jóval több példa van - valamint a helyi önkormányzatok feladat- és hatásköréről szóló törvény is lehetővé teszi -, hogy önkormányzatok egymás között feladatot adnak át, illetve egy-egy településrész kiválik és önálló önkormányzatot hoz létre.

Erről sem rendelkezik az érvényben lévő szabályozás. Mindezeket figyelembe véve szükségesnek látszik a költségvetési törvény kiegészítése, módosítása a napi élethez való igazítása. (A törvény végrehajtását a pénzügyminiszter a belügyminiszterrel egyetértésben együttes rendeletben határozza meg.)

A 2-3. §-hoz

Az elszámolás során keletkező bevétel és a terhére szerepeltetett kiadások az állami költségvetés fő összegeit is módosítják.

A 4. §-hoz

A költségvetési Tv. hatályba lépésekor még nem alakultak meg az ún. centrális alárendeltségű központi költségvetési szervezetek, amelyek a területi, regionális munkaügyi, közlekedési, járványügyi, tűzoltósági, igazgatási- törvényességi stb. feladatokat látják el. Megalakulásukig e feladatokat a megyei önkormányzatok végezték. A szervezetek létrejötte januárban kezdődött és a mai napig is tart. Most azonban a helyi önkormányzatok feladat- és hatásköréről szóló törvénnyel döntés született minden centrális alárendeltségű szervezet felállításáról.

E szervezetek 1991. évi költségvetési előirányzatai a VIII. fejezet 25 cím, 5 alcím szerepeltek, s most lehetőség nyílt arra, hogy az érdekelt fejezetek előirányzatai közé kerüljenek. A feladatok finanszírozása januártól egy-egy szervezet megalakulásáig a megyei önkormányzatok útján történt. Mivel csak a szervezet tényleges megalakulása után derült ki, hogy pl. hány ember szükséges a szervezet működéséhez, majd minden esetben jóval több dolgozót fizettek a megyei önkormányzatok, mint azután a centrális alárendeltségű dolgozók száma lett. Az elszámolás bér és dologi vonzatainak bonyolultsága és a kiadások egy részének oszthatatlansága indokolja, hogy az időarányosan (havi részletekben) kiutalt állami hozzájárulás teljes mértékben a feladatra felhasználtnak tekintendő. Az érintett fejezetek csak a törzskönyvi nyilvántartásba vételük, illetve bankszámláik megnyitása után finanszírozták a centrális alárendeltségű szervezeteket. Így csak e töredék időre készítenek költségvetést. Az 1992. évi költségvetésük bázisa viszont a Tv. módosításait megelőzően a VIII. fejezet, 25 cím, 5 alcím 1-8. kiemelt előirányzataiban szereplő összeg. A megyei (fővárosi) önkormányzatoknak kiutalt állami hozzájárulás növeli az önkormányzatok állami támogatását, de az 1992. évi tervezésnek nem képezi alapját.

A Belügyminisztérium külön elszámolást tart szükségesnek a megyei önkormányzatok részére, a Köztársasági Megbízottak Hivatala terhére kiutalt állami támogatást illetően, mert e hivatalok részben már funkcionáltak az év első hónapjában is. Ez az elszámolás pénzeszköz átadás-átvétellel bonyolódik, nem sértve az általános elveket az állami támogatás előirányzatát érintően.

Az 5. §-hoz

A módosításra a Tv. 16. § (3) bekezdés b) pontjának egyértelművé tétele érdekében volt szükség. Gyakorlatilag ez azt jelenti, hogy ha a városból kiválik egy önálló önkormányzat, vagy több önálló önkormányzattá alakul, illetve városi önkormányzattal egyesül a korábban önálló önkormányzat, központilag új megosztás és új személyi jövedelemadó megállapítás nem történik.

A 6. §-hoz

A Magyar Köztársaság 1990. évi állami költségvetésének végrehajtásáról szóló 1991. évi ... tv. javaslat 21. § (2) bekezdése a helyi önkormányzatok 1990. évi normatív állami hozzájárulás leszámolásából adódó 1852 millió forint felhasználását külön Tv.-be utalja. Mivel a visszafizetendő összeg szinte kizárólagosan az önkormányzatok 1991. évi előirányzatait érinti, ezért kerül sor itt a felosztásra.

A költségvetési törvény jóváhagyásakor néhány feladat költségigénye nem volt ismert, illetve a hiányt nem lehetett növelni újabb feladatok beiktatásával. Ezért nem került sor a körjegyzők bérének, a vagyonátadó bizottságok költségeinek, a felmondási időre járó megyei önkormányzati többletkiadásoknak akkori tervezésére. E feladatok pénzügyi fedezetére kerülne felhasználásra (180+50+390) összesen 620 millió forint. A normatívák pontosítása 337 millió forint többlet állami hozzájárulást igényel. Ezt döntően a nemzetiségi, etnikai óvodai és alap-középfokú oktatásban részesülők számának tömeges emelkedése okozza. A Tv. jóváhagyásakor pl. 14 000 nemzetiségi óvodást, a mostani felméréskor 17 964 nemzetiségi óvodást vettek számba az önkormányzatok. Az általános és középiskoláknál a tervezett 44 711 gyermekkel szemben, a pontosítás során 63 773 tanulóval számoltak el. Ez együttesen közel 270 millió forint pótlólagos támogatást jelent. A további 50-60 millió forint az összes többi normatíva néhány adatának változásából ered. A Dél-alföldi települések arzénes vizének, egészséges ivóvízzel való kiváltása többéves program. Ennek döntő része Békés Megyében valósul meg. A Tv. jóváhagyásakor fedezet híján a megye által igényelt 448 millió forint támogatás helyett mindössze 255 millió forint címzett támogatás volt biztosítható a feladatra, melynek összköltsége a 2 milliárd forintot meghaladja. A 22/1991. (IV. 13.) OGY határozat is állást foglalt a munkák gyorsítására.

A korábbi években a Pénzügyminisztérium központi keretből biztosította azoknak a településeknek a többlettámogatási igényét, amelyek pince, barlangrendszerek fölött épültek, illetve azon folyóparti településeket is támogatta, ahol partfalomlás veszélye állt fenn. Ennek lehetősége 1990-től megszűnt. Az önkormányzatok saját erőből nem képesek e feladatok teljeskörű megoldására. Ismereteink szerint 50 millió forint az évben nagy segítséget jelentene e feladatok ellátásához.

A helyi önkormányzatok és szerveik, a köztársasági megbízottak, valamint egyes centrális alárendeltségű szervek feladat- és hatásköreiről szóló törvény alapján a költségvetési törvényhez képest két új (sport és oktatási) centrális alárendeltségű szerv jön létre. Ezek folyó évi támogatására 100 millió forint szükséges.

Felmerülhet még az év folyamán olyan előre nem látható, nem tervezhető kiadási igény, amely azonnali intézkedést követel meg. A Belügyminisztérium fejezeten belül a már benyújtott 2900 számú törvény javaslatban szereplő új cím létrehozásával ezek forrásai megteremtődnek.

A fennmaradó 15 millió forint a központosított előirányzatok egyéb kötelezettségek előirányzatát növeli.

A 7. §-hoz

A Tv. 1. § (1) bekezdés f) pontja szerint fel kellett mérni a helyi önkormányzatok új normatív állami hozzájárulásához kapcsolódó mutatószámokat, pontosítani volt szükséges a nemzetiségi, etnikai és kéttannyelvű oktatást igénybevevők számát, illetve a feladat-átadás-átvételek miatti módosításokat.

Ennek eredményeként a helyi önkormányzatok mutatószámai és az ehhez kapcsolódó támogatások megváltoztak, amely indokolja a mellékletek módosítását is. A normatívák alapját képező mutatószámok is módosítást igényeltek az Országgyűlés döntése értelmében. A már benyújtott 2900. számú törvényjavaslat szerinti módosítások szintén érintik a mellékleteket.

-----STARTING---POINT---VEGE---