2005. évi CLXIII. törvény indokolása

az adózás rendjéről szóló törvény egyes rendelkezéseinek alkalmazásáról és módosításáról, valamint egyes adótörvények módosításáról

-----STARTING---POINT---ALTALANOS--- 

E törvényben szereplő korrekciós célú módosításokat eredetileg a költségvetési törvény tartalmazta volna, azonban az előkészítés során határozta el az Országgyűlés egy különálló „kis adócsomag” elfogadását.

-----STARTING---POINT---RESZLETES---

Az 1. §-hoz

Az adózás rendjéről szóló 2003. évi XCII. törvény (a továbbiakban: Art.) 2005. július 12-én kihirdetett, 2006. január 1-jétől hatályba lépő módosításai megteremtik a jogszabályi hátteret az egyéni adó- és járulék-nyilvántartás kialakításához, melynek célja a társadalombiztosítási ellátások jogosulatlan igénybevételének visszaszorítása. E rendelkezések alapján minden kifizető és munkáltató, ideértve az egyéni vállalkozót is, havonta elektronikus úton személyre lebontott adatok feltüntetésével bevallást tesz az állami adóhatósághoz az adó- és/vagy társadalombiztosítási kötelezettséget eredményező, magánszemélyeknek teljesített kifizetésekkel, juttatásokkal összefüggő valamennyi adóról, járulékról és a törvényben meghatározott adatokról.

A bevallási rendszer mellett, illetőleg azzal összefüggésben az Art. módosítás 2006. április 1-jétől - adófizetési kötelezettség teljesítésének egyszerűsítése érdekében - a befizetési rendszert is átalakította. Ennek megfelelően a befizetési kötelezettségek összevonásra kerülnének, amely alapján a korábbi adónkénti fizetés helyett három összevont, kötelezettség-csoportok szerint megnyitott és vezetett számlára kell az állami adóhatósághoz teljesítendő adó- és járulékkötelezettségeket befizetni. Az összevont befizetések könyvelhetősége, illetőleg a befizetési jogcímek azonosíthatósága érdekében az Art. módosítás ugyanakkor a korábbiakhoz képest több - elektronikus úton teljesítendő - bevallási kötelezettséget írt elő, tekintettel arra, hogy a jogosultak számára, az őket megillető összeg teljesítése csak így biztosítható.

Az új bevallási rendszer bevezetéséhez, ezzel együtt a bevallási és adatszolgáltatási kötelezettségek nagy részének elektronikus úton történő teljesítéséhez a Miniszterelnöki Hivatal Központi Elektronikus Szolgáltató Rendszerének, valamint az állami adóhatóság informatikai rendszerének nagymértékű fejlesztése szükséges. Tekintettel azonban arra, hogy a bevallások teljesítésének módját illetően egy teljesen új rendszer megvalósításához mind az adózók, az adóhatóság, valamint a regisztrációt végző okmányirodák számára hosszabb felkészülési idő biztosítása indokolt, a jelenleg hatályos szabályok alapján előírt bevallási kötelezettségek elektronikus úton történő teljesítése 2006. január 1-jétől aránytalan terhet jelentett volna a kötelezettek részére. A technikai fejlesztések megteremtése érdekében ezért a bevallási és adatszolgáltatási kötelezettségek elektronikus útra terelésének elhalasztása vált indokolttá. A bevallások elektronikus úton történő teljesíthetősége hiányában viszont a munkáltatókat és kifizetőket terhelő havi bevallási kötelezettség teljesítése - tekintettel az abban feltüntetendő adatok mennyiségére - mind az adózóknak, mind az adóhatóságnak óriási megterhelést jelentene, illetőleg a kötelezettségcsoportokra teljesített befizetésekhez kapcsolódó bevallások határidőben történő feldolgozása, ezáltal a pontos könyvelés és a különböző jogosultakat (Alapok, központi költségvetés) megillető összegek felosztása és teljesítése válna lehetetlenné.

A törvény ezért - igazodva a technikai háttér 2006-ban megvalósítandó kiépítésének ütemezéséhez - az egyéni adó- és járuléknyilvántartás kialakításához szükséges, a kifizetőknek, illetőleg a munkáltatóknak előírt havi bevallási kötelezettséget, illetőleg ehhez szorosan kapcsolódva a bevallások elektronikus úton történő teljesítésének kötelezettségét 2006-ban csak részlegesen, meghatározott adózói csoportok számára írja elő kötelező jelleggel, a többi adózó számára pedig fokozatos és folyamatos regisztrációt biztosít.

Ennek megfelelően a törvény először 2006. második negyedévétől kezdődően, és csak a 10 000 legnagyobb adóteljesítménnyel rendelkező adózó, azok az adózók, amelyeknek (akiknek) adóztatási feladatait a kiemelt adózók igazgatósága látja el, valamint a havi, illetőleg negyedéves bevallás benyújtására kötelezett adózók számára (kb. 50 000 érintett) írja elő kötelező jelleggel a havi bevallási kötelezettség teljesítését. Az e körbe tartozó adózó ezen időponttól kezdődően valamennyi bevallási és adatszolgáltatási kötelezettségét elektronikus úton teljesíti.

E körön kívül eső adózók a 2006. évben az állami adóhatóság értesítése alapján csak regisztráltatják magukat az okmányirodánál a Miniszterelnöki Hivatal Elektronikus Kormányzati Központ rendszerének igénybevételéhez szükséges egyedi azonosító megszerzése érdekében.

A havi bevallás benyújtására nem kötelezett adózók számára a törvény választási lehetőséget biztosít arra, hogy 2006. évben 2006. április 30-áig választhatják a havi bevallás önkéntes teljesítését, ha 2006. január 1. és 2006. április 30. napja között az állandó meghatalmazással vagy megbízással rendelkező képviselőjük útján regisztráltatják magukat az okmányirodánál.

A havi bevallás benyújtására nem kötelezettek, illetőleg e kötelezettséget nem választók csak 2007. január 1-jétől teljesítik a havi bevallási kötelezettséget, de a 2006. évről 2007. január 31-éig az Art. 31. § (2) bekezdésében meghatározott adattartalommal elektronikus úton adatszolgáltatást teljesítenek az állami adóhatóság részére.

A bevallások elektronikus úton történő teljesítésének fokozatos bevezetése miatt a törvény a kötelezettségcsoportos befizetési rend bevezetését a hatálybalépés mellőzésével szintén elhalasztja, mivel e fizetési és elszámolási rendszer - az egy kötelezettségcsoportra teljesítendő befizetés jogosultak közötti azonnali feloszthatóságának biztosítása érdekében - kizárólag a kifizetőket és munkáltatókat havonta terhelő bevallások teljes körű bevezetése és kizárólag elektronikus úton benyújtott bevallások esetén működhet.

A 2. §-hoz

Tekintettel arra, hogy az új bevallási rendszerben a meghatalmazottaknak és megbízottaknak kiemelt szerepük lesz az adókötelezettségek teljesítése során, a törvény pontosítja és kiegészíti az állandó képviselőkkel szemben kiszabható mulasztási bírság alóli mentesülés esetkörét.

A 3. §-hoz

A törvény az új bevallási rendszerhez kapcsolódóan egy új bejelentési szabályt fogalmaz meg, amely szerint az elektronikus úton teljesítendő bevallási rendszerhez történő csatlakozáshoz szükséges regisztrációról az adóhatósághoz bejelentést kell tenni.

A 4. §-hoz

A rendelkezés pontosítja az Art. 31. § (2) bekezdésében meghatározott havi bevallás, illetőleg adatszolgáltatás adatai alapján az állami adóhatóság által az Országos Nyugdíjbiztosítási Főigazgatóság felé átadandó adatok körét.

Az új bevallási rendszert meghatározó rendelkezések az adózó képviselőjének kiemelt szerepet biztosítanak. E szerint az adóbevallás, adatszolgáltatás elektronikus úton történő teljesítése érdekében, az adózó képviselője is regisztráltathatja magát azzal, hogy erről és az általa képviselt adózóról bejelentést tesz az állami adóhatósághoz. Minthogy az adóhatóság nyilvántartása az adóazonosító számon alapul, a törvény lehetővé teszi a képviselő magánszemély adóazonosító jelének kezelését is.

Az 5. § -hoz

Minthogy a regisztrációs kötelezettség teljesítése alapfeltétele az adóbevallások elektronikus úton történő teljesíthetőségének, a törvény külön mulasztási bírság tényállást állapít meg a regisztrációs kötelezettség elmaradására.

A 6. §-hoz

Az elektronikus bevallás benyújtására nem kötelezett adózó számára továbbra is megmarad az a lehetőség, hogy az okmányirodánál önkéntesen regisztráltassa magát és bevallási kötelezettségének elektronikus úton tegyen eleget.

A 7. §-hoz

Jogtechnikai célú módosítást fogalmaz meg a törvény.

A 8. §-hoz

A kötelezettségcsoportos adófizetési rendszer 2007-re halasztása a személyi jövedelemadó hatálya alá tartozó egyéni vállalkozók esetében lehetővé teszi a negyedéves gyakoriságú bevallási rendre való áttérés 2007-re halasztását. Ez jogtechnikailag úgy lehetséges, hogy - 2006-tól hatályba lépő, az egyéni vállalkozó adóbevallási kötelezettségét szabályozó normaszöveg változatlansága mellett - az egyéni vállalkozónak 2006. évre a nem vállalkozó magánszemélyre vonatkozó éves gyakoriságú bevallási rend szabályait alkalmazva kell bevallási kötelezettségét teljesítenie.

A 9. §-hoz

A kötelezettségcsoportos adófizetési rendszer 2007-re halasztása az Eva tv. hatálya alá tartozó egyéni vállalkozók esetében is lehetővé teszi a negyedéves gyakoriságú bevallási rendre való áttérés 2007-re halasztását. Ez olyan módon biztosítható, hogy az Eva tv. hatálya alá tartozó egyéni vállalkozók 2006-ban még a 2005. december 31-én hatályos bevallási rendben tehetnek eleget bevallási kötelezettségüknek. A 2006. évben év közben be nem vallott járulékokat 2007. január 31-ig az Eva tv. hatálya alá tartozó egyéni vállalkozónak az Art. 31. §-ának (2) bekezdése szerint, havi bontásban kell bevallania.

A 10-17. §-hoz

A havi bevallási és adatszolgáltatási kötelezettségen alapuló egyéni adó- és járulék-nyilvántartási rendszer fokozatos bevezetésével összefüggő átmeneti szabályokat tartalmazza a járulék és az egészségügyi hozzájárulás bevallására vonatkozóan.

A havi gyakoriságú járulék-bevallási rendszer 2006. évi fokozatos bevezetésével összefüggésben indokolt az egyházi személyekre vonatkozó, korábbi negyedéves magán-nyugdíjpénztári tagdíjbevallási és befizetési határidőket 2006-ban is fenntartani. Ezáltal elegendő felkészülési idő áll rendelkezésükre a havi gyakoriságú tagdíjbevallásra és -befizetésre való áttérésre.

Az egyéni adó- és járulék-nyilvántartási rendszerhez kapcsolódó, 2006 áprilisától szakaszosan bevezetendő havi gyakoriságú bevallási és adatszolgáltatási kötelezettség 2007-től kerül előírásra az adózók teljes körére. Ezért a nyugellátások megállapításához szükséges adatok biztosítása érdekében indokolt a nyugdíjbiztosítási igazgatási szervek felé történő ún. Nyenyi-adatszolgáltatási kötelezettséget fenntartani 2006-ra vonatkozóan is.

A 18. §-hoz

A kistermelői élelmiszer-előállítás és -értékesítés szabályozása a „100 lépés” kormányzati program része. Az Európai Unió legtöbb tagállamában a mezőgazdasági termelők jogosultak arra, hogy a saját gazdaságban megtermelt élelmiszereket közvetlenül a fogyasztónak, illetve a közvetlenül a fogyasztónak értékesítő kiskereskedelmi egységnek adják el.

A módosítás következtében pl. nem csak az élő állat, hanem annak a kimért húsa is őstermelői terméknek minősülne.

A magyar gazdálkodók versenyhelyzetének javítása érdekében célszerű, hogy a kistermelői élelmiszer-termelés, előállítás és értékesítés a személyi jövedelemadózás szempontjából mezőgazdasági őstermelői tevékenységnek minősüljön, ezzel biztosítva mindazon adózási feltételeket, amelyeket egyébként a mezőgazdasági őstermelők igénybe vehetnek.

A 19. §-hoz

A hitelintézetnél szolgáltatási tevékenysége jellegéből adódóan (pl. betétgyűjtés, folyószámla vezetés) áll fenn olyan tartozás, amelyre kamatot fizet, amelyre nem indokolt az adóalap növelési kötelezettséget kiterjeszteni.

A 20. §-hoz

Az ország versenyképességének az erősítése, a tudás-intenzív gazdaság kialakítása fontos gazdasági érdek. A versenyképességet nagyban befolyásolja a kis- és középvállalkozások versenyképessége. Ennek javítását jelentené a módosítás, amely a kis- és középvállalkozások számára, az általuk alkalmazott szoftverfejlesztők bérterheinek mérséklése érdekében további, az elszámolt bérköltség 15 százalékának megfelelő összegű adókedvezményt fogalmaz meg.

A 21. §-hoz

A regisztrációs adóról szóló 2003. évi CX. törvénynek (a továbbiakban: Rega-tv.) az adókról, járulékokról és egyéb költségvetési befizetésekről szóló törvények módosításáról szóló 2005. évi CXIX. törvénnyel módosított rendelkezései alapján a regisztrációs adó nem tartozik az áfa alapjába. Ennek kapcsán mind az egységes jogalkalmazás, mind pedig a közösségi joggal való összeegyeztethetőség érdekében indokolt, hogy a Rega-tv. alapján az adókötelezettség leginkább a forgalomba helyezéshez kötődjön. E célnak megfelelően a Közösségen belüli beszerzés mint regisztrációs adó köteles tényállás fogalma leszűkül azon esetekre, melyeknél az áfa beszedése kivetéssel történik.

A 22. §-hoz

A módosítás a forgalomba helyezést közvetlenül megelőző áfa-köteles értékesítésre épülő struktúrájának változtatását igényli, így a regisztrációs adó köteles tényállások sorrendje is ennek megfelelően változik.

A 23. §-hoz

Az adóköteles tényállásoknak megfelelően a törvény meghatározza az adófizetésre kötelezett személyét.

A 24. §-hoz

A rendelkezés a módosított struktúrának megfelelően az egyes adóköteles tényállásokhoz rendeli hozzá az adófizetési kötelezettség keletkezésének időpontját.

A 25. §-hoz

A módosítással egyértelművé válik, hogy mely értékesítések esetén nem képez a regisztrációs adó áfa alapot. A közösségi joggal való összeegyeztethetőség is megalapozottabb azáltal, hogy a módosítás a regisztrációs adó, mint a forgalomba helyezéshez kötődő adó jellegét erősíti, így az ezt megelőzően teljesített adókötelezettség esetén az adó a végső kötelezett helyett megfizetett adónak tekintendő (azaz az adó mint más nevében és javára beszedett pénzösszeg kezelhető). Ilyen irányú értelmezésre a 77/388/EGK. tanácsi irányelv 11. cikk A) (3) c) pontja is lehetőséget ad. Mivel a törvény továbbra is biztosítja az adóigazolás kiváltása esetén az adó forgalomba helyezés előtti megfizetését, így a gyakorlatban az adóköteles tényállások átstrukturálása érdemi változást nem jelent.

A 26. §-hoz

Az adó biztonságosabb beszedése érdekében a törvény a közlekedési igazgatási hatóság részére az adóhatóságként eljáró vámhatóságnak teljesítendő adatszolgáltatási kötelezettséget ír elő a gépjármű rendszámára, alvázszámára, motorszámára, valamint a forgalomba helyezés időpontjára vonatkozóan.

-----STARTING---POINT---VEGE---

A 27. §-hoz

A Rega-tv. módosítására vonatkozó átmeneti rendelkezések egyrészt egyértelműsítik, hogy a módosított rendelkezéseket a 2006. január 1-jével induló adóigazgatási eljárások esetén kell először alkalmazni, másrészt megteremtik az adókról, járulékokról és egyéb költségvetési befizetésekről szóló törvények módosításáról szóló 2005. évi CXIX. törvényben szereplő módosításokkal való összhangot.

Az önkéntes pénztári tagsági jogviszony megszűnése esetén esedékes pénztári kifizetés gördülékeny lebonyolítása érdekében indokolt a - törvényben nem kötelezettségként, hanem eljárási lehetőségként szereplő - határidő korrekciója.

A törvény a hulladékkereskedelemre vonatkozó áfa-szabályok 2006. január 1-jétől történő módosulása okán az Áfa törvény ezen változást követő törvényi hivatkozásait, illetve a változással érintett fejezet címét pontosítja.

A törvény továbbá a főszabálytól eltérő hatályba léptető rendelkezéseket tartalmaz.