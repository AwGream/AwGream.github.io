2011. évi X. törvény indokolása

az egyrészről az Európai Közösségek és tagállamai, másrészről az Örmény Köztársaság közötti partnerség létrehozásáról szóló Partnerségi és Együttműködési Megállapodás, valamint az ahhoz csatolt jegyzőkönyvek kihirdetéséről

Általános indokolás

A Csatlakozási Okmány 6. cikk (2) bekezdés második albekezdése szerint Magyarország az albekezdésben felsorolt, az Európai Közösség (EK), azok tagállamai és egy harmadik állam között létrejött nemzetközi Megállapodásokhoz egy, az EK és tagállamai, valamint a harmadik állam között létrejött, de az EK és a tagállamok nevében a Tanács által megkötött Jegyzőkönyvvel csatlakozik. Tekintettel arra, hogy nemcsak az EK, hanem a tagállamok nevében is a Tanács jár el, ezeket a Jegyzőkönyveket az új 10 tagállam nem írja alá, és nem is erősíti meg, ebből kifolyólag belső jogi eljárás lefolytatása sem szükséges. A Megállapodásokat, illetve a hozzájuk csatolt Jegyzőkönyveket azonban a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel ki kell hirdetni. Tekintve, hogy ezek a megállapodások Bulgária és Románia csatlakozásával újból módosításra kerülnek, ezért ezen módosító jegyzőkönyveket szintén ki kell hirdetni.

Jelen törvény célja az egyrészről az Európai Közösségek és tagállamai,és másrészről az Örmény Köztársaság közötti partnerség létrehozásáról szóló Partnerségi és Együttműködési Megállapodás (a továbbiakban: Megállapodás), valamint a Jegyzőkönyv az egyrészről az európai közösségek és azok tagállamai, másrészről az Örmény Köztársaság közötti, a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz való csatlakozására figyelemmel készült partnerségi és együttműködési Megállapodáshoz (a továbbiakban: 1. Jegyzőkönyv), valamint a Jegyzőkönyv az egyrészről az Európai Közösségek és tagállamai, másrészről az Örmény Köztársaság közötti partnerség létrehozásáról szóló partnerségi és együttműködési megállapodáshoz a Bolgár Köztársaságnak és Romániának a partnerségi és együttműködési megállapodáshoz történő csatlakozásának figyelembevételéről (a továbbiakban: 2. Jegyzőkönyv; együttesen: a jegyzőkönyvek) kihirdetése.

A Megállapodás előtérbe helyezi a közösen vallott alapvető értékeket, mint az EU-örmény kapcsolatok legfontosabb összetevőit. Meghatározza az intézményesített politikai párbeszéd kereteit; megállapítja a legfontosabb közös célokat a kereskedelem és befektetési politika, a harmonikus gazdasági kapcsolatok, a fenntartható fejlődés, a gazdasági, szociális, tudományos-technológiai és kulturális együttműködés fejlesztése területén. A Megállapodás fontos eszköz az örmény és az uniós jogrendszer harmonizációjának elősegítésére annak érdekében, hogy Örményország minél közelebb kerüljön az EU-hoz.

Jelen Megállapodás egy úgynevezett Partnerségi és Együttműködési Megállapodás (PEM). Ilyen Megállapodást az Európai Közösség Kelet-Európa és Közép Ázsia országaival, a volt Szovjetunió utódállamaival, így Oroszországgal, Ukrajnával, Moldáviával, Grúziával, Üzbegisztánnal, Kirgizisztánnal, Kazahsztánnal és jelen esetben az Örmény Köztársasággal kötött. Ezeket a megállapodásokat az 1990-es évek közepén írta alá a Közösség és a tagállamok. A PEM-ek elsősorban a politikai párbeszéd kereteit teremtik meg, illetve a gazdasági és kereskedelmi együttműködés alapjait fektetik le.

A PEM-ek további sajátossága, hogy 10 éves időszakra jöttek létre, így 2007-2008-2009-ben lejárnak. A Megállapodások ugyan meghosszabbíthatóak, amennyiben egyik fél sem jelzi, hogy azt fel kívánja azt mondani, de 10 év alatt a Közösségben sok minden változott, ezért a PEM-ek megújításáról, illetve újabb, eltérő tartalmú Megállapodások megkötéséről már megkezdődött a politikai vita az Unió berkeiben.

A Megállapodás legfőbb célja a politikai párbeszéd intézményes keretének, mint a gazdasági kapcsolatok kiteljesedésének alapvető feltételének a megteremtése. Ennek érdekében létrejön egy társulási vagy együttműködési tanács, mint a párbeszéd hivatalos fóruma.

A Megállapodás rendelkezik az olyan általános elvekről, mint a demokrácia, a nemzetközi jog és az emberi jogok tisztelete. Külön rész szól az áruk mozgásáról, a társaságok letelepedésének, illetve a szolgáltatások nyújtásának szabályairól. A Megállapodások kiterjednek a gazdasági együttműködés részleteire, külön részletezve az egyes, a Megállapodások szempontjából releváns közösségi politikákat. Ezt követik az intézményi, általános és záró rendelkezések.

A Megállapodás 102 cikkből, 4 db mellékletből, egy Jegyzőkönyvből, egy záróokmányból és azon belül 7 db együttes nyilatkozatból, egy levélváltásból és a francia kormány nyilatkozatából áll.

A Megállapodások mind politikai, mind pedig gazdasági kapcsolatokban kiemelt szerepet töltenek be az Európai Unió és a tagállamok, így Magyarország számára is. A politikai párbeszéd intézményesítésével hozzájárulnak az adott harmadik állam demokratikus fejlődéséhez, és a segítik a kapcsolatok elmélyítését.

A törvény részét képezik a 10 új tagállam 2004-es, illetve Bulgária és Románia 2007-es csatlakozásáról szóló jegyzőkönyvek. Tekintve, hogy ezen jegyzőkönyvek is elválaszthatatlan részét képezik a megállapodásnak, így azokat is ki kell hirdetni.

Részletes indokolás

Az 1., 3. és 5. §-hoz

A Megállapodás és a jegyzőkönyvek tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Megállapodás kihirdetése törvénnyel történik.

A 2., 4.és 6. §-hoz

Az összesen 11 címből, 102 cikkből, 4 mellékletből és 1 jegyzőkönyvből (Jegyzőkönyv a közigazgatási hatóságok közötti kölcsönös vámügyi segítségnyújtásról) álló Megállapodás célja az EU és Örményország közötti kapcsolatok jogi keretbe foglalása. Ennek keretében az Európai Közösségek támogatják Örményország erőfeszítéseit a jogállamiság és a demokrácia megszilárdítására, ezáltal hozzájárulnak Örményország politikai, gazdasági és intézményi átalakulásához, a dél-kaukázusi térség stabilitásának biztosításához, ezáltal az európai béke és stabilitás megőrzéséhez.

A Megállapodás megkötésével az Európai Közösségek és azok tagállamai ösztönzik Örményországot a gazdasági, kereskedelmi, és nemzetközi együttműködés fejlesztésre, amely részben az örmény jognak a közösségi joghoz történő közelítésével valósul meg. A szorosabb együttműködés további célja Örményország gazdaságának működő piacgazdaságba történő áttérése befejezésének elősegítése. A Megállapodás fontos eleme a regionális együttműködés támogatása valamennyi, a Megállapodás által lefedett területen.

A Megállapodás I. címe (2-4. cikk) az általános elveket rögzíti. Ezek a demokrácia, az alapvető emberi jogok tisztelete, a piacgazdaság elvei és a térség államaival való jószomszédi kapcsolatok melletti elkötelezettség. Rendelkezik a Megállapodás felülvizsgálatának, kiegészítésének lehetőségéről.

A II. cím (5-8. cikk) intézményes keretben működő, rendszeres politikai párbeszédet irányoz elő, ideértve a legmagasabb szinteket. Külön kiemelendő, hogy az együttműködés során hangsúlyozza az emberi jogok, különösen a kisebbségi jogok tiszteletben tartásának és védelmének fontosságát.

A III. cím (9-19. cikk) az áruforgalom terén a legfontosabb GATT-alapelveket foglalja magába: legnagyobb kedvezmény elve-klauzula, a tranzit szabadsága, a mennyiségi korlátozások tiltása (bizonyos, külön szabályozandó kivételekkel).

A IV. cím (20-42. cikk) az üzleti vállalkozásokat és a befektetést érintő rendelkezéseket tartalmazza. Az 1. fejezet kimondja, hogy a jogszerűen a tagállamokban munkát vállaló örmény állampolgárokat nem érheti diszkrimináció a munkafeltételek, a javadalmazás, illetve az elbocsátás tekintetében. A fejezet értelmében Örményország, az Örményországban alkalmazandó feltételeknek és módozatoknak megfelelően, ugyanezt a bánásmódot biztosítja az EU tagországainak jogszerűen munkát vállaló állampolgárai számára is.

A 2. fejezet részletesen rendelkezik a társaságok letelepedését és működését érintő feltételekről.

A 3. fejezet szabályozza a határokon átnyúló szolgáltatások nyújtását és az azokhoz való hozzáférést.

A 4. fejezet a címben felsorolt területekre alkalmazott általános szabályokat rögzíti.

Az 5. fejezet a folyó fizetések és tőke vonatkozásában felhatalmaz arra, hogy az áruk, a szolgáltatások és a személyek mozgásával összefüggésben az EU és Örményország között a folyó fizetések szabadon átváltható valutában történjenek. Rendelkezik a közvetlen tőkebefektetések liberalizációjáról.

A 6. fejezet a szellemi, ipari és kereskedelmi tulajdonjog oltalmának fejlesztését szorgalmazza.

Az V. cím (43. cikk) célja, hogy jogalkotási együttműködés keretében közelítse egymáshoz az EU és Örményország szabályozását többek között a vámjog, társasági jog, versenyjog területén.

A VI. cím (44-67. cikk) rendelkezései szerint a szerződő felek az Örményországi gazdasági reform és fenntartható fejlődés biztosítása érdekében széleskörű gazdasági együttműködést valósítanak meg. Ezen együttműködés fő területei az áruforgalom és szolgáltatások kereskedelme, az ipar, a beruházásfejlesztés és -védelem, a közbeszerzés, a szabványok, a bányászat és nyersanyagok, a tudomány és technológia, az oktatás és szakképzés, a mezőgazdaság és agráripar, az energia, a környezetvédelem, a közlekedés, a telekommunikáció, a pénzügyi szolgáltatások, a regionális fejlesztés, a szociális együttműködés, az idegenforgalom, a kis- és középvállalkozások, az informatika, a fogyasztóvédelem, a vámügy, a statisztika és a gazdaságtudomány.

A VII. cím (68. cikk) értelmében a felek együttműködnek a demokratikus intézményrendszer kiépítése érdekében.

A VIII. (69-72. cikk) címértelmében a felek együttműködnek az illegális tevékenységek megelőzésében, különösen a különféle gazdasági bűncselekmények, a kábítószer kereskedelem, valamint az illegális bevándorlás megelőzésében és ellenőrzésében.

A IX. cím (73. cikk) értelmében a felek támogatják és elősegítik az együttműködést a kultúra területén.

A pénzügyi együttműködésről szóló X. cím (74-77. cikk) alapján Örményország a reformok végrehajtása érdekében pénzügyi segítséget kaphat támogatás formájában az Európai Közösségtől, melyet a TACIS keretében biztosítanak.

A Megállapodás utolsó XI. címe (78-102. cikk) a politikai párbeszéd lefolytatásához létrehozza az Együttműködési Tanácsot, az Együttműködési Bizottságot, valamint az operatív szintű albizottságokat, a Parlamenti Együttműködési Bizottságot, illetve a záró rendelkezéseket tartalmazza. Kimondja, hogy a Megállapodás hatályba lépésével egy időben az EGK és az EURATOM, valamint a Szovjet Szocialista Köztársaságok Szövetsége között 1989. december 18-án aláírt a kereskedelemről, valamint a gazdasági és kereskedelmi együttműködésről szóló megállapodás helyébe lép.

A Megállapodáshoz kapcsolódik a Jegyzőkönyv a közigazgatási hatóságok közötti kölcsönös vámügyi segítségnyújtásról, amely 14 cikkből áll. A Jegyzőkönyv keretein belül a felek segítenek egymásnak a vámjogszabályok szabályszerű alkalmazásában, különösen a vámjogszabályokat sértő tevékenységek megelőzésében, felderítésében és kivizsgálásában. A Jegyzőkönyv alkalmazására illetékes közigazgatási hatóságoknak a Jegyzőkönyvben meghatározott vámügyi segítségnyújtást kell alkalmazniuk.

A 3-5. cikk rendelkezik a jogsegélyről megkeresés alapján, az önkéntes jogsegélyről, a kézbesítésről, valamint az értesítésről.

A 7. cikk a megkeresések végrehajtásáról tartalmaz rendelkezéseket, a 9-10. cikk megjelöli a jogsegélynyújtási kötelezettség alóli kivételeket, kijelölve a jogsegélynyújtás korlátait.

A 13. cikk rendelkezik arról, hogy a felek a Jegyzőkönyv alkalmazásával egyrészről Örmény Köztársaság központi vámhatóságait, másrészről pedig az Európai Közösségek Bizottságának illetékes szolgálatait, és adott esetben a tagállamok vámhatóságait bízzák meg.

A 14. cikk szerint az Örmény Köztársaság és az Európai Unió egy vagy több tagállama között létrejött kölcsönös jogsegélyre vonatkozó megállapodások nem érintik azokat a közösségi rendelkezéseket, amelyek az Európai Közösségek Bizottságának illetékes szolgálatai és a tagállamok vámhatóságai között az esetlegesen közösségi érdekű, vámügyekben szerzett információk közlését szabályozzák

Az Európai Unió 2004-es bővítésének figyelembevételére tekintettel a Megállapodáshoz kiegészítő jegyzőkönyvek tartoznak. A Magyar Köztársaságnak az Európai Unióhoz történő csatlakozásáról szóló szerződés kihirdetéséről szóló 2004. évi XXX. törvény I. Mellékletében foglalt Csatlakozási Okmány 6. cikk (2) bekezdése, második albekezdése alapján az Európai Unió tagállamai nevében az Európai Unió Tanácsa jegyzőkönyvet kötött az Örmény Köztársasággal, amely révén az Európai Unióhoz 2004-ben csatlakozott tagállamok, köztük a Magyar Köztársaság, részes feleivé váltak az Európai Közösségek és a tagállamok, valamint az Örmény Köztársaság között létrejött partnerségi és együttműködési megállapodásnak. Tekintettel arra, hogy a Jegyzőkönyv által a Magyar Köztársaság a Megállapodásban részes féllé vált, szükséges mind a megállapodás, mind a Jegyzőkönyv kihirdetése. Az 1. Jegyzőkönyvet az Örmény Köztársaság, valamint a tagállamok nevében az Európai Unió Tanácsának képviselői 2004. Május 19-én írták alá.

Az 1. Jegyzőkönyv 1. cikke kimondja, hogy a Magyar Köztársaság - az Európai Unió 2004-ben csatlakozott tagállamaival együtt - a Megállapodás részesévé vált.

A 2. cikk arról rendelkezik, hogy tekintettel az Európai Unión belül lezajlott intézményi változásokra, az Európai Szén- és Acélközösséget létrehozó szerződés lejártát követően a megállapodásnak az Európai Szén- és Acélközösségre hivatkozó rendelkezései az Európai Közösségre hivatkozó rendelkezéseknek minősülnek.

E Jegyzőkönyv, annak 3. cikke alapján, a Megállapodás szerves részét képezi.

A 2. Jegyzőkönyvet 2007. június 27-én írták alá. Ez a Jegyzőkönyv nagyban követi az 1. Jegyzőkönyv felépítését.

A Jegyzőkönyv 1. cikke kimondja, hogy Románia és Bulgária a partnerségi és együttműködési megállapodás részes feleivé válnak.

A 2. cikk kimondja, hogy a Jegyzőkönyv a Megállapodás szerves részét képezi, a 3. cikk pedig a lefolytatandó belső eljárásról rendelkezik. Az 4. cikk a hatályba lépést kérdését rendezi, míg a 6. cikk a nyelvi változatokról szól.

A 7. §-hoz

Tekintve, hogy jelen esetben olyan megállapodásról, illetve jegyzőkönyvekről van szó, melyek már hatályban vannak, így azoknak csak kihirdetése szükséges. Ennek megfelelően a 7. § alapján a törvény a kihirdetést követő nyolcadik napon hatályba lép.