1997. évi CVII. törvény indokolása

az általános forgalmi adóról szóló 1992. évi LXXIV. törvény módosításáról

-----STARTING---POINT---ALTALANOS--- 

Az általános forgalmiadó bevétel a költségvetés legjelentősebb, folyamatosan emelkedő, „reálértékét” automatikusan megőrző forrása. A törvénynek az Európai Közösség hozzáadott-értéktípusú forgalmiadó-rendszerekre előírt 77/388/EGK irányelvével kapcsolatos harmonizációja példaértékű. Ezért azon látványos átalakítás már nem indokolt. A jogi környezet nem jelentéktelen változása miatt azonban a törvénymódosítás ismét szükségszerű. Egyúttal sor kerül néhány helyen olyan, a rendszer működési tapasztalataiból adódó kiigazításra, pontosításra is, amely elősegíti az adóhatósági munka hatékonyságának növelését, a legális „kiskapuk” bezárását.

-----STARTING---POINT---RESZLETES---

Az 1. §-hoz

Az Európai Unió forgalmi adóztatásával való összhang megteremtésében jelentős mérföldkövet jelent a jövedéki adó bevezetése. Ez a jövedékiadó-törvény hatálya alá tartozó dohánytermékek esetében áfa-törvénybeli módosítást is megkíván az 1998. szeptember 1-jétől bevezetendő adójegy miatt. A dohánygyártmányok dobozára felragasztott bélyeg, az ún. adójegy igazolja a termék adózott voltát, s ezzel a bélyeget felhelyező termelő vagy importáló a későbbi forgalmazási fázisok valamennyi forgalmiadó-terhét megváltja. Az adójegy magában foglalja a kiskereskedelmi eladási ár után fizetendő áfa összegét is, vagyis az áfa - ebben a termékkörben - egyfázisú adóvá válik. A dohánygyártmányok utáni áfa-fizetési és - bevallási kötelezettség ebben az esetben a jövedékiadó-törvény előírásai szerint történik. Ennek leképezése jelenik meg a törvényben. Az áfának a jövedéki adózásban való egyfázisúvá tétele ugyanakkor nem érinti majd a dohánytermékeket előállítók előállításhoz kapcsolódó közvetlen és közvetett, előzetesen felszámított áfájának, illetve a forgalmazók forgalmazáshoz kapcsolódó közvetett előzetesen felszámított adójának a levonási jogát. (Így pl. a dohánygyárak alapanyag és egyéb beszerzéseinek áfája továbbra is levonható, illetve visszaigényelhető.) Megváltoztatja azonban a bolti kiskereskedelem különleges adózási módját. Ezen rendelkezések a jövedéki adóról szóló törvényben hatályosulnak.

A 2. §-hoz

Az áfa-rendszerben - a nemzetközi gyakorlatnak megfelelő fiókszabályozás bevezetésével összefüggésben - a külföldi központ adóalanyiságát a belföldi fiókja útján gyakorolja, vagyis a fiók fogja a külföldi székhelyű vállalkozás adóalanyiságából fakadó kötelezettségeket teljesíteni, és a központot emiatt megillető jogokat érvényesíteni. Nem teremti meg azonban azt a lehetőséget, hogy a külföldi valamennyi fiókja után összevontan adózzon, hiszen az egyes fiókok adóügyeit elkülönülten kezeli. (Ellenkező esetben nem lehetne következetesen érvényre juttatni a fiókok önálló elszámolását.) A törvényben felállított fikció értelmében mindenkor adóztatható tényállásnak minősül a központ és a belföldi fióktelepe közötti, illetve a fióktelepek egymás közötti gazdasági kapcsolata is. (Ez az áfa-adózási előírás teremti meg a számlán alapuló számviteli nyilvántartás alapjait is.)

A 3. §-hoz

Tekintettel arra, hogy a nemzetközi követelmények szerint a fiók sem előnyösebb, sem hátrányosabb helyzetbe nem kerülhet pl. a belföldi leányvállalatok szabályozásánál, a tőkekivonás esetleges eszközéül szolgáló transzferárak kialakulása ellen (a belföldi kapcsolt vállalkozásokhoz hasonló módon) az áfa-törvény adóalap-korrekciót ír elő.

A 4. §-hoz

A vámtörvény szerinti vámérték meghatározásában a nemzetközi ajánlásoknak megfelelően - a szoftverek esetében egyedülálló módon - csak az adathordozó értékét veszik figyelembe, bár tipikusan az ahhoz tapadó vagyoni értékű jogért kell fizetni. Annak érdekében, hogy a hazai előállítású szoftverek versenyhátránya megszűnjön, és az importált szoftvereket belföldön forgalmazók közötti egyenlőség megvalósuljon, az adathordozók importálásakor a vámértéket az áfa-alap kiszámításánál a vagyoni értékű jog árával növelt összeggel célszerű figyelembe venni.

Az 5. §-hoz

A főszabály szerint a törvényi rendelkezésen alapuló vámmentesség áfa-mentességgel is jár. Abban az esetben azonban, ha ez gátolja az áfa szektor- és versenysemleges mivoltának érvényre jutását, az áfa-törvény a mentességet mégsem adja meg. A tenger kincseinek (különösen az energiahordozóknak) az áfa-mentes behozatala nyilvánvalóan sérti a versenyegyenlőséget, így megszüntetése indokolt. Önmagában ez az intézkedés pótlólagos áremelkedést nem okoz, pusztán az eltérő közteher-mértékekből fakadó extraprofit kialakulását akadályozza meg.

A 6. §-hoz

Az áfa-törvény bizonyos feltételek mellett 1996 óta a vevőt is felelőssé teszi az eladó adótartozásáért. A rendelkezés hatékonyságának növelése érdekében a törvény a vevő egyszerű kezessége helyett annak készfizető kezességét állítja. Rendelkezik arról is, hogy a vevőnek az adóhatóság felszólításának kézhezvétele után már célszerű legyen az adóhatóság felé fizetni. Ezzel a változtatással az adóhatóságnak nemcsak akkor lesz lehetősége a vevőktől az adó beszedésére, ha az eredeti kötelezettet semmilyen kényszerintézkedéssel sem tudta az adókötelezettség rendezésére rábírni.

A 7-8. §-hoz

A használtcikk-kereskedelem áfa-fizetési kötelezettségét különös szabályok szerint, az általa elért árrés után is megállapíthatja. Ez a különös adózási mód termékszintű nyilvántartást feltételez. Az adminisztrációs terhek csökkentésére - alternatív adózási módként - megjelenik az időszakonkénti árrés-számítás lehetősége az 50 ezer Ft érték alatti termékeknél. A használtcikk-kereskedelem különös fajtájánál, a hulladékfelvásárlás területén kötelezővé válik az árrés-adózás. Ezzel a hulladékok felvásárlásakor megszűnik az olyan előzetesen felszámított adó levonásának lehetősége, mellyel szemben az átadó áfa-fizetési kötelezettségét nem rendezte.

A 9. §-hoz

A közhasznú tevékenységek hatékonyabb elősegítése érdekében merült fel, hogy a közösségi érdekeket szolgáló társadalmi szervezetek jelenleg már meglévő áfa-visszatérítése terjedjen ki az egyházakra és alapítványokra is úgy, hogy a 77/388/EGK irányelvében elért harmonizáció terén visszalépés ne történjen. Ezért a törvény bővíti a potenciálisan visszatérítésre jogosultak körét, miközben a kedvezmény megadása szempontjából szigorúbb feltételeket állít a közhasznú tevékenység folytatására.

A 10. §-hoz

A törvény tartalmazza a déligyümölcsöknek a hazai gyümölcsökkel analóg adómértékkel való terhelését, és kisebb, technikai jellegű átsorolásbeli változtatásokat.

-----STARTING---POINT---VEGE---

A 12. §-hoz

Módosul a gázszolgáltatásról szóló 1994. évi XLI. törvény 17. §-ának (2) bekezdése, valamint a villamos energia termeléséről, szállításáról és szolgáltatásáról szóló 1994. évi XLVIII. törvény 44. §-a.

A 13. §-hoz

A törvényben szereplő módosítások - a fő szabály szerint - 1998. január 1-jével lépnek hatályba. Ugyanettől az időponttól megszűnik a zárt árusítású diplomataboltokból történő értékesítések 0%-os adómértékkel való adóztatása (helyette a jelenleg is fennálló adó-visszatérítés bővül).

A 14. §-hoz

Az áfa-törvényt és a 1998. január 1-jén hatályba lépő jövedéki adótörvényt összhangba kell hozni a készletezett termek adóztatását illetően.