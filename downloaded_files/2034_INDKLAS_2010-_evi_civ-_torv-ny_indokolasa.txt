2010. évi CIV. törvény indokolása

a sajtószabadságról és a médiatartalmak alapvető szabályairól

-----STARTING---POINT---ALTALANOS--- 

A törvény a sajtószabadság alkotmányos kategóriáját részletezi, meghatározva a „sajtó” (a médiaszolgáltatók, médiatartalmak előállítói) alapvető jogait. Ezzel párhuzamosan közérdekű feladatokat telepít a médiapiac szereplőire, amelyeket összefoglalóan „a közönség jogaiként” határoz meg. Az Alkotmány 61. §-a alapján a sajtószabadságról szóló törvény kétharmados országgyűlési többséggel fogadandó el, ezt az előírást pontosította a 2010. július 7-ei alkotmánymódosítás, amely alapján e törvény szintén kétharmados többséggel fogadható el.

Az új, a jogrendszerben korábban nem létezett „média-alkotmány” megalkotása, illetve a jogszabály formálisan magasabb státusa ráirányítja a figyelmet a médiaszabályozás alapvető elveinek, az azokból kiolvasható mögöttes értékek, közösségi érdekek súlyára, illetve időtállóságára. A törvény hatálya valamennyi ma ismert médiumra kiterjed, ideértve a nyomtatott és elektronikus sajtót, illetve az internetes tartalmak egyes szabályozás alá vont részét. A szabályozás e törvényben alapelvi jellegű, és főként a médiatartalmakra fókuszál.

A törvény rendelkezik a sajtó szabadságáról és az államtól, valamint bármely más érdekcsoporttól való függetlenségéről.

A negatív jellegű - általában tartózkodást előíró - szabályok közül itt szerepel az alkotmányos rend és az emberi jogok tiszteletben tartására vonatkozó előírás, a gyűlöletkeltés tilalma és az emberi méltóság védelme, a gyermek- és ifjúságvédelmi szabályok valamint bizonyos reklámkorlátozások. A pozitív jellegű előírások közül szerepel a törvényben a média tájékoztatási kötelezettsége, valamint a kiegyensúlyozottság követelménye.

A Polgári Törvénykönyv helyett - az intézmény jogrendszerbeli elhelyezését az 1914. évi sajtótörvényhez hasonlóan kezelve - e törvény tartalmazza a sajtó-helyreigazítás intézményét is.

A törvényben szerepelnek a médiát, illetve az újságírókat megillető egyes jogosultságok is, mint például az információforrások titokban tartásának joga, vagy az oknyomozó újságírás védelme, illetve a szerkesztői szabadság is, ami az újságírók számára védelmet nyújt a média tulajdonosaival valamint támogatóival szemben.

-----STARTING---POINT---RESZLETES---

Az 1. §-hoz

Az új, a médiaszabályozásban használatos alapvető fogalmakat határozza meg.

Egyértelművé teszi, hogy az a hagyományos rádiós és televíziós médiaszolgáltatásokon túl - az audiovizuális médiaszolgáltatásokról szóló Európai Uniós irányelv előírásainak megfelelően - a lekérhető médiaszolgáltatásokra, valamint a nyomtatott sajtóra, illetve - a bírói gyakorlatban a Sajtótörvény hatálya alá vont - internetes sajtótermékekre terjed ki.

A 2-3. §-hoz

A törvény hatályáról rendelkezik.

Gyakorlatilag szó szerint beilleszti az EU-irányelv releváns szabályát, amely alapján a magyar jog - szűk körben, szigorú feltételekkel - külföldi honosságú médiatartalom-szolgáltatókkal szemben is alkalmazható. A módosítás alapján a műsorterjesztők közvetlenül, e törvény alapján nem lesznek felelősségre vonhatók. A terjesztői felelősséget nem a tartalmat érintő és az alapvető jogokat, valamint kötelezettségeket meghatározó törvényben, hanem a részletes szabályozásban kell rendezni.

A 4. §-hoz

A sajtószabadság alapjogát deklarálja, pontosítja annak jelentését.

Tisztázza azt, hogy senkinek nincsen alanyi joga arra, hogy követelje bármely médiumban való szereplését, illetve véleménye abban való közzétételét. Ugyanakkor beilleszti a sajtóról szóló 1986. évi II. törvény (a továbbiakban: Sajtótörvény) hatályos 3. § (1) bekezdését, hiszen indokolt nem pusztán a sajtószabadságról, hanem annak legfontosabb korlátairól is említést tenni.

Az 5. §-hoz

A médiaszolgáltatás legtöbbször egyszerű nyilvántartásba vétellel elindulhat.

A rendelkezés tisztázza a regisztrációs kötelezettség mibenlétét. A kötelezettség kizárólag a törvény hatálya alá tartozó médiatartalom-szolgáltatókat érintheti.

Ezek közül a nyomtatott sajtóra, illetve a rádiós és a televíziós műsorszolgáltatókra e kötelezettség jelenleg is kiterjed, az internetes sajtótermékek pedig a bírói gyakorlat alapján jelenleg is a Sajtótörvény hatálya alatt állnak, tehát a regisztráció számukra is előírt. A jogalkalmazás által kidolgozott szabályt a jogbiztonság érdekében célszerű írott normába is foglalni. A lekérhető médiaszolgáltatásokra vonatkozó előírás pedig az Európai Unió irányelve által előírt kötelezettségből fakad. Ugyanakkor tisztázni kell, hogy a regisztrációs kötelezettség - amelynek részletszabályait majd az új médiatörvényben kell rendezni - kizárólag adminisztrációs jellegű lehet, és sem közvetlen, sem közvetett „cenzúrát” nem valósíthat meg.

A 6. §-hoz

Az információforrások titokban tartásának jogát deklarálja, a sajtót megillető jogként.

A rendelkezés pontosítja a jogosultság indokait, célját, illetve gyakorlásának lehetőségét.

Tisztázza azt, hogy a titoktartási jogosultság nem kizárólag bírósági és hatósági eljárásokban illeti meg a sajtó munkatársait, hanem minden esetben, ugyanakkor vannak bizonyos - közérdekű - korlátai. Ennek alapján a jövőben a polgári, a büntető és a közigazgatási eljárás vonatkozó szabályait e szabályra tekintettel kell alkalmazni.

A 7. §-hoz

Az újságírók és a szerkesztők függetlenségét határozza meg, illetve védi a rendelkezés.

A 8. §-hoz

A rendelkezés az oknyomozó újságírás büntetlenségét határozza meg bizonyos feltételek teljesülése esetén.

Ez alapján nyilvánvaló, hogy bármely felelősségre vonástól mentesülhet az újságíró, illetve, hogy a jog nem csupán az addig nem ismert bűncselekmény feltárásakor, hanem bármely közérdekű információ megszerzésekor gyakorolható.

A 9. §-hoz

Az állami és önkormányzati szerveknek, intézményeknek, tisztségviselőknek, a hivatalos és közfeladatot ellátó személyeknek, valamint az állami vagy önkormányzati többségi tulajdonban lévő gazdasági társaságok vezetőinek a tájékoztatás elősegítése tekintetében előírt kötelezettségét szabályozza.

A rendelkezés arra irányul, hogy elkerülje azon lehetséges értelmezést, amely szerint a törvény az állami szféra nyilvánosságának korlátozását célozza. Értelemszerűen az információszabadságra vonatkozó hatályos szabályozásra tekintettel kell alkalmazni, az valójában az abban szereplő rendelkezések kiegészítése.

A 10. §-hoz

A közönséget megillető tájékoztatási, tájékozódási jogot szabályozza.

A 11. §-hoz

A közszolgálati médiaszolgáltatás léte, fenntartása alkotmányos kötelezettségét deklarálja e szakasz.

A 12. §-hoz

A sajtó-helyreigazítás új szabályait határozza meg e szakasz. A jövőben e jog kiterjed az internetes médiatartalmak meghatározott körére, illetve valamennyi, e törvény által szabályozás alá vont tartalomra is. A törvény szerint nem csupán a hamis tényállítások, hanem a becsületet, emberi méltóságot sértő egyéb közleményekkel szemben is lehetséges a sajtó-helyreigazítási jog gyakorlása.

A 13. §-hoz

A médiatartalom-szolgáltatók tájékoztatási kötelezettségéről rendelkezik.

Tisztázza azt, hogy a tájékoztatási kötelezettség - a mindenkit megillető tájékozódáshoz való jogból eredően - a médiapiac egészétől megkövetelt kötelezettség. E szabály - amely megfeleltethető a Sajtótörvény hatályos rendelkezésének - önmagában véve nem telepít konkrét kötelezettséget az egyes médiatartalom-szolgáltatókra, hanem egy általános médiajogi alapelvet rögzít. A részletes tájékoztatási kötelezettség előírása csak bizonyos médiatartalom-szolgáltatók esetében indokolt, és azt a médiatörvény keretei között kell rendezni - ahogyan az jelenleg is történik.

A 14. §-hoz

Az emberi méltóság védelmét határozza meg e szakasz.

A 15. §-hoz

A médiatartalom közzétételébe történt beleegyezés bizonyos feltételekkel visszavonható.

Átveszi a hatályos Sajtótörvény rendelkezését az interjúk közlésének utólagos megtiltására vonatkozóan. Fontos kiemelni, hogy az interjúalanyok ezen joga csak kivételes, illetve a törvény által meghatározott körben jelentősen korlátozott.

A 16. §-hoz

Az alkotmányos rend és az emberi jogok tiszteletben tartásáról rendelkezik.

A 17. §-hoz

A különféle közösségek médiatartalmakkal szembeni védelméről rendelkezik.

A hatályos Médiatörvényben foglaltaknak megfelelően elkülöníti egymástól a gyűlöletkeltésre alkalmas és a közösségeket megsértő tartalmak korlátozását.

A 18. §-hoz

A magánélet és más, személyhez fűződő jogok megsértésének tilalmáról rendelkezik.

A 19. §-hoz

A kiskorúak médiatartalmakkal szembeni védelméről rendelkezik.

A különböző médiumok szerint differenciálja a kiskorúak védelmére vonatkozó alapvető előírásokat, a vonatkozó EU-irányelvnek megfelelően.

A 20. §-hoz

A médiatartalmakra nézve általánosan előírható reklámtilalmakról és a médiának nyújtható támogatások megjelenítésének korlátozásáról rendelkezik.

A 21. §-hoz

A médiatartalom-szolgáltatók felelősségéről rendelkezik.

A 22. §-hoz

A sajtó-helyreigazítási eljárás új szabályairól rendelkezik, amelyek beépülnek a polgári perrendtartásról szóló 1959. évi IV. törvénybe. Ezen kívül rendelkezik a szakasz az egyéb módosuló törvényekről is.

-----STARTING---POINT---VEGE---

A 23. §-hoz

A törvény 2011. január 1-jén lép hatályba.