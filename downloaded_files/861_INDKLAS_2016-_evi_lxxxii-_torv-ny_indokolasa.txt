2016. évi LXXXII. törvény indokolása

a villamos energiáról szóló 2007. évi LXXXVI. törvény, valamint az energetikai tárgyú törvények módosításáról szóló 2011. évi XXIX. törvény módosításáról

-----STARTING---POINT---ALTALANOS--- 

A törvény elsődleges célja, hogy költséghatékonyabb legyen a megújuló alapú villamos energia támogatási rendszer, valamint „az Iránymutatás a 2014-2020 közötti időszakban nyújtott környezetvédelmi és energetikai állami támogatásokról” (2014/C 200/01) szóló bizottsági közleményben (a továbbiakban: Iránymutatás) foglalt, a megújuló energiaforrásból származó villamosenergia-termeléshez nyújtott támogatás feltételeinek magyar jogrendszerbe történő átültetése érdekében szükséges törvényi szabályok megalkotása. Az Iránymutatásban Az Európai Bizottság meghatározza azokat a feltételeket, amelyek teljesülése esetén az energetikai és környezetvédelmi támogatások - a Szerződés 107. cikke (3) bekezdésének c) pontja értelmében - a belső piaccal összeegyeztethetőnek tekinthetők. Mivel a jelenlegi rendszer ezeknek a feltételeknek nem felel meg, egy új támogatási rendszer kidolgozása szükséges a megújuló energiaforrásból származó villamosenergia-termelésre.

Az új rendszer alapvető jellemzője, hogy a termelők a működési támogatást a piaci referencia áron felül fizetett felárként (prémium) kapják, melynek költségviselői Magyarországon az egyetemes szolgáltatásra nem jogosult villamosenergia-fogyasztók. A kedvezményezettek a menetrendtől való eltérésből adódó kiegyensúlyozás szokásos költségeit viselik, mivel létezik likvid, napon belüli villamosenergia-kereskedés. Az új rendszer biztosítja, hogy a termelőknek ne álljon érdekükben negatív villamosenergia-piaci árak mellett értékesíteni a villamos energiát.

A 0,5 MW-nál kisebb kapacitású erőművek (a szélerőművek kivételével) és a demonstrációs projektek esetén a fentiektől eltérően a termelt energiát az átvételi rendszerirányító (MAVIR) veszi át a termelőktől és értékesíti a Magyar Szervezett Villamosenergia-Piacon. Ezzel a kivételezetti körbe tartozó erőművek a szabadpiaci értékesítési, kiegyenlítési és pénzügyi kockázatoktól mentesülnek. A nem pályázat útján elnyert támogatásokat (KÁT, adminisztratív prémium, barna prémium) egységes, MEKH rendeletben rögzített elvek alapján határozza meg a Magyar Energetikai és Közmű-szabályozási Hivatal.

A demonstrációs projektek olyan nem kiforrott innovációs technológiát alkalmaznak, ahol nincsenek beruházási, működtetési tapasztalatok, a támogatások mértékének meghatározását segítő referenciák, ezért ezek költsége kiugróan magas is lehet. A demonstrációs célú és a termelési célú támogatások optimális arányának fenntartása végett az éves támogatási keretre felső korlát kerül meghatározásra, továbbá a támogatás odaítélésénél csak azok a demonstrációs projektek kapnak kötelező átvételt, amelyek beruházási támogatást kaptak más forrásból. A beruházási támogatás összegét le kell vonni a működési támogatás összegéből, így az energiatermelés (működés) kisebb támogatást igényel azoknál a projekteknél, amelyek beruházási támogatásban részesültek, és ez lehetővé teszi a rendelkezésre álló keret optimális felhasználását.

Az új támogatási rendszer további fontos - az Iránymutatásnak megfelelő - eleme, hogy a működési támogatásra való jogosultságokat alapvetően versenyeztetés révén kell kiosztani. Ez egyrészt a költséghatékonyságot, másrészt az új termelőkapacitások rugalmas bevonását szolgálja.

-----STARTING---POINT---RESZLETES---

Az 1. §-hoz

A megújuló energiaforrás definíciójának pontosítására a biogáz fogalmi elemeinek rögzítése miatt van szükség.

Meghatározza a prémium típusú támogatási rendszer és a prémium típusú támogatás, valamint a demonstrációs projekt fogalmát, amelyek a megújuló energiából termelt villamos energia támogatási rendszer legfontosabb alapfogalmai.

A 2. §-hoz

A módosítás megadja a prémium típusú rendszer felállításának törvényi alapját.

A 3. §-hoz

A rendelkezés tartalmazza a megújuló energiából termelt villamos energia támogatási rendszer legalapvetőbb követelményeit.

A módosítás a megújuló energiaforrásból származó energiatermelés piaci integrációját ösztönzi. Az Iránymutatást átültető kormányrendelet konkrétan meghatározza a kivételek azon körét, amelyekre a kötelező átvételt fenn lehet tartani.

Az Iránymutatás (126) bekezdésében meghatározott versenyeztetési eljárás követelményét hivatott teljesíteni. A pályázati eljárási rendszer 2017. január 1-jétől fog felállni a kormányrendeletben meghatározott rendelkezések szerint. Az Iránymutatás és a kormányrendelet nevesíti a kivételeket a pályázati eljárás alól.

Az új támogatások nagysága a pályázati kiírások mértékére, illetve a nem pályázati eljárás alkalmazásával kiosztott jogosultságok felső korlátjaira vonatkozik.

Ilyen módon a miniszter rugalmasan meghatározhatja a pályázat keretében beszerzendő, megújuló energiaforrásból termelt villamosenergia-mennyiségeket, illetve felső korlátot szabhat a pályázati eljárás alá nem tartozó támogatásokra is.

A 4. §-hoz

A prémium típusú támogatás a megújuló energiaforrások felhasználásával történő villamosenergia-termelést lehetővé tevő új beruházások ösztönzésére, vagy biomassza felhasználásával történő villamosenergia-termelés fenntartásának ösztönzésére nyújtható. Az előbbi a zöld prémium utóbbi, pedig a barna prémium, amelyek közül az adott termelő csak az egyikben részesülhet.

Az átvételi kötelezettség alá eső villamos energia mennyiségét és a kötelező átvétel időtartamát, valamint a pályázati eljárás alá nem tartozó, prémium típusú támogatás alá eső villamos energia mennyiségét, a prémium típusú támogatás időtartamát és a barna prémium típusú támogatás támogatott árát a jogszabályban meghatározott feltételek szerint a jellemző technológiákra vonatkozóan a Hivatal rendeletben vagy a speciális esetekre (pl. demonstrációs projekt, barnamezős beruházások, vízerőművek) vonatkozó MEKH rendelet szerinti számítással határozatban állapítja meg.

A „támogatás mértéke” magában foglalja az árat (prémiumot), mennyiséget és az időtartamot is. Ezek együtt határozzák meg a támogatás tartalmát.

Az Iránymutatásnak megfelelően az átvételi ár és a prémium a beruházás méltányos megtérüléséhez szükséges mértékig biztosíthatóak. Tender esetén nincs ilyen korlát, ott a verseny szorítja le a támogatást. A támogatás időtartama nem haladhatja meg a szokványos számviteli szabályok szerinti értékcsökkenési leírás időtartamát.

Az 5. §-hoz

Kiterjeszti a szabályozást a prémium típusú támogatásban részesülő termelőkre.

A 6-7. §-hoz

Szükséges a megújuló energiából termelt villamos energia támogatási rendszer működésére vonatkozó rendelkezéseket kiterjeszteni az újonnan bevezetendő prémium típusú támogatási rendszerre vonatkozóan.

A 8. §-hoz

A felhatalmazó rendelkezés pontosítása szükséges a prémium típusú támogatási rendszerre vonatkozó kormányrendeleti szintű jogszabályok megalkotásának szükségességére tekintettel.

A 9. §-hoz

Átmeneti rendelkezést tartalmaz.

A 10. §-hoz

A jelenleg hatályos törvényben az „eladási ár” fogalma szerepel, amely a prémium rendszer bevezetéséhez kötődően az általánosabb „az ezen energiát előállítók bevételének” kifejezésre módosul.

Szükséges a VET A kötelező átvételi rendszer működtetésének finanszírozása alcímének rendelkezéseit kiterjeszteni az újonnan bevezetendő prémium típusú támogatásra vonatkozóan.

A 11-12. §-hoz

Hatályon kívül helyező rendelkezések.

-----STARTING---POINT---VEGE---

A 13. §-hoz

Hatályba léptető rendelkezés.