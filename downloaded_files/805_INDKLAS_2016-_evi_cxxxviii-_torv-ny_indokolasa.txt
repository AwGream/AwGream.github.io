2016. évi CXXXVIII. törvény indokolása

az egyes klímapolitikai és zöldgazdaság fejlesztési tárgyú törvények módosításáról

-----STARTING---POINT---ALTALANOS--- 

Az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvényt (a továbbiakban: Éhvt.) érintő módosítások a fluortartalmú üvegházhatású gázokkal kapcsolatos tevékenységet végző vállalkozások, természetes személyek terheinek könnyítését szolgálják a késedelmi pótlék eltörlésével, a fizetési halasztás, a részletfizetés létrehozásával, valamint a fizetési kötelezettség teljesítési határidejének meghosszabbításával.

A törvény kivétel-szabályokat állapít meg a kutatási, fejlesztési és gyógyászati célból fluortartalmú üvegházhatású gázokkal kapcsolatos tevékenységet végzőkre, annak érdekében, hogy a tevékenységük ellátásához használt fluortartalmú üvegházhatású gázt engedély birtokában - felügyeleti díjfizetési kötelezettség nélkül - vásárolhassák meg.

A törvény szabályozza a közigazgatási hatósági eljárás és szolgáltatás általános szabályairól szóló 2004. évi CXL. törvényben (a továbbiakban: Ket.) nem szabályozott olyan eljárási cselekményeket - mint például próbavásárlás, fel nem fedett próbavásárlás, kapcsolódó vizsgálat -, amelyek a Nemzeti Klímavédelmi Hatóság által végzett ellenőrzések hatékonyságához elengedhetetlenül szükségesek. Jelen törvényben a klímavédelemért felelős hatóság által vezetett adatbázis közhitelességét kimondó rendelkezések, illetve az adatbázissal kapcsolatos eljárási cselekmények is szerepelnek.

Az Éhvt.-be két definíció is bekerül: az alkalmazkodás és a kitettség fogalmai. A törvény beemeli Magyarország éghajlatváltozásnak való kitettségét, mint fontos, figyelembe veendő szempontot a Nemzeti Éghajlatváltozási Stratégia részét képező nemzeti alkalmazkodás stratégiai keretrendszer megalkotása során. Erre azért van szükség, mert az éghajlatváltozásból eredő éghajlati tényezők változékonysága földrajzilag jelentős eltéréseket mutat.

A törvényi szabályozást követően kialakult gyakorlat alapján a víziközmű-szolgáltatásról szóló 2011. évi CCIX. törvény (a továbbiakban: Vksztv.) további módosítása indokolt a Vksztv. 31/A. § alapján a korábban nem nyújtott szolgáltatás kapcsán fizetendő átmeneti díjak vonatkozásában.

A módosítás indoka a több alkalommal jelzett aránytalanul megterhelő fogyasztói terhek mérséklése. A törvény célja a fentiek mellett a Környezeti és Energiahatékonysági Operatív Program (a továbbiakban: KEHOP) éves fejlesztési keretének megállapításáról szóló 1084/2016. (II. 29.) Korm. határozatban (a továbbiakban: ÉFK) nevesített - a hatályon kívül helyezett KEHOP 2015. évre szóló éves fejlesztési keretének megállapításáról szóló 1318/2015. (V. 21.) Korm. határozatban nem rögzített - ivóvízminőség-javítási, valamint szennyvíz-elvezetési és -tisztítási beruházásokkal (a továbbiakban: Projekt) összefüggő nemzetgazdasági szempontból kiemelt jelentőségű közigazgatási hatósági ügyek ügyintézési határidejének lerövidítése és ezáltal a Projektek teljesítésének elősegítése.

A hulladékgazdálkodási szektorban alkalmazott szabályozási módszerhez hasonló díjkompenzációs rendelkezés bevezetése szükségessé vált annak az esetnek a szabályozása érdekében, amikor az önkormányzat díjkedvezményt állapít meg az átmeneti díj vonatkozásában, és gondoskodnia kell a díjkedvezmény miatti bevétel kiesés megtérítéséről a szerződött víziközmű-szolgáltató felé.

Az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény (a továbbiakban: Ügkr.) előírja, hogy az állam tulajdonában lévő vagyoni értékű jogosultságok (ESD-egység) tekintetében a bevételek felhasználásáról a nemzetgazdasági miniszter évente beszámol az Országgyűlésnek. Azonban sem klímapolitikai, sem költségvetési szempontból nem indokolt beszámoló készítésére vonatkozó kötelezettség meghatározása abban az esetben, ha az adott évben nem keletkezett bevétel. Erre figyelemmel a vonatkozó jogszabályhely pontosítása szükséges.

A törvény a meg nem fizetett számlavezetési díj szankcionálhatósága érdekében hoz létre bírságfizetési kötelezettséget. Ennek indoka, hogy az így kiszabott bírság már adók módjára behajtandó köztartozásnak minősül. A befizetett bírsággal a számlavezetési díj megfizetettnek minősül.

Fentieken túl az Ügkr. módosítása az eddigi joggyakorlat és jogalkalmazás során tapasztalt jogértelmezéssel kapcsolatos nehézségek, hiányosságok orvoslása érdekében szükséges.

Az energiahatékonyságról szóló 2015. évi LVII. törvény módosítására egyrészt az energiahatékonyságról, a 2009/125/EK és a 2010/30/EU irányelv módosításáról, valamint a 2004/8/EK és a 2006/32/EK irányelv hatályon kívül helyezéséről szóló 2012/27/EU európai parlamenti és tanácsi irányelv (a továbbiakban: Irányelv) tagállami kötelezettség teljesítése, másrészt a Kormány 2010/2016. határozatának 6. és 10. pontjában kapott feladatnak, a felelős nemzeti fejlesztési miniszter általi ellátása végett kerül sor.

Az Irányelv 7. cikkének előírásai értelmében Magyarországnak 154 PJ mértékű halmozott végsőenergia-megtakarítást kell 2020-ig igazolnia, azaz olyan kormányzati intézkedéseket kell foganatosítani, amelyek eredményeként a végső felhasználók számára értékesített energia tekintetében a jelzett mértékű megtakarítás megvalósul.

Az energiahatékonyságról szóló 2015. évi LVII. törvény 13. § (1)-(2) bekezdése alapján az előbbiekben jelzett végsőenergia-megtakarítást alternatív szakpolitikai intézkedések megvalósításával kell teljesíteni. A Kormány 2010/2016. határozatában döntött az alkalmazandó szakpolitikai intézkedésekről, amely alkalmazásával a megjelölt megtakarítási célérték elérhető.

A Kormány 2010/2016. határozatának 6. pontja szerint a nemzeti fejlesztési miniszternek elő kell készíteni a nemzeti energetikusi hálózat létrehozásához, működéséhez szükséges jogszabályokat. A 10. pontban foglaltak szerint a nemzeti fejlesztési miniszternek az állami és önkormányzati használatú, közfeladatot ellátó épületek energiafogyasztásával kapcsolatos jogi szabályozást kell kialakítania. A Kormány 2010/2016. határozatának mellékletében foglaltak szerint szükséges az energetikai szakreferensi intézmény, szakpolitikai intézkedésként történő bevezetése és kidolgozása is.

A törvénymódosítás célja továbbá, hogy a jogalkalmazás során szerzett gyakorlati tapasztalatokhoz igazodó szabályok kialakítása az energetikai auditálás szabályozásának területén.

A villamos energiáról szóló 2007. évi LXXXVI. törvény, valamint az energetikai tárgyú törvények módosításáról szóló 2011. évi XXIX. törvény módosításáról szóló 2016. évi LXXXII. törvény által létrehozott METÁR rendszer mielőbbi bevezetésére az Európai Unió által 2014-ben kiadott, környezetvédelmi és energetikai állami támogatásokról szóló Iránymutatásban (2014/C 200/01 számú bizottsági közlemény) (a továbbiakban: Iránymutatás) foglalt követelményeknek való megfelelés érdekében van szükség. Az Iránymutatás (126) bekezdése szerint a 2017. évtől főszabály szerint versenyeztetéses ajánlattételi eljárás során nyerhető megújuló villamosenergia-termelésre új támogatási jogosultság. A METÁR rendszert bevezető törvénymódosítás és Metár rendelet hatályba lépése az Európai Bizottság jóváhagyó határozatához kötött, azonban az Európai Bizottság notifikációs eljárásának elhúzódása miatt nem lehetséges a METÁR rendszer 2017. január 1-jén történő elindítása, ezért a rendszert az Európai Unió működéséről szóló szerződés 107. és 108. cikke alkalmazásában bizonyos támogatási kategóriáknak a belső piaccal összeegyeztethetővé nyilvánításáról szóló, 2014. június 17-i 651/2014/EU bizottsági rendelet (HL L 187., 2014.6.26., 1-78. o.) (a továbbiakban: Csoportmentességi rendelet) 4. cikk (1) bekezdés v) pontjának megfelelő támogatásként indítjuk el 2017. január 1-jétől, áthidalva a notifikációs eljárással járó késedelmet.

-----STARTING---POINT---RESZLETES---

Az 1. §-hoz

Az (1) bekezdés az Éhvt. értelmező rendelkezéseit kiegészíti az alkalmazkodás és kitettség fogalmaival, tekintettel arra, hogy az alkalmazkodásra a hatályos Éhvt. a Nemzeti Éghajlatváltozási Stratégia vonatkozásában állapít meg rendelkezéseket, míg a kitettség fogalmát az Éhvt. 3. § (2) bekezdés c) pontját érintő szövegcserés módosítás miatt törvényi szinten szükséges szabályozni.

Az Éhvt. 3. § (2) bekezdés c) pontját érintő módosítás beemeli Magyarország éghajlatváltozásnak való kitettségét, mint fontos, figyelembe veendő szempontot a Nemzeti Éghajlatváltozási Stratégia részét képező nemzeti alkalmazkodás stratégiai keretrendszer megalkotása során. Erre azért van szükség, mert az éghajlatváltozásból eredő éghajlati tényezők változékonysága földrajzilag jelentős eltéréseket mutat.

A 2. §-hoz

A fluortartalmú üvegházhatású gázokról és a 842/2006/EK rendelet hatályon kívül helyezéséről szóló, 2014. április 16-i 517/2014/EU európai parlamenti és tanácsi rendelet (a továbbiakban: Rendelet) a hatálya alá tartozó vállalkozások vonatkozásában nem szabályoz minden részterületet. Ezekről a tagállamoknak kell gondoskodniuk. Ilyen részterületnek tekinthető a kutatási, fejlesztési és gyógyászati célú üvegházhatású gázokkal kapcsolatos tevékenységek ellátása. Annak érdekében, hogy ezekhez a tevékenységekhez az egyes vállalkozások a fluortartalmú üvegházhatású gázt ellenőrizhető módon, a klímavédelemért felelős hatóság által kiadott engedély birtokában tudják megvásárolni, az Éhvt. 10/B. § (1a) bekezdéssel történő kiegészítése szükséges. Ezen túlmenően azt is fontos kimondani, hogy miután ebben az esetben nem piaci célú, hanem a fejlődést elősegítő tevékenységek gyakorlásáról van szó, a kutatási, fejlesztési és gyógyászati célú fluortartalmú üvegházhatású gázokkal kapcsolatos tevékenységek után nem kell felügyeleti díjat fizetni. Az érintett cégek nem végeznek képesítéshez kötött tevékenységet, és mivel a felügyeleti díjat képesítési kategóriánként kell fizetni, nem keletkezik felügyeleti díjfizetési kötelezettségük, ugyanakkor a szabályozásra a tevékenység speciális jellegére tekintettel a nyilvántartásba vételi és jelentéstételi kötelezettség okán szükség van.

A 3. §-hoz

Az Éhvt. 10/C. § (2) bekezdésének módosítását a gyakorlat során felmerülő jogértelmezési problémák indokolják. A módosítás szövegpontosítást szolgál.

A 4. §-hoz

Az Éhvt. 10/C. §-t azért szükséges egy (11) bekezdéssel kiegészíteni, hogy a vállalkozásokat a késedelmi pótlék megfizetésének kötelezettsége alól mentesíteni lehessen. Az intézkedést egyrészt a pótlékalap alacsony összegéből fakadó csekély összegű késedelmi pótlék indokolja, tekintettel arra, hogy sok esetben az átutalás díja is meghaladja a késedelmi pótlék összegét. Másrészt a fizetési kötelezettség elmulasztásának egyéb jogkövetkezményeinek kilátásba helyezése (tevékenység korlátozása, további vagy ismételt klímavédelmi bírság kiszabása) az önkéntes jogkövetést elősegíti.

Az 5. §-hoz

Tekintettel arra, hogy a Ket. már nem tartalmaz rendelkezéseket a próbavásárlás vonatkozásában, ugyanakkor ez a jogintézmény a klímavédelemért felelős hatóság általi ellenőrzésekhez elengedhetetlen, szükséges a többi ágazati törvényhez (adózásról, fogyasztóvédelemről) hasonlóan szabályozni. A Ket.-ben nem szabályozott olyan bizonyítási eszközök, és eljárási cselekmények, mint a törvényben szereplő próbavásárlás, fel nem fedett próbavásárlás és kapcsolódó vizsgálat a klímavédelemért felelős hatóság rendeltetésszerű és hatékony működéséhez szükségesek.

Az Éhvt. 10/G. § (2a) bekezdésében rögzíteni szükséges azt, hogy a klímavédelemért felelős hatóság által kezelt adatbázisban nyilvántartott adatok közhitelesek. Ugyanis jelenleg a kereskedők csak ezen adatbázisra tudnak támaszkodni, annak érdekében, hogy tudomást szerezzenek arról, hogy a fluortartalmú üvegházhatású gázokkal kapcsolatos tevékenységet végző, képesített vállalkozó rendelkezik-e a tevékenysége végzéséhez szükséges jogosultsággal. Az Éhvt. 10/G. § (2b)-(2e) és az (5a) bekezdései az adatváltozással kapcsolatos bejelentési kötelezettséget, valamint a klímavédelemért felelős hatóság adatfelhasználással kapcsolatos eljárási cselekményeit írják elő.

A 6. §-hoz

Az Éhvt. 10/I. § kiegészítését az ügyfelek jogainak szélesítése indokolja. Fontosnak tekinthető ugyanis az, hogy a klímavédelmi bírság kiszabása esetén legalább a természetes személyek esetében - a bírságolás objektív és szubjektív körülményeire tekintettel - a részletfizetési vagy fizetési halasztás iránti kérelem előterjesztésének joga biztosított legyen.

A 7. §-hoz

Az Éhvt. 10/I. § (4) bekezdése a klímavédelmi bírságot kiszabó határozat jogerőre emelkedését követően 30 napot írt elő a jogsértő számára, hogy a határozat előírásainak eleget tegyen. A törvény ezt a határidőt 45 napra módosítja, és szövegpontosítást tesz annak érdekében, hogy a határozatban foglaltaknak - amely a bírság kiszabásán felül bizonyos cselekmények megtételét (pl. szivárgásvizsgálat elvégzését) írhatja elő - időben eleget lehessen tenni.

A 8. §-hoz

Az Éhvt. felhatalmazó rendelkezéseit egészíti ki annak érdekében, hogy a kutatási, fejlesztési és gyógyászati célú, fluortartalmú üvegházhatású gázokkal kapcsolatos tevékenységek végzésére jogosító engedélyezés részletszabályait miniszteri rendelet szabályozza.

A 9. §-hoz

Az a) pont szövegpontosító célú módosítás.

A b) ponthoz: Az Éhvt. 10. § (5) bekezdése szerint a Kormány évente beszámol az Országgyűlésnek a kiotói egységek értékesítéséből származó bevételek felhasználásáról. A törvény ezt úgy pontosítja, hogy csak a bevétel keletkezését követő évben legyen köteles beszámolni a Kormány az Országgyűlésnek. Vagyis, amelyik évben nem keletkezik bevétel, arra vonatkozóan a Kormánynak a törvény értelmében a későbbiekben nem kell beszámolót készítenie.

A c) ponthoz: A módosítást az Éhvt. 10/B. § (1a) bekezdéssel történő kiegészítése miatt indokolt pontosítani, amely fluortartalmú üvegházhatású gázokkal kapcsolatos bizonyos speciális tevékenységek végzését nem képesítéshez, hanem hatósági engedélyhez köti.

A d) ponthoz: Ez a módosítás regisztrációs kötelezettséget ír elő az üvegházhatású gázokkal töltött elektromos kapcsoló-berendezések üzemeltetői és tulajdonosai számára, tekintettel arra, hogy ezen kapcsoló-berendezések igen magas globális felmelegedési potenciállal rendelkező gázokat tartalmaznak.

Az e) ponthoz: A fluortartalmú üvegházhatású gázokat gyártók, ártalmatlanítók és regenerálók jelenleg is a rendszer hatálya alá tartoznak, fizetnek felügyeleti díjat, csak más kategória alapján. Erre tekintettel ebben az esetben a kategória pontosítását kell elvégezni.

Az f) és g) ponthoz: A büntetőjogban használatos „elkövető” elnevezést cseréli ki az általánosabb jellegű „jogsértő” elnevezésre. A további módosítás szövegpontosítást tartalmaz.

A h) ponthoz: Az Éhvt. 10/I. § (2) bekezdésében is 15 napot állapít meg a törvény a fizetési kötelezettség teljesítésére. A gyakorlati tapasztalatok miatt ebben az esetben szükség van a teljesítési határidő 45 napra történő növelésére.

A 10. §-hoz

Az Éhvt.-re vonatkozó hatályát vesztő rendelkezések.

Az (1) bekezdéshez:

A 10/H. § (2) bekezdés kimondja, hogy a klímavédelmi bírság kiszabására irányuló eljárásban az ügyintézési határidő 21 nap. A módosító rendelkezés ezt kívánja hatályon kívül helyezni, tekintettel arra, hogy a klímavédelemért felelős hatóság a Ket. alapján jár el, amely szintén 21 napos eljárási határidőt tartalmaz.

A (2) bekezdéshez:

Az a) ponthoz: Az Éhvt. 1. §-át érintő szövegpontosítás, az alkalmazkodás fogalmának bevezetése miatt.

A b) ponthoz: Az Éhvt. 3. § (1) bekezdését érintő szövegpontosítás, az alkalmazkodás fogalmának bevezetése miatt.

A c) ponthoz: Az Éhvt. 10. § (3) bekezdését érintő szövegpontosítás, az alkalmazkodás fogalmának bevezetése miatt.

A d) ponthoz: Az Éhvt. 10/B. § (2) bekezdésében az F-ÜHG közeg kezelése, tisztítása, átfejtése, regenerálása, ártalmatlanítása során végzett egyéb tevékenység tekintetében eltörli a képesítéshez kötöttséget, az 517/2014/EU európai parlamenti és tanácsi rendelet alapján a fluortartalmú üvegházhatású gázokat tartalmazó, helyhez kötött hűtő-, légkondicionáló és hőszivattyú-berendezések, valamint a hűtőkamionok és -pótkocsik fluortartalmú üvegházhatású gázokat tartalmazó hűtőegységei tekintetében a természetes személyek képesítésére, valamint a fluortartalmú üvegházhatású gázokat tartalmazó, helyhez kötött hűtő-, légkondicionáló és hőszivattyú-berendezések tekintetében a vállalatok képesítésére vonatkozó minimumkövetelmények és kölcsönös elismerési feltételek meghatározásáról szóló (EU) 2015/2067 bizottsági végrehajtási rendelettel összhangban, és jelen módosítás 2. §-ban megállapított új szabályozásra tekintettel.

A e) ponthoz: Az Éhvt. 10/C. § (9) bekezdésében a felügyeleti díjat terhelő késedelmi pótlékot eltörli az ügyfél terheinek könnyítése érdekében.

A f) ponthoz: Az Éhvt. 10/C. § (10) bekezdésében a felügyeleti díjat terhelő késedelmi pótlékot eltörli az ügyfél terheinek könnyítése érdekében.

A 11. §-hoz

A METÁR rendszer mielőbbi bevezetése érdekében szükség van a prémium típusú támogatás fogalmának bevezetésére.

A módosítás célja a biomassza vagy biogáz felhasználásával történő villamosenergia-termelés fenntartásának támogatására vonatkozó rendelkezések és a demonstrációs projektek fogalmának bevezetése, amelyek nem feleltethetők meg a Csoportmentességi rendeletnek, ezért ezeket a fogalmakat csak az Európai Bizottság jóváhagyó határozatát követően vezethető be.

A 12. §-hoz

A METÁR rendszer alapvető szabályait tartalmazó rendelkezések kiegészítve a biomassza vagy biogáz felhasználásával történő villamosenergia-termelés fenntartásának támogatására vonatkozó szabályozással, amely nem feleltethető meg a Csoportmentességi rendeletnek, ezért azt csak az Európai Bizottság jóváhagyó határozatát követően vezethető be.

A 13. §-hoz

Felhatalmazó rendelkezés a METÁR rendszerben nyújtható támogatások kiszámítása módszertanának MEKH rendeletben történő meghatározásához. A (2) bekezdésben eszközölt módosításra azért van szükség, mert a biomassza vagy biogáz felhasználásával történő villamosenergia-termelés fenntartásának támogatására és a demonstrációs projektekre vonatkozó rendelkezések nem feleltethetők meg a Csoportmentességi rendeletnek, ezért a vonatkozó rendeletalkotási felhatalmazásokat is csak az Európai Bizottság jóváhagyó határozatát követően vezethető be.

A 14. §-hoz

Állami támogatásra vonatkozó európai uniós jogi rendelkezésre utalás.

A 15. §-hoz

Hatályon kívül helyező rendelkezés.

A 16. §-hoz

Az ivóvízminőség-javító projektek befejezésére valamint szennyvízkibocsátású szennyvíz-elvezetési agglomerációk területén vállalt kötelezettségének teljesítéséhez szükséges projektekkel összefüggő nemzetgazdasági szempontból kiemelt jelentőségű üggyé minősített közigazgatási hatósági eljárások körének a Magyar Energetikai és Közmű-szabályozási Hivatal (a továbbiakban: Hivatal) hatáskörébe tartozó közigazgatási hatósági eljárásokkal történő kiegészítése, az eljárási határidők pontos megadása.

A 17. §-hoz

Korábban nem nyújtott szolgáltatás kapcsán fizetendő átmeneti díjak vonatkozásában szükséges módosítás az ellátásért felelős vélemény-nyilvánítási jogának biztosítására. Az ellátásért felelős önkormányzatok az átmeneti díjat megállapító határozatokat megelőző eljárásokba bevonásra kerülnek véleményezési jogosultsággal felruházva, így ügyfélként a korábban nem nyújtott szolgáltatás kapcsán fizetendő átmeneti díjak megállapítása tárgyában született határozatokat megkapják, azok ellen jogorvoslattal élhetnek.

A 18-19. §-hoz

Korábban nem nyújtott szolgáltatás kapcsán fizetendő átmeneti díjak vonatkozásában szükséges módosítás.

A 20. §-hoz

Korábban nem nyújtott szolgáltatás kapcsán fizetendő átmeneti díjak vonatkozásában szükséges módosítás: új felhatalmazó rendelkezés.

A 21. §-hoz

Kapcsolódó szövegcserés módosító rendelkezés.

A 22. §-hoz

A módosítás az eljáró hatóság számára törvényi szinten is előírja az államháztartásért felelős miniszterrel való együttműködést a térítésmentes kiosztásra megállapított ÜHG-egységek mennyiségének alapjául szolgáló adatok megfelelőségének felülvizsgálata céljából végzett hatósági ellenőrzés keretében.

A 23. §-hoz

A módosítással törvényi szinten is rögzítésre kerül a forgalmi jegyzék kezeléséért fizetendő számlavezetési díj megfizetésének kötelezettsége.

A 24. §-hoz

A módosítás az Ügkr. 35. § (6) és (7) bekezdéseit emeli át a törvény a jogkövetkezményekhez, mert tartalmilag indokolt itt szerepeltetni. A módosítás továbbá a létesítmények terheinek könnyítése érdekében eltörli a felügyeleti díj késedelmes megfizetése esetén kiszabható késedelmi pótlékot.

A 25. §-hoz

A meg nem fizetett számlavezetési díj szankcionálhatósága érdekében hoz létre bírságfizetési kötelezettséget. A befizetett bírsággal a számlavezetési díj megfizetettnek minősül. A bírságnak a számlavezetési díjra eső része a jegyzékkezelő hatóság bevételét képezi.

A 26. §-hoz

Az Ügkr. 20. § (2) bekezdésében szereplő „légiközlekedésre vonatkozó Nemzeti Végrehajtási Intézkedés tervezete” megnevezés nem létező, nem használatos, így helyette indokolt a szövegpontosítás.

Az Ügkr. 38. § (6) bekezdése előírja, hogy az állam tulajdonában lévő vagyoni értékű jogosultságok (ESD-egység) tekintetében a bevételek felhasználásáról a nemzetgazdasági miniszter évente beszámol az Országgyűlésnek. Azonban sem klímapolitikai, sem költségvetési szempontból nem indokolt a beszámoló készítésére vonatkozó kötelezettség meghatározása abban az esetben, ha az adott évben nem keletkezett bevétel. Erre figyelemmel a vonatkozó jogszabályhely pontosítása szükséges.

A 27. §-hoz

Az Ügkr.-re vonatkozó hatályon kívül helyező rendelkezések.

A 28. §-hoz

A pontosítás azért szükséges, mert a Hivatal beérkezett megkeresések tanúsága szerint a fogalmat a nagyvállalatok tévesen értelmezik és veszik figyelembe a számukra kötelező energetikai auditálás elvégzésével kapcsolatban, holott az kizárólag Magyarország végfelhasználási energiamegtakarítási kötelezettségével kapcsolatban alkalmazandó.

A módosítással a nagyvállalatok partnervállalkozásai kiesnek az auditálási kötelezettség alól. Ebben az esetben a többnyire kis létszámú, lerakatként funkcionáló, nagyobb európai társaságok magyarországi vállalatairól van szó, akik önmagukban nem minősülnének nagyvállalatnak, sok esetben nem végeznek termelő tevékenységet sem, csak a tulajdonosi kapcsolat (25 és 50% közötti részesedés) miatt kötelesek energetikai auditálást végrehajtani, amely szakmailag többnyire indokolatlan. Figyelemmel kell lenni arra, hogy a kis- és középvállalkozásokról, fejlődésük támogatásáról szóló 2004. évi XXXIV. törvényből (a továbbiakban: Kkvtv.) eredeztetett nagyvállalati fogalom, amely figyelembe veszi a partnervállalkozásokat is, a támogatási rendszerekkel összefüggésben került meghatározásra, nem az energiafogyasztás mértéke alapján. Amennyiben csak a foglalkoztatottak létszáma és az árbevétel nagysága alapján kerül megállapításra az auditálási kötelezettség, akkor indokolatlan pénzügyi és adminisztrációs teher kerül azon vállalkozásokra, amelyek önállóan kis-, vagy középvállalkozások lennének, de a partneri viszony nagyvállalatnak minősülnek. A kötelező energetikai auditok energiahatékonysági irányelv szerinti költséghatékonysági követelményének érvényesülését is szolgálja a módosítás, tekintettel arra, hogy kizárólag a nagyvállalatokat és a kapcsolódó vállalkozásaikat teszi kötelezetté.

A 29. §-hoz

A módosítás a Kormány feladataként jelöli meg a Nemzeti Energetikusi Hálózat működtetését. A Nemzeti Energetikusi Hálózat feladatainak ellátására a Kormány a Kormányhivatalt végrehajtási rendeletben jelöli ki. A Nemzeti Energetikusi Hálózat célja a hálózatot alkotó irodák működési területén lévő közintézmények - köztük az önkormányzatok - és székhellyel rendelkező vállalkozások energiahatékony működésének szakmai tanácsadással történő elősegítése.

A 30. §-hoz

A módosítás a Hivatal feladatkörébe utalja az energetikai auditálásra köteles és e kötelezettségük miatt regisztrált nagyvállalatok nyilvántartását.

A 31. §-hoz

A törvény az állam és a helyi önkormányzatok használatában álló, közfeladatok ellátását szolgáló épületek üzemeltetői számára feladatként adja energia megtakarítási intézkedési terv készítését, az épületek energiafogyasztási adatainak kötelező bejelentését, valamint az épületek használóinak energiahatékonysági szemléletformálását. E kötelezettségek teljesítése érdekében az épületek üzemeltetői kötelesek együttműködni a Nemzeti Energetikusi Hálózattal.

A 32. §-hoz

A módosítást az adatszolgáltatás egységesítése és az adatfeldolgozás egyszerűsítése teszi szükségessé.

A 33. §-hoz

A módosítással bevezetésre kerül az energetikai szakreferens intézménye, amely szakértőket a kormányrendeletben meghatározott energiafogyasztású gazdálkodó szervezetek kötelesek foglalkoztatni. A módosítás célja a nagyobb energiafogyasztású gazdálkodó szervezetek energiamegtakarítást célzó intézkedéseinek és energiahatékony működésének elősegítése. A módosítás továbbá a Nemzeti Energetikusi Hálózat legfontosabb feladatait és a hálózat irodáiban alkalmazott személyekre vonatkozó alapvető feltételeket, valamint az alkalmazó szervezetek bejelentési kötelezettségét határozza meg.

A 34. §-hoz

A módosítással a korábbi ún. 5%-os mentesülési lehetőség helyett egy egyszerűbben igazolható mentesülési lehetőség kerül bevezetésre, ami továbbra is csak önmagukban kis- és középvállalkozásnak minősülő vállalatokra érvényes. Ennek lényege, hogy 3 év átlagában 3 GWh átlagos éves energiafogyasztás alatt nem kötelező az audit lefolytatása.

A módosítással egyértelművé válik, mind a meglévő nagyvállalatok, mind a jövőben létrejövő nagyvállalatok számára az energetikai auditálási kötelezettség első és további alkalmakkal való teljesítésének időpontja.

A módosítással megtörténik a nagyvállalat alacsonyabb fogyasztású részterületeinek kivétele az auditálási kötelezettség alól. A vállalati működés három nagy energiafelhasználási részterülete: az épületek, a folyamatok, valamint a szállítás energiafelhasználása. E három terület mindegyikének éves energiafelhasználását vizsgálni szükséges az auditálás során. Ugyanakkor fontos szempontként jelenik meg az arányosság és költséghatékonyság, ennek értelmében az a felhasználási terület, amely aránytalanul kis energiafelhasználású, kihagyható a részletes vizsgálatból, így az auditálás költségei csökkenthetők a szakmai minőségi elvárások sérelme nélkül.

A módosítás célja a regisztrációs kötelezettségét megszegő nagyvállalat szankcionálásával kapcsolatos szabályozásba mérlegelési lehetőség beépítése. A módosítással továbbá bevezetésre kerül a regisztrációs kötelezettség teljesítésekor regisztrációs díj megfizetésére vonatkozó kötelezettség.

A módosítással nem csupán a nagyvállalatok, hanem az energetikai szakreferens igénybevételére köteles gazdálkodó szervezetek is kötelessé válnak az éves energiafogyasztási adataik Hivatal számára történő továbbítására. A kötelezettségét megszegő nagyvállalat szankcionálásával kapcsolatos szabályozásba mérlegelési lehetőség kerül beépítésre.

A 35-36. §-hoz

A módosítás célja az energetikai auditor adatszolgáltatási kötelezettségének és az azzal összefüggő szankcionálás lehetőségének pontosítása. A szankcionálás alkalmazásával kapcsolatban mérlegelési lehetőség kerül beépítésre.

A 37. §-hoz

Az auditálások komplexitására, speciális szakmai tartalmára tekintettel biztosítani szükséges, hogy a Hivatal szakértőt, vagy szakértőket vehessen igénybe az ellenőrzés keretében. A szakértő kirendelésére és a főbb kérdésekre a Ket. szabályait kell alkalmazni. Az egyéb, a Ket. által nem szabályozott kérdéseket a Ket. továbbutalja az igazságügyi szakértőkről szóló törvény hatáskörébe. A módosítás továbbá előírja a Nemzeti Adó- és Vámhivatal számára, hogy a Hivatal auditálás teljesítésével, valamint a nagyvállalati regisztráció teljesítésével kapcsolatos ellenőrzési tevékenysége segítésére a Kkvtv. alapján mikro-, kis- és középvállalkozásnak nem minősülő gazdálkodó szervezetek listáját bocsássa a Hivatal rendelkezésére.

A 38. §-hoz

A módosítás a nagyvállalatok energetikai auditálási kötelezettségének megszegése esetére hosszabb határidőt szab a kötelezettség teljesítésére és a bírságolást Hivatal mérlegelési jogkörébe utalja.

A 39. §-hoz

Az érvénytelen energetikai audit nem teljesített kötelezettséget jelent, amelyre tekintettel a nagyvállalat köteles 6 hónapon belül a jogszabálynak megfelelő új energetikai auditálást elvégeztetni. Az auditálási tevékenység szakmai színvonalának biztosítása érdekében kiemelten fontos a szigorúbb szabályozás bevezetése annak érdekében, hogy a jogszabályoknak megfelelő auditok készüljenek. A nagyvállalat felelősségének teljessé tétele érdekében nemcsak az alapvetően hiányzó, hanem az érvénytelen auditot követő 6 hónapon belüli pótlás eredménytelensége esetén is fenn kell, hogy álljon a szankció lehetősége. A módosítás a bírságolást Hivatal mérlegelési jogkörébe utalja, és szélesebb körű mérlegelési szempontokat határoz meg.

A 40. §-hoz

Az energetikai auditálási tevékenység szakmai színvonalának fejlesztése érdekében az auditorok folyamatos, éves továbbképzése és ötévenként megújító vizsga teljesítése kerül előírásra. A módosítás az auditori tevékenység végzéséhez szükséges gyakorlati idő megállapítását pontosítja, amelynek indoka, hogy a szakmai gyakorlati idő igazolásánál figyelembe lehessen venni azt a szakmai gyakorlati időt is, amely egy alapképzést követően keletkezett.

A 41. §-hoz

Az energetikai auditok szakmai színvonalának biztosítása érdekében elengedhetetlen annak garantálása, hogy az energetikai auditor jelenléte ténylegesen megvalósuljon. A módosítás továbbá azt a célt szolgálja, hogy az energetikai auditorként vagy szervezetként nem regisztráló személyek alvállalkozói vagy további megbízási szerződések útján ne kerülhessenek előnyösebb helyzetbe, mint a névjegyzékben szereplő auditorok, illetve auditáló szervezetek.

A 42. §-hoz

Pontosító jellegű módosítás.

A 43-44. §-hoz

A módosítás célja a bírságolás Hivatal mérlegelési jogkörébe utalása és ismételt kiszabhatóságának bevezetése.

A 45. §-hoz

A módosítás az energetikai auditor és auditáló szervezet adatváltozás-bejelentési kötelezettségének megszegése esetén a Hivatal számára széles körű mérlegelési szempontokat határoz meg.

A 46. §-hoz

A módosítás célja, hogy az EGT-tagállamban letelepedett és ott jogszerűen energetikai auditálási tevékenység végzésére jogosult energetikai auditor ne legyen köteles szakmai továbbképzésen és megújító vizsgán részt venni.

A 47. §-hoz

A jogrendszer zártsága érdekében a törvényben meghatározott feltételeknek megfelelő regisztráló szervezet hiányában a feladatokat közvetlenül a Hivatal látja el.

A 48. §-hoz

A módosítás célja az energetikai auditálás magas szakmai színvonalának folyamatos biztosítása a kötelező szakmai továbbképzések és megújító vizsgák bevezetésével és azok lefolytatásának a közreműködő szervezet feladatkörébe rendelésével.

A 49. §-hoz

Az adatvédelmi rendelkezések kiegészítése a továbbképzésekre és megújító vizsgára tekintettel.

Az 50. §-hoz

A módosítás felhatalmazást ad a Kormány számára, hogy rendeletben szabályozza az energetikai szakreferenssel, a Nemzeti Energetikusi Hálózattal és a közintézmények energetikai adatszolgáltatásával kapcsolatos szabályokat.

Az 51. §-hoz

A módosítás felhatalmazást ad a Hivatal elnöke számára az energetikai auditor adatszolgáltatási kötelezettségére, valamint a közreműködő szervezetek jelentéstételi kötelezettségére vonatkozó szabályok kidolgozására.

Az apróbb szövegcserés módosításokra az új jogintézmények bevezetése és egyéb pontosítások miatt van szükség.

Az 52. §-hoz

Átmeneti rendelkezések bevezetése a második kötelező energetikai audit elvégzésének határidejével kapcsolatban. Átmeneti rendelkezések az energetikai szakreferens szakmai vizsgájának első alkalommal történő teljesítésére, a regisztráló szervezet közreműködő szervezetté minősítésével kapcsolatban, a Nemzeti Adó- és Vámhivatal adatszolgáltatási kötelezettségével kapcsolatban, valamint a továbbképzési kötelezettséggel és egyes módosításoknak a hatályban lévő eljárásokban történő alkalmazásával kapcsolatban.

Az 53. §-hoz

Az apróbb szövegcserés módosításokra az új jogintézmények bevezetése és egyéb pontosítások miatt van szükség.

Az 54. §-hoz

Hatályon kívül helyező rendelkezés.

Az 55. §-hoz

Hatályba léptető rendelkezés.

Az 56. §-hoz

Állami támogatásokra vonatkozó európai uniós jogi rendelkezésre utalás.

Az 57. §-hoz

A módosító jogszabály egyes rendelkezéseinek hatályba nem lépéséről szóló rendelkezés.

Az 58. §-hoz

Hatályon kívül helyező rendelkezés.

-----STARTING---POINT---VEGE---

Az 59. §-hoz

Hatályba léptető rendelkezés.

A 60. §-hoz

Jogharmonizációs záradék.

A 61. §-hoz

Állami támogatásokra vonatkozó európai uniós jogi rendelkezésre utalás.