1999. évi CVI. törvény indokolása

a Magyar Köztársaságnak a védelmi célokat szolgáló találmányok és a szabadalmaztatásra benyújtott védelmi célokat szolgáló találmányok titoktartalmának kölcsönös védelméről szóló NATO Megállapodáshoz történő csatlakozásáról és a Megállapodás kihirdetéséről

ÁLTALÁNOS INDOKOLÁS

A védelmi célokat szolgáló találmányok és a szabadalmaztatásra benyújtott védelmi célokat szolgáló találmányok titoktartalmának kölcsönös védelméről szóló NATO Megállapodás célja az, hogy biztosítsa az egyes NATO tagállamokban bejegyzett, az ország biztonságát szolgáló találmányok minősítésének védelmét. Amennyiben a Megállapodás valamely tagállama olyan találmány birtokába jut, amelyet az eredet szerinti Kormány titkossá minősített, úgy azon találmány titkosságának a biztonságáért adott állam felelősséggel tartozik. Az eredet szerinti Kormány azon Kormány, amely elsőként kapta meg a találmány szabadalmaztatására irányuló kérelmet. Az eredet szerinti Kormány megtilthatja a Megállapodás egy másik tagállamának, hogy bejegyezzen egy, az általa már szabadalmaztatott találmány szabadalmaztatására vonatkozó kérelmet. Amennyiben azonban a szabadalmaztatásra vonatkozó engedélyt megadja, úgy a kérő államnak szavatolnia kell adott találmány titkosságának biztonságát. A szabadalmaztatást kérelmező a titkosításból fakadó veszteségekért kártérítési igénnyel nem léphet fel.

Az egyes államoknak ki kell dolgozni a szükséges eljárási szabályokat a Megállapodás végrehajtására.

A Megállapodáshoz történő csatlakozás a Magyar Köztársaság érdekeit szolgálja, ugyanis megkönnyíti a nemzetvédelmi és honvédelmi szempontból értékes találmányok szabadalmaztatását hazánkban, továbbá lehetőséget nyújt, hogy hozzáférjünk a többi tagállamban

RÉSZLETES INDOKOLÁS

Az 1-2. §-hoz

A törvény ezen §-ai a Megállapodáshoz történő csatlakozásra irányuló akaratnyilvánítást tartalmazzák - a hivatalos magyar nyelvű szöveg közlésével.

A 3. §-hoz

A megállapodás a NATO tagállamok között jelenleg már hatályban van, a NATO új tagállamai annak részes államává a Megállapodásban leírt eljárás szerint válhatnak. Az VI. Cikk szövege szerint a csatlakozási okiratot meg kell küldeni az Amerikai Egyesült államok Kormányának. A Megállapodás rendelkezéseinek hatálya az új tagállamra a csatlakozási okiratnak a letéteményesnél történő elhelyezését követő 30. naptól terjed ki, erről a külügyminiszter a Magyar Közlönyben közleményt tesz közzé.