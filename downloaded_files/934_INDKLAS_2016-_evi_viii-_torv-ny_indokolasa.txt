2016. évi VIII. törvény indokolása

a Vegyifegyver Tilalmi Szervezet és Magyarország között az OPCW kiváltságairól és mentességeiről szóló Megállapodás kihirdetéséről

Általános indokolás

A vegyifegyverek kifejlesztésének, gyártásának, felhalmozásának és használatának tilalmáról, valamint megsemmisítéséről szóló Egyezmény rendelkezik arról, hogy az OPCW-t a Részes Állam területén, vagy bármely más joghatósága, illetve ellenőrzése alá tartozó területen megilleti a jogképesség, továbbá azon kiváltságok és mentességek, amelyek feladatai ellátásához szükségesek. Az Egyezmény továbbá rendelkezik a Részes Állam képviselőit, a Végrehajtó Tanácshoz kinevezett képviselőket, a Főigazgatót és a Szervezet személyzetének tagjait - beleértve az ez utóbbiakat az ellenőrző tevékenységük során - megillető kiváltságokról és mentességekről. A vegyifegyverek kifejlesztésének, gyártásának, felhalmozásának és használatának tilalmáról, valamint megsemmisítéséről szóló Egyezmény VIII. Cikke 50. bekezdése úgy rendelkezik, hogy e jogképességet, kiváltságokat és mentességeket a Szervezet és a Részes Államok közötti megállapodások határozzák meg. A kihirdetésre kerülő Megállapodás ennek megfelelően rendelkezik az OPCW-t Magyarország területén megillető kiváltságokról és mentességekről.

Részletes indokolás

Jelen kihirdető jogszabály terminológiája összhangban áll a vegyifegyverek kifejlesztésének, gyártásának, felhalmozásának és használatának tilalmáról, valamint megsemmisítéséről szóló, Párizsban, 1993. január 13-án aláírt és az 1997. évi CIV. törvénnyel kihirdetett Egyezmény szövegével.

A Megállapodás a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) alapján nemzetközi szerződésnek minősül, ezért annak végleges szövegének megállapítására, illetve a kötelező hatály elismerésére az Nsztv. rendelkezéseit kell alkalmazni.

A 1. §-hoz

Az Nsztv. 7. § (1) bekezdés a) pontjára, (3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodást - szövege végleges megállapítását követően - az Nsztv. 9. §-a értelmében törvénnyel szükséges kihirdetni.

A 3. §-hoz

A Megállapodás kizárólag angol nyelven került aláírásra, ezért a törvény a Megállapodás hiteles angol nyelvű szövegét és annak hivatalos magyar nyelvű fordítását hirdeti ki.

A Megállapodás 13 Cikkből áll, és a Magyarországon székhellyel rendelkező nemzetközi szervezetekhez hasonlóan részletesen szabályozza az OPCW-t, valamint annak tisztviselőit és szakértőit megillető kiváltságokat és mentességeket, továbbá a Magyarország, mint Részes Állam által biztosított könnyítéséket, az alábbiak szerint.

A Megállapodás 1. Cikke az abban foglalt gyakran használt fogalmak meghatározását tartalmazza. A 2. Cikk rendelkezik a szervezet jogképességről.

A Megállapodás 3. Cikke általánosságban rendelkezik az OPCW kiváltságairól és mentességeiről, míg a 4. Cikk tartalmazza a kapcsolattartásra és kiadványokra vonatkozó könnyítéseket és mentességeket. A Megállapodás 5. Cikke a Részes Államok képviselőit, 6. Cikke az OPCW tisztviselőit, 7. Cikke pedig a szakértőket megillető kiváltságokat és mentességeket foglalja magába. A 9. Cikk tartalmazza a kiváltsággal való visszaélés jogkövetkezményeit, míg a 11. Cikk meghatározza a jogviták rendezésének módját. A Megállapodás 8. Cikke vonatkozik a társadalombiztosítási szabályokra, míg a 10. Cikk rendelkezik a szervezet munkatársainak utazásával kapcsolatos úti okmányokról és vízumokról.

Más nemzetközi szervezetekhez hasonlóan az OPCW, valamint annak bárhol, bárkinél lévő tulajdona és pénzeszközei mentesek a joghatóság minden formája alól, kivéve, ha arról valamely esetben a szervezet kifejezetten lemondott. Az OPCW tulajdona és pénzeszközei mentesek a házkutatás, az igénybevétel, az elkobzás, a kisajátítás és a beavatkozás bármely más formája alól, legyen az végrehajtási, közigazgatási, bírósági vagy törvényhozási jellegű intézkedés. A szervezet helyiségei, irattára és okmányai, bárhol is találhatók, sérthetetlenek. Az OPCW a Megállapodásban foglalt korlátok között jogosult rejtjel használatára, valamint levelezés és más hivatalos közlés a diplomáciai futárokkal és csomagokkal azonos kiváltságokat és mentességeket élvező futár vagy lepecsételt csomagok útján való továbbítására és fogadására. (4. Cikk)

Más nemzetközi szervezetekhez hasonlóan továbbá az OPCW, mint kormányközi szervezet jogállásának sérelme nélkül Magyarország vonatkozó törvényeivel és jogszabályaival összhangban jogosult az Egyezményben foglalt feladatai ellátására szükséges ingó és ingatlan javak és szolgáltatások árában foglalt adók visszatérítésére. (3. Cikk)

A Megállapodás kimondja, hogy az abban meghatározottak szerint az OPCW, illetve valamennyi kiváltságot és mentességet élvező személy köteles minden tekintetben, tiszteletben tartani a Részes Állam törvényeit és jogszabályait, továbbá hogy az OPCW a Részes Állam illetékes hatóságaival mindenkor együttműködik az igazságszolgáltatás rendes menetének megkönnyítése és a rendőrhatósági intézkedések megtartásának biztosítása, valamint a kiváltságokkal, mentességekkel és kedvezményekkel való visszaélések elkerülése érdekében.

A 4. §-hoz

Ez a törvény a kihirdetését követő napon lép hatályba. A Megállapodás a 13. cikk (1) bekezdése szerint az azt követő 30. (harmincadik) napon lép hatályba, amikor a Felek írásban értesítik egymást a kötelező hatály elismeréséhez szükséges jogi feltételek teljesítéséről.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésnek naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.