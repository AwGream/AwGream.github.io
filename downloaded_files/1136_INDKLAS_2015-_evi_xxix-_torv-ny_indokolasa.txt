2015. évi XXIX. törvény indokolása

a Magyarország Kormánya és az Amerikai Egyesült Államok Kormánya között a szociális biztonságról szóló Egyezmény kihirdetéséről

Általános indokolás

A Magyarország Kormánya és az Amerikai Egyesült Államok Kormánya között a szociális biztonságról szóló Egyezmény (a továbbiakban: Egyezmény) közvetlen célja a két ország között a szociális biztonsági kapcsolatok rendezése. Az Egyezménnyel elérni kívánt közpolitikai cél a két ország szociális biztonsági rendszerei koordinációjának elsődlegesen a másik ország területén vállalt munkavégzéssel kapcsolatos elősegítése, és ezáltal kiemelten a magyar-amerikai gazdasági kapcsolatok fejlesztése volt.

Az Egyezmény létrehozására irányuló tárgyalások 2007-ben kezdődtek az amerikai fél kezdeményezésére. A tárgyalások megkezdését indokolta az a tény is, hogy ezt megelőzően az Amerikai Egyesült Államokban élő magyarok több alkalommal megkeresték az Emberi Erőforrások Minisztériumának szociális területért felelős jogelődjét azzal, hogy az amerikai jog szerint szerzett nyugdíjuk korlátozás alá esik, ha Magyarországon tartózkodnak. Az OEP-hez beérkezett lakossági megkeresések alapján is az volt megállapítható, hogy mindinkább igény mutatkozott arra, hogy egyes társadalombiztosítási kérdések, a többi bilaterális egyezményhez hasonlóan kerüljenek rendezésre a két ország viszonylatában is. Az ONYF hozzávetőlegesen mintegy háromezer olyan, az Amerikai Egyesült Államokban élő személy részére folyósít nyugellátást, akik önálló magyar nyugdíjjogosultsággal rendelkeznek. Jelen Egyezmény hatályba lépése kedvezően érintené azon személyeket, akik önálló magyar nyugdíjjogosultság megállapításához szükséges szolgálati idővel nem rendelkeznek, de az Egyezmény alkalmazása következtében jogosultságot szerezhetnének a magyar nyugellátás-részre.

Az Egyezmény megkötésével a szerződő államok célja, hogy biztosítsák a magyar és az amerikai öregségi, megváltozott munkaképességű személyek részére járó (rokkantsági), valamint halál esetén járó (nyug)ellátásokra jogosultságot szerzett személyek szerzett jogai megőrzését abban az esetben is, ha a két ország társadalombiztosítási rendszereiben biztosítási időt szereztek.

Az Amerikai Egyesült Államok mindemellett Magyarország egyik kiemelt és meghatározó tengerentúli partnere. A Nemzeti Külgazdasági Hivatal adatai és értékelése szerint az Amerikai Egyesült Államok hazánk egyik legjelentősebb (2011. évi külkereskedelmi forgalom szerinti rangsor alapján 13.) kereskedelmi partnere, a tengerentúli kereskedelmi partnerországok rangsorában 2011-ben forgalom alapján Kína után a második, az export adatok tekintetében viszont első helyen állt. Az Amerikai Egyesült Államok számára Magyarország 2011-ben forgalom alapján a 63. legjelentősebb partner volt. A korábbi évekhez hasonlítva megállapítható, hogy Szlovákia, Románia, Szlovénia még mindig kisebb forgalmat bonyolít az Amerikai Egyesült Államokkal, ugyanakkor Lengyelország és a Cseh Köztársaság 2011-ben megelőzte Magyarországot. Az amerikai vállalatok az eddigiekben több mint 9 milliárd amerikai dollár értékben ruháztak be Magyarországon ezzel az Amerikai Egyesült Államok a negyedik legnagyobb befektető Németország, Ausztria és Hollandia után, illetve a legnagyobb nem-európai befektető ország Magyarországon.

Az említett gazdasági szempontok figyelembevételével az Egyezmény célja továbbá, hogy a két ország közötti gazdasági kapcsolatok intenzívebbé válásával járó fokozott munkaerőmozgás során a munkavállalók, önálló vállalkozói tevékenységet folytató személyek tekintetében korszerű szociális biztonsági szabályozás érvényesüljön. Az Egyezmény olyan szabályozási környezetet kíván teremteni, amely megkönnyíti az egyezményes államokban folyamatban lévő, illetve tervezett befektetésekhez kapcsolódó munkaerőmozgás feltételeit, ennek révén Magyarország növelni tudja tőkevonzó képességét a közép-európai térségben.

A szociális biztonsági egyezmények létrehozása során hangsúlyozottan tekintettel kell lenni a szociális biztonsági koordináció területén az elmúlt évtizedekben kialakult alapvető elvekre, egyidejűleg támaszkodva az Európa Tanács és az Európai Unió keretében kidolgozott jogi eszközökre. Az említett jogfejlődés eredményeként a kétoldalú szociális biztonsági egyezmények tekintetében meghatározó jellegű az alábbi szempontok, elvek fokozott érvényre juttatása:

- az alkalmazandó jog egyértelmű meghatározása a másik ország területén való munkavégzés, illetve az azzal összefüggő tartózkodás esetében (főszabályként a foglalkoztatott személyre a munkavégzés helye szerinti jogszabályok vonatkoznak, az ez alóli kivételeket egyértelműen rögzíteni kell),

- az ellátásokra való jog biztosítása,

- a már megszerzett jogok fenntartása,

- a jogosultsági időtartamok összeszámítása,

- az ellátásokhoz való közvetlen hozzáférés Magyarországon kívül,

- az arányos teherviselés.

Ezen elvek az EU tagállamokkal és más európai országokkal fennálló szociális biztonsági koordinációs kapcsolatokban is meghatározóak.

A két ország közötti munkaerőmozgás tekintetében az Egyezmény lehetővé teszi, hogy az alkalmazottak, illetve önálló vállalkozói tevékenységet folytató személyek vonatkozásában korszerű, a befektetések szempontjából is kedvező kereteket biztosító szociális biztonsági szabályozás érvényesüljön. A pozitív gazdasági hatások mellett az Egyezmény hatálya alá kerülő személyek is élvezhetnék az Egyezményből származó előnyöket.

Figyelemmel a szerződő államok földrajzi elhelyezkedésére, az Egyezmény szövegét előkészítő tárgyalások során a felek egyetértettek abban, hogy az Egyezmény hatálya ne terjedjen ki az egészségbiztosítás (a megváltozott munkaképességű személyek ellátásai kivételével) és a balesetbiztosítás, valamint a munkanélküli ellátások koordinációjára. Nem kerülnek koordinálásra a munkanélküli ellátások nemzeti szabályai sem, mert ezek az ellátások azokat a nemzeti törekvéseket szolgálják, amelyek a munkavállalóknak a nemzeti munkaerőpiacra való visszavezetését teszik lehetővé a nemzeti szabályozórendszerekben.

Az Amerikai Egyesült Államokkal megkötni javasolt Egyezmény ennek megfelelően a fentiekben említett elveket a legmesszebbmenőkig figyelembe vette. Az Egyezmény várhatóan jótékony hatást gyakorol a kétoldalú kapcsolatokra, az új szabályrendszer az Egyezmény hatálya alá kerülő személyek számára is fontos jogosultságokat biztosítana és a befektetéseket ösztönző gazdasági környezet kialakításában is szerepet vállalna.

Részletes indokolás

Az 1. §-hoz

Az Egyezmény a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nszt.) 2. § a) pontja szerinti nemzetközi szerződésnek minősül, arra ennek megfelelően az Nszt. előírásai vonatkoznak.

Az Nszt. 7. § (1) bekezdés a) pontjára és (3) bekezdés b) pontjára való tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében az Országgyűlés erre felhatalmazást ad.

A 2. §-hoz

Az Egyezményt annak az állampolgárok jogait és kötelezettségeit közvetlenül érintő jellegére tekintettel, mint törvényhozási tárgykörbe tartozó normát, törvénnyel szükséges kihirdetni.

A 3. §-hoz

Az Egyezmény hiteles magyar és angol nyelvű szövegét tartalmazza.

Az Egyezmény szövegét megállapító tárgyalások során - általános szociális biztonsági szerződéses gyakorlatunknak megfelelően - az amerikai féllel olyan szöveg került kialakításra, amely elsősorban a két ország szociális biztonsági rendszerei koordinációjának a másik ország területén vállalt munkavégzéssel kapcsolatos elősegítését tűzi ki célul. Az Egyezmény hatálya nem terjed ki (a megváltozott munkaképességű személyek ellátásai kivételével) az egészségbiztosítás és a balesetbiztosítás, valamint a munkanélküli ellátások koordinációjára. A rokkantsági kockázat tekintetében a megváltozott munkaképességű személyek ellátása is koordinálásra kerül magyar részről, olyan módon, hogy - a nemzeti jogalkotói szándék, valamint az európai uniós szabályozás figyelembevételével - az érintett ellátásokra vonatkozó specifikus jogok és eljárások rögzítésre kerülnek.

Az Egyezmény a fogalom meghatározásokat (1. cikk) követően rögzíti, hogy hatálya azon jogszabályokra terjed ki, amelyek a biztosítási és járulékfizetési kötelezettséget, a társadalombiztosítási jogviszony alapján nyújtott öregségi és hozzátartozói nyugellátásokat, valamint Magyarország vonatkozásában a megváltozott munkaképességű személyek ellátásait szabályozzák (2. cikk). Az Egyezmény személyi hatálya (3. cikk) kiterjed mindazokra, akik az Egyezmény tárgyát képező jogszabályok hatálya alá tartoznak vagy tartoztak, valamint azon személyekre, akik jogaikat ezen jogszabályok alapján származtatják.

Az Egyezmény az egyenlő bánásmód alapelvén (4. cikk) nyugodva szabályozza a kétoldalú szociális biztonsági kapcsolatokat, garantálja továbbá az ellátások kifizetésének biztonságát, hiszen az ellátások a másik szerződő állam területén tartózkodó személyek számára is az ellátást folyósító állam területén tartózkodó személyekre vonatkozó feltételekkel azonos módon kerülnek folyósításra és azok nem csökkenhetők arra tekintettel, hogy a biztosított a másik ország területén tartózkodik az ellátásnyújtás során.

Az Egyezmény tartalmazza az alkalmazandó jog egyértelmű meghatározását a másik ország területén való munkavégzés, illetve az azzal összefüggő tartózkodás esetében (főszabályként a foglalkoztatott személyre a munkavégzés helye szerinti jogszabályok vonatkoznak, az ez alóli kivételek pontos meghatározásával). A másik ország területén való munkavégzéssel kapcsolatban az alkalmazandó jog szabályai között jelen Egyezmény - az európai normáknak megfelelően és más hatályos kétoldalú egyezményekhez hasonlóan - főszabályként [5. cikk (1) bekezdés] kimondja, hogy a munkavállaló (önálló vállalkozói tevékenységet folytató személy) biztosítási kötelezettsége annak a szerződő államnak a jogszabályaihoz igazodik, amelynek területén az illető személy a jövedelemszerző tevékenységet folytatja, akkor is, ha az érintett személy lakóhelye vagy a munkáltató székhelye a másik szerződő állam területén van. Az általános szabály alól kivételt képeznek [5. cikk (2)-(6) bekezdés] többek között a másik szerződő fél területére kiküldött, közszolgálatban foglalkoztatott személyek, a munkaadó által a másik ország területére munkavégzés céljából kiküldött munkavállalók (önálló vállalkozói tevékenységet folytató személyek), a vízi, légi járműveken foglalkoztatottak biztosítására vonatkozó rendelkezések. Az 5. cikk (7) bekezdése lehetőséget biztosít a részes államoknak arra, hogy meghatározott személyek (azok egyes csoportjai) tekintetében - ezen személyi kör kérelme alapján - az Egyezmény előző cikkben szereplő szabályaitól eltérő részes állam jogszabályainak alkalmazandóságát állapítsák meg.

Az ellátásokra vonatkozó rendelkezések (6-10. cikk) körében a nyugdíjbiztosítás speciális kérdései (biztosítási idők összeszámítása, az ellátások kiszámítása, és a hat negyedévnél, illetve egy évnél rövidebb biztosítási időszakok rendezése), valamint a megváltozott munkaképességű személyek ellátásainak koordinációjával összefüggő speciális rendelkezések szerepelnek. E rész legfontosabb szabályozási pontja, hogy a modern szociális biztonsági egyezményes elvek szerint az ellátások megállapítása a megszerzett biztosítási idővel arányosan (a pro rata temporis elv alapján) történik. Abban az esetben, ha az ellátásra való jogosultságot nem lehet megszerezni a kizárólag egyik szerződő államban megszerzett szolgálati idők alapján, lehetőség nyílik arra, hogy az egyes országok ellátást nyújtó teherviselői figyelembe vegyék a másik ország biztosítási rendszerében szerzett időt is. Az Egyezmény alapján alkalmazandó megállapítási szabályok révén a magyar és az amerikai teherviselő intézmények az általuk alkalmazott jogszabályok szerint megszerzett biztosítási időket arányosítják a két országban megszerzett biztosítási idők összegével. Ezt az arányt ezt követően érvényesítik azon (elméleti) összeg tekintetében, amelyet akkor állapítanának meg, ha az összeszámított szolgálati időket kizárólag a saját területükön szerezte volna a biztosított.

Az Egyezmény végrehajtásához szükséges általános elveket, igazgatási rendelkezéseket, részletszabályokat külön - az Egyezmény 11. cikkében nevesített - Igazgatási Megállapodás tartalmazza, amely meghatározza a Szerződő Államok hatóságai és teherviselői közötti együttműködés szabályait. Az Egyezmény szabályozza az összekötő szervek kijelölésének előírását, a végrehajtás során elengedhetetlen igazgatási együttműködés elveit (11-12. cikkek).

Az Egyezmény az adatvédelem vonatkozásában részletes, az információs önrendelkezési jogról és az információszabadságról szóló 2011. évi CXII. törvény rendelkezéseivel összhangban álló rendelkezéseket állapít meg (13. cikk), külön cikkben szabályozza az adatvédelmi kérdéseket a munkáltatókra vonatkozó információk tekintetében (14. cikk).

Az Egyezmény előírásokat tartalmaz az illetékek és hitelesítési díjak vonatkozásában (15. cikk).

Az Egyezmény rögzíti a részes felek (érintett hatóságaik) egymás közötti, valamint az érintett személyekkel (ügyfelekkel) történő kapcsolattartás alapvető szabályait (16. cikk).

Az Egyezmény 17-19. cikkei rendelkeznek az Egyezménnyel összefüggésben benyújtott kérelmek, jogorvoslati kérelmek és nyilatkozat benyújtásával összefüggő garanciális szabályokról.

Az Egyezmény az ellátások kifizetésével kapcsolatos szabályokat tartalmaz (20. cikk), rögzíti a vitás kérdések rendezésének szabályait (21. cikk), külön is nevesíti a szerződő felek újabb, kiegészítő megállapodások kötésére irányuló jogát (22. cikk).

Az átmeneti és záró rendelkezésekben (23-26. cikkek) elsődlegesen a hatálybalépés és az időbeli hatály, továbbá Magyarország Európai Uniós kötelezettségeinek rögzítése szerepelnek.

Az Egyezményben alkalmazott szociális biztonsági koordinációs rendelkezések teljes mértékben összhangban vannak az Unió joga szerinti szabályozás elveivel, és az Európai Unió Bírósága által C-55/00. sz. Gottardo ügyben hozott ítéletében foglaltakkal. Az Egyezmény ún. EU-klauzula révén kimondja, hogy az Egyezmény nem befolyásolja azokat a kötelezettségeket, amelyek Magyarország Európai Uniós tagságából fakadnak. A fenti cikk Egyezményben való megjelenítésével Magyarország eleget tesz a szociális biztonsági rendszerek koordinálásáról szóló, 2004. április 29-i 883/2004/EK európai parlamenti és tanácsi rendelet 72. cikk a) pontja alapján az igazgatási bizottság által elfogadott, P1. ajánlásban foglaltaknak.

A 4. §-hoz

A törvény a kihirdetését követő napon lép hatályba, azzal a kivétellel, hogy a 3. §, azaz az Egyezmény a mindkét ország törvényhozó testületének döntését követően a kötelező hatály elismeréséről (megerősítésről) szóló utolsó értesítés napját követő második hónap első napján lép hatályba. A lefolytatott szükséges belső eljárásról a Szerződő Felek írásban, diplomáciai úton értesítik egymást.