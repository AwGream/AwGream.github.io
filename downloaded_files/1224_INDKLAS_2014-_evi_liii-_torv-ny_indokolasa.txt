2014. évi LIII. törvény indokolása

a tajpeji Magyar Kereskedelmi Iroda és a Magyarországi Tajpej Képviseleti Iroda között az ideiglenesen munkát vállaló turisták programjáról szóló Megállapodás kihirdetéséről

Általános indokolás

1. A törvény célja a tajpeji Magyar Kereskedelmi Iroda és a Magyarországi Tajpej Képviseleti Iroda között az ideiglenesen munkát vállaló turisták programjáról szóló Megállapodás (a továbbiakban: Megállapodás) kötelező hatályának elismeréséhez szükséges felhatalmazás megszerzése, illetve a Megállapodás kihirdetése.

2. A Megállapodás által előirányzott „Working Holiday Scheme” program keretében a két ország 18-35 év közötti állampolgárai (évente legfeljebb 100-100 fő) egy évet meg nem haladóan tartózkodhatnak a másik fél területén; továbbá amellett, hogy tartózkodásuk célja elsődlegesen nem keresőtevékenység folytatása, hanem turizmus, a Megállapodásban meghatározott feltételek teljesítése esetén ideiglenesen munkát is vállalhatnak.

A Megállapodásban rögzített, legfeljebb 12 hónapig érvényes vízum (Working Holiday Visa) már létező tartózkodásra jogosító okmány Tajvanban. A WHS megállapodások alapján Magyarországon kiadható ideiglenes tartózkodási engedély kiadásának részletszabályait a 130/2012. (VI. 26.) Korm. rendelet emelte be a harmadik országbeli állampolgárok beutazásáról és tartózkodásáról szóló 2007. évi II. törvény végrehajtásáról szóló 114/2007. (V. 24.) Korm. rendeletbe, mely módosítás 2012. november 1-jétől hatályos. E jogszabálymódosítás horizontális jellege lehetővé teszi a jövőben kötendő WHS megállapodások alapján is az ideiglenes tartózkodási engedély kiadását.

3. A Megállapodás jól illeszkedik a magyar-tajvani kapcsolatok rendszerébe, amely a humán és ifjúsági kapcsolatok további fejlesztését nagyszerűen szolgálná. A Megállapodás létrehozása a Kínai Népköztársaság területi integritásának tiszteletben tartásával és az „egy Kína elv” mellett a magyar-tajvani kapcsolatok egészére pozitív hatással lehet; az a gazdasági, turisztikai, kulturális és oktatási területen egyértelműen kedvezően hathat.

4. 2012 májusában merült fel a felek részéről a turisták „Working Holiday Scheme” program keretében történő ideiglenes munkavállalásáról szóló nemzetközi megállapodás létrehozásának szükségessége. A megállapodás létrehozása gazdasági, turisztikai, kulturális és oktatási szempontból is kedvező hatást gyakorolna a magyar-tajvani kapcsolatok egészére. A Megállapodás végleges szövegében megállapodás született, a parafálásra 2013. szeptember 10-én került sor a budapesti Tajpej Kereskedelmi Iroda és a tajpeji Magyar Kereskedelmi Iroda vezetője által Budapesten. A Megállapodás hatálybalépéséhez szükséges nemzetközi jogi, illetve belső jogi eljárási cselekmények minél gyorsabb megtételében érdekelt mindkét fél.

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés b) és c) pontjai alapján az Országgyűlés ad felhatalmazást a Megállapodás kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített, dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. § (1) bekezdés]. Mivel a Megállapodás tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának, illetve (2) bekezdésének megfelelően e § tartalmazza a belső jogba transzformált Megállapodás hiteles angol nyelvű szövegét és annak hivatalos magyar nyelvű fordítását.

A Megállapodás 1. bekezdése rögzíti a Megállapodás hatályát.

A 2-6. bekezdések Magyarország, a 7-12. bekezdések Tajvan által vállalt kötelezettségekről szólnak arra vonatkozóan, hogy mely feltételek teljesítése esetén teszik lehetővé a másik fél állampolgárai számára az ideiglenesen munkát vállaló turisták programjában való részvételt. A Megállapodás 3. és 8. bekezdései a kvóták számát (100-100 fő) rögzítik.

A Megállapodás 4. és 10. bekezdései rögzítik a Megállapodás alapján kiállított „Working Holiday Visa”, illetve hazánkban az „ideiglenes tartózkodási engedély” által biztosított jogokat és kötelezettségeket.

A Megállapodás 13-18. bekezdései tartalmazzák az általános rendelkezéseket (kérelem elutasításának, illetve a beutazás megtagadásának lehetősége, konzultáció kezdeményezése, felfüggesztés, módosítás, felmondás).

A 19. bekezdés a hatálybalépésről szól.

A 4. §-hoz

E szakasz rendelkezik a Megállapodás belső jogi hatálybalépésének napjáról (amely az Nksztv. 10. § (3) bekezdése értelmében egybeesik a nemzetközi jogi hatálybalépés időpontjával). A hatálybalépés naptári napját a külügyminiszter annak ismertté válását követően a Magyar Közlönyben haladéktalanul közzétett közleményével állapítja meg. A hatálybalépés naptári napját megállapító külügyminisztériumi közleményt hivatalból, a szaktárca külön közbenjárása nélkül adja ki a külügyminiszter.