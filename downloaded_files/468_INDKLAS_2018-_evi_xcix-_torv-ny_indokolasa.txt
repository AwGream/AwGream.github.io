2018. évi XCIX. törvény indokolása

az energetikai tárgyú törvények, valamint egyes klímapolitikai és adózási tárgyú törvények módosításáról

-----STARTING---POINT---ALTALANOS--- 

Az elmúlt időszak jogalkalmazói, hatósági tapasztalataira, illetve az energiaszektorban végbement változásokra és végrehajtott intézkedésekre tekintettel az energetikai tárgyú törvények, így a bányászatról szóló 1993. évi XLVIII. törvény (a továbbiakban: Bt.), a távhőszolgáltatásról szóló 2005. évi XVIII. törvény (a továbbiakban: Tszt.), a földgáz biztonsági készletezésről szóló 2006. évi XXVI. törvény (a továbbiakban: Fbkt.), a villamos energiáról szóló 2007. évi LXXXVI. törvény (a továbbiakban: Vet.), a földgázellátásról szóló 2008. évi XL. törvény (a továbbiakban: Get.) és a behozott kőolaj és kőolajtermékek biztonsági készletezéséről szóló 2013. évi XXIII. törvény (a továbbiakban: Kt.), az energiahatékonyságról szóló 2015. évi LVII. törvény (Ehat.) - valamint az ezen törvények módosításához kapcsolódóan két adózási tárgyú törvény - vonatkozásában több különböző tárgyú módosítás szükségessége jelentkezett. Ezen kívül szintén hasonló indokok alapján szükségessé vált egyes klímapolitikai tárgyú törvények, így az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény (a továbbiakban: Éhvt.), valamint az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény (a továbbiakban: Ügkr. tv.) módosítása.

-----STARTING---POINT---RESZLETES---

Az 1-2. §-hoz

A gyakorlati tapasztalatok indokolják a kutatási engedély adása, a bányatelek megállapítása valamint a bányászati jog átruházása pénzügyi, gazdasági feltételeinek szigorítását, és a kérelmezőt terhelő fizetési kötelezettségek elmaradásából eredő jogkövetkezmények szélesítését.

A 3. §-hoz

A termálvízzel kitermelt kísérőgázból kinyert szénhidrogén bányajáradék szempontú besorolásának rendezése. Az országban több helyen is folyik termálvízzel kitermelt kísérőgáz energetikai célú hasznosítás, ezért a hatósági eljárás lefolytatásának megfelelő jogi hátterének biztosítása érdekében szükséges a Bt.-ben a bányajáradék fizetés szempontjából is rendezni a tevékenység végzését.

A 4. §-hoz

Az érintett vállalkozók terheinek csökkentése érdekében - ösztönözve a kísérőgáz hasznosításának bővülését, továbbá igazodva a geotermikus energia saját célú hasznosításának jogszabályi előírásaihoz - a kísérőgázból kinyert szénhidrogén saját célú hasznosítása esetében indokolt a hasznosított mennyiség bányajáradék fizetési kötelezettség alóli mentesítése.

Az 5. §-hoz

A módosítás az adatkezelés során felmerült értelmezési kérdésekre ad választ, azok egyértelművé tételét célozza, és összhangban van azzal a kormányzati szándékkal, hogy az adatok minél nagyobb köre megismerhető és nyilvános legyen.

A 6. §-hoz

A fogalmak tisztázásával a feladatkörök pontosításra kerülnek; a nyilvántartásban így nyoma marad annak, hogy az adott területen valamikor bányatelek volt, ami az esetleg később fellépő bányakárok esetén jelentőséggel bírhat.

A 7. §-hoz

A módosítás biztosítja, hogy a településrendezési eszközöknek való megfelelést nem csak a tájrendezés során, hanem minden esetben figyelembe kelljen venni.

A 8. §-hoz

Jogtechnikai módosítás, a hatályos szövegben szereplő hivatkozások pontosítása miatt szükséges.

A 9-10. §-hoz

A bányafelügyelet a kutatási területek esetében is teljes körűen ellátja azok hatósági felügyeletét. Az adott - elsősorban szénhidrogén koncesszió keretében végzett - kutatási tevékenységgel kapcsolatban felmerült hatósági feladatok bővülésével, a kutatási tevékenység során kitermelt ásványi nyersanyag mennyiségének jelentős növekedésével párhuzamosan szükséges a felügyeleti díj fizetők körét is ennek megfelelően kibővíteni. A felügyeleti díjat a bányatelek jogosítottjának a bányatelekből a tárgyévet megelőző évben kitermelt ásványi nyersanyag bányajáradék-köteles rész értéke után meghatározott mértékben kell teljesítenie. A felügyeleti díj fizetési kötelezettség kiterjesztésével szükséges annak mértékét is meghatározni.

A 11. §-hoz

A fizetési kedvezmény biztosítása olyan esetekre, amikor a bányavállalkozón kívül álló ok lehetetlenné teszi a határidőre való teljesítést.

A 12. §-hoz

Az értelmező rendelkezések megfelelő szabályozásával az ásványi nyersanyag fogalom pontosításra kerül. A védendő humuszréteg alatti 1-2 méter vastagságú kevert anyag sok esetben hulladéknak minősült, aminek kezelése esetenként komoly gondot okozott. A módosítással ezen anyag státusza pontosításra kerül, egyértelműen ásványi nyersanyagnak minősül.

A 13. §-hoz

A felhatalmazó rendelkezés módosítását az indokolja, hogy a kiegészítést lehessen tenni a jogértelmezés egységesítése érdekében.

A 14. §-hoz

Szövegcserés módosítások.

A 15. §-hoz

Részben technikai, részben az az általános közigazgatási rendtartásról szóló törvénnyel való összhangot biztosító hatályon kívül helyező rendelkezések.

A 16. §-hoz

A társasági adóról és az osztalékadóról szóló 1996. évi LXXXI. törvény módosítása a Vet. szerinti kiegyenlítő fizetések rendszeréhez kapcsolódik. A célja, hogy a kiegyenlítő mechanizmus technikai módosítása ne okozzon változást az egyes engedélyesek adófizetési kötelezettségében.

A 17., 22., 48-50. és a 78-79. §-hoz

A Tszt., a Vet. és a Get. párhuzamos módosítása egységes eljárásrendet biztosít az egyes energetikai engedélyes társaságokat érintő cégjogi események és befolyásszerzés vonatkozásában. A 100%-os közvetlen befolyásszerzésnek a Magyar Energetikai és Közműszabályozási Hivatal (a továbbiakban: MEKH) általi előzetes jóváhagyásának előírása mindhárom ágazati jogszabályban indokolt, mivel arra az esetre, ha a kérelmező már rendelkezik 75%-ot meghaladó, de maximum 99,9999%-os befolyással az engedélyesben, és közvetlen befolyását 100%-ra szeretné emelni, a jelenleg hatályos szabályozás nem tartalmaz rendelkezést. A MEKH erre vonatkozó előzetes hozzájárulási kötelezettségét az indokolja, hogy a meglévő befolyás ilyen mértékű növelése ellátásbiztonsági kockázatokat hordozhat magában. A befolyásszerzések és a cégjogi események MEKH általi utólagos kontrollálása érdekében új, garanciális eljárásként bevezetésre kerül a MEKH által előzetesen jóváhagyott cégjogi események és befolyásszerzések megfelelés ellenőrzése, valamint a működési engedélyek módosítására vagy új működési engedély kiadása iránti kérelmek benyújtására való kötelezés. A kötelezettségek megszegésének esetére garanciális elemként szükséges előírni a befolyásszerzővel szembeni bírság kiszabásának lehetőségét is.

A Tszt. további módosítása a MEKH távhő terület vonatkozásában hozott határozatainak nyilvánosságra hozatala miatt szükséges. A Tszt.-ben jelenleg nincs jogszabályi rendelkezés a MEKH határozatainak közzétételére, tekintettel arra, hogy az általános közigazgatási rendtartásról szóló törvénnyel összefüggő ágazati törvénymódosítás következtében 2018. január 1-jétől a távhő szektor vonatkozásában már nem kell alkalmazni a Vet.-nek a MEKH eljárására vonatkozó általános szabályait. A MEKH határozatainak közzétételére nem a döntés közlése miatt, hanem tájékoztatási célból kerül sor.

A 18., 60. és a 82. §-hoz

A számvitelről szóló törvény korábbi módosítása lehetővé tette, hogy egyes vállalkozások az éves beszámolójukat a magyar számviteli szabályok helyett az ún. nemzetközi számviteli standardok (IFRS-ek) szerint állítsák össze. A szabályozás célja, hogy az egyedi beszámolót IFRS-ek szerint készítő társaságok esetében is a hazai számviteli szabályozás alapján beszámolót készítő társaságokkal azonos elvek mentén kerüljön meghatározásra a felügyeleti díj alapja. A Hivatal részére a távhő, a villamos energia és a földgáz engedélyesek által fizetendő felügyeleti díj 25%-kal, az éves nettó árbevétel 0,06%-áról a 0,075%-ára nő, valamint a 0,5 MW alatti kiserőművek részére 50 eFt/év összegű felügyeleti díj kerül bevezetésre.

A 19. §-hoz

A módosítás annak érdekében szükséges, hogy - a villamos energia és földgáz szektorhoz hasonlóan - a távhő szektorban is legyen előírás a fogyasztónak járó visszatérítésre, azaz jogsértés megállapítása esetén a fogyasztóvédelmi hatóság jogkövetkezményként a távhőszolgáltatót a felhasználó javára történő visszatérítésre kötelezheti.

A 20-21., 51. és a 77. §-hoz

A Tszt., a Vet. és a Get. párhuzamos módosításai egységes eljárásrendet biztosítanak az egyes energetikai engedélyes társaságokat érintő számviteli előírások vonatkozásában, valamint megteremtik az összhangot a számvitelről szóló törvénnyel. Emellett szükséges a Tszt. 18/A. § (3) bekezdés módosítása a tekintetben, hogy a szabályozás a nem kapcsolt villamosenergiatermelésre is vonatkoztatható legyen, így elkerülve azt, hogy az engedélyes a nem kapcsolt villamosenergia-termelést egyéb tevékenységként tüntesse fel, ekként eltorzítva a tényleges energiatermelésére vonatkozó adatokat. Ezen módosítás a Vet.-tel való összhang érdekében is indokolt. Továbbá a MEKH részére nyújtott adatszolgáltatással történő egységesség és ellenőrizhetőség érdekében szükséges a Tszt. 18/A. § (3) bekezdésben az összköltség eljárással készült eredmény-kimutatás előírása.

A 23-24., 58. és a 80. §-hoz

A Tszt., a Vet. és a Get. párhuzamos módosítása egységes eljárásrendet biztosít az adatszolgáltatás, illetve az az alóli mentességi előírások vonatkozásában. Az adatszolgáltatás alóli mentességre vonatkozó rendelkezések biztosítják annak lehetőségét, hogy egyes adatszolgáltatásra kötelezettek, - akik tevékenységüket az engedély vagy a kötelező átvételi jogosultságot biztosító határozat kiadását követően még nem kezdték meg, vagy működő engedélyesek vonatozásában olyan körülmény merül fel, amely a mentesítést indokolja - időlegesen mentesüljenek a számukra kötelezően előírt adatszolgáltatás alól. Ez egyrészről az adminisztrációs terhek csökkentését teszi lehetővé a kötelezettek vonatkozásában, másrészt biztosítják azt, hogy az adatszolgáltatásra kötelezettek csak érdemi adatokat szolgáltassanak a MEKH felé.

A 25. §-hoz

A felügyeleti díjra vonatkozó módosítás folytán tört hónap alapján kellene elszámolni, a jogbiztonság érdekében a kötelezettség teljesítését átmeneti rendelkezésekkel szükséges rendezni.

A 26. §-hoz

Szövegcserés módosítások.

A 27. §-hoz

Hatályon kívül helyező rendelkezések.

A 28. és a 32. §-hoz

A módosítás célja annak a lehetőségnek a biztosítása, hogy a földgáz biztonsági tárolóban a jelenleg 49%-os tulajdonnal rendelkező Szövetség a földgáz biztonsági készletezés optimális működtetése érdekében többségi tulajdont szerezhessen.

A 29. és a 31. §-hoz

Az Fbkt. módosítása biztosítja, hogy azon földgázkereskedő is automatikusan a Magyar Szénhidrogén Készletező Szövetség (a továbbiakban: Szövetség) tagjává váljon, aki saját célra használ fel földgázt, illetve egyértelművé teszi, hogy a Szövetség részére a tagi hozzájárulás a saját felhasználású földgáz után is megfizetésre kell, hogy kerüljön.

A 30. §-hoz

Jogharmonizációs záradék technikai frissítése.

A 33. §-hoz

Az Éhvt. 10/B. § (2) bekezdésére vonatkozó szövegpontosító módosítás célja, hogy a törvény összhangba kerüljön a fluortartalmú üvegházhatású gázokkal és az ózonréteget lebontó anyagokkal kapcsolatos tevékenységek végzésének feltételeiről szóló 14/2015. (II. 10.) Korm. rendelet rendelkezéseivel.

A 34. §-hoz

Az Éhvt. 10/C. § (2) bekezdésének szövegpontosító módosítása a szabályozás egyértelműsítése, közérthetősége érdekében.

Az Éhvt. 10/C. § (5) bekezdés e) pontjának szövegpontosító módosítása a gyakorlati alkalmazhatóság elősegítése érdekében. A módosítás többletfizetési kötelezettséget nem eredményez, díjemelkedést nem tartalmaz.

A 35. §-hoz

Az Éhvt. 10/I. § (2a) bekezdését módosítja az eddigi gyakorlati tapasztalatok alapján a vállalkozások, különösen a kis- és középvállalkozások terheinek könnyítése érdekében, a klímavédelmi bírság vonatkozásában a hat havi fizetési halasztás tizenkét hónapra kiterjesztésével, valamint a hat havi részletfizetés helyett a tizenkét havi részletfizetés megállapításával.

A 36. §-hoz

Az Éhvt. 10/C. § (3) bekezdésének szövegpontosító módosítása a fluortartalmú üvegházhatású gázokkal és az ózonréteget lebontó anyagokkal kapcsolatos tevékenységek végzésének feltételeiről szóló 14/2015. (II. 10.) Korm. rendelet rendelkezéseivel való összhang megteremtése érdekében, valamint az Éhvt. 10/C. § (4a) bekezdésének technikai módosítása.

A 37. §-hoz

Az Éhvt. 10/C. § (4) és (6) bekezdésére vonatkozó hatályát vesztő rendelkezések a fluortartalmú üvegházhatású gázokkal és az ózonréteget lebontó anyagokkal kapcsolatos tevékenységek végzésének feltételeiről szóló 14/2015. (II. 10.) Korm. rendelet módosítása miatt, amely által egyszerűsödik az előtöltött berendezések nyilvántartására vonatkozó szabályozás, csökkentve a vállalkozások adminisztrációs terheit.

A 38. §-hoz

Értelmező rendelkezés pontosítása a Vet. és a Get. egységes szabályozása érdekében, valamint technikai módosítások átvezetése.

A 39. §-hoz

Kiserőművek csatlakozását megkönnyítő részletszabályok. A rendelkezés konkretizálja, segíti értelmezni a Vet. 27. §-ában tükröződő csatlakozási alapelveket, valamint a szomszédos telken megvalósuló erőművek esetében - az ellátásbiztonság és a legkisebb költség elvét is szem előtt tartva - új alternatívát kínál a jogszabályban korábban nem, illetve nem megfelelően szabályozott, kialakult gyakorlat helyett. A nagy teljesítményű gépegységgel rendelkező konvencionális erőművek létesítési (építési, szerelési, üzembe helyezési) munkálatai során olyan jelentős energiaigényű gépek, berendezések használatára kerül sor, amelyek működtetése szükségessé teszi az átviteli hálózatról történő villamos energia vételezését.

A 40. és a 76. §-hoz

A módosítás lehetővé teszi, hogy a fogyasztásmérő berendezések leolvasására a felhasználók által az elosztók által biztosított mobil-applikációkon keresztül is sor kerülhessen.

A 41. és a 73. §-hoz

A Vet. és a Get. párhuzamos módosítása egységes eljárásrendet biztosít az egyes energetikai engedélyes társaságokkal szemben a MEKH által lefolytatott panaszeljárások vonatkozásában. A módosítás a MEKH fogyasztóvédelmi feladataival kapcsolatos eljárási szabályok pontosítását és kiegészítését célozza. A módosítás azon rendelkezése, amely szerint a panaszeljárás a jogsértés bekövetkezését követő három éven túl nem indítható meg, a fogyasztóvédelemről szóló törvénnyel, valamint a közigazgatási szabályszegések szankcióiról szóló 2017. évi CXXV. törvénnyel való összhang megteremtését szolgálja.

A 42., 45., 59., 62., 67., 69., 81. §-hoz

Felhatalmazó, valamint a MEKH feladatait meghatározó rendelkezések módosítása a cégjogi eseményekre és a megújuló energiaforrások támogatására, a kiegyenlítő fizetésekre, a szerződésszegésekre, valamint az adatszolgáltatásra vonatkozó előírások módosításához, továbbá a jelentős piaci erő eljárásra vonatkozó előírásokhoz és európai uniós jogszabályokhoz kapcsolódóan.

A 43., 46. és a 72. §-hoz

Lehetőség biztosítása a felhasználó részére az egyetemes szolgáltatóval, valamint az elosztóval történő elektronikus kapcsolattartásra.

A 44. és a 68. §-hoz

Annak biztosítása, hogy az egyetemes szolgáltató ne legyen köteles „automatikusan” új szerződést kötni olyan korábbi fogyasztójával, aki tartozást halmozott fel.

A 47. §-hoz

Újonnan létesített villamos energia termelő kapacitások esetében a próbaüzem lezárása és a működési engedély kiadása közötti átmeneti időszakban történő villamosenergia termelésre vonatkozó szabály megállapítása.

Az 52-53. és a 70-71. §-hoz

A MEKH piaci versenyt elősegítő és piacfelügyeleti eljárásrendjének módosítása. Az ún. jelentős piaci erő eljárásokra vonatkozó Vet. és Get. szabályok módosításának célja, hogy a szabályozás jobban illeszkedjen az energiapiacok sajátosságaihoz, illetve hogy a MEKH beavatkozása eredményesebben valósulhasson meg a dinamikusan változó piacokon is. A szabályozás legnagyobb változása, hogy akár teljes piacokra is kiszabhat a MEKH kötelezettségeket. Ennek előnye, hogy hatásosabban képes a versenyt magát védeni az erőfölényes helyzetekben.

Az 54. §-hoz

Megállapodás kötés lehetőségének előírása a jóváhagyott hálózatfejlesztési tervben foglalt fejlesztés érdekelt fél általi beruházásban történő kivitelezése esetére.

Az 55-57. §-hoz

A Vet. módosítása biztosítja az elosztók közötti költséghelyesebb elszámolást a kiegyenlítő fizetések rendszerének átalakításával, azzal hogy a kiegyenlítő fizetések a jövőben nem a fajlagos díjakon keresztüli jóváírással, hanem egy elkülönülten kezelt nyilvántartáson keresztül egy összegben megfizetve kerülnek végrehajtásra.

A 61. §-hoz

Felhatalmazó rendelkezések módosítása a jelentős piaci erő eljáráshoz, a megújuló energiaforrások támogatásához, valamint a kiegyenlítő fizetés rendszerének módosításához kapcsolódóan.

A 63. és a 91. §-hoz

Jogharmonizációs záradékok módosítása.

A 64. §-hoz

Szövegcserés módosítások.

A 65. §-hoz

Hatályon kívül helyező rendelkezések.

A 66. §-hoz

A földgáz szállítási rendszerüzemeltető informatikai rendszerének tanúsíttatására vonatkozó előírások.

A 74. §-hoz

Rögzíteni szükséges, hogy a földgázszállító rendszer vonatkozásában egy adott kapacitástermékhez kizárólag egy kapacitásminőség tartozhat.

A 75. §-hoz

A módosítás a kereskedési platformon megkötésre kerülő ügyletek vonatkozásában is ellenőrzési lehetőséget biztosít a MEKH számára.

A 83-84. §-hoz

A tagállamok és harmadik országok közötti megállapodásokra irányuló adatszolgáltatásra vonatkozó uniós előírások átültetése.

A 85-87. §-hoz

A jelentős piaci erő eljárásra vonatkozó előírásokhoz kapcsolódó, valamint műszaki biztonsági tárgyú felhatalmazó rendelkezések módosítása.

A 88. §-hoz

Az átmeneti rendelkezések technikai újramegállapítása a bekezdések számozásában fennálló zavar feloldása érdekében.

A 89. §-hoz

Az árszabályozás költséghelyességének és megfelelő felügyeletének biztosítása érdekében az egyetemes szolgáltató részére előírásra kerül a nyilvántartásainak elkülönítetten történő vezetése.

A 90. §-hoz

Átmeneti rendelkezések, amelyeknek célja egyrészt azon lehetőség megteremtése, hogy az egyetemes szolgáltatásra vonatkozó árszabályozási cikluson belüli rendkívüli költség-felülvizsgálat eredménye a 2019. január 1-jétől alkalmazandó egyetemes szolgáltatási hatósági árak megállapítása során figyelembe vételre kerülhessen, másrészt a felügyeleti díjra vonatkozó módosítás folytán tört hónap alapján kellene elszámolni, a jogbiztonság érdekében a kötelezettség teljesítését átmeneti rendelkezésekkel szükséges rendezni.

A 92. §-hoz

Szövegcserés módosítások.

A 93. §-hoz

Hatályon kívül helyező rendelkezések.

A 94. §-hoz

A távhőszolgáltatás versenyképesebbé tételéről szóló 2008. évi LXVII. törvény módosítása egyrészt szintén a Vet. szerinti kiegyenlítő fizetések rendszeréhez, másrészt a földgáz téli rezsicsökkentéssel összefüggésben végrehajtott kifizetésekhez kapcsolódik.

A 95. §-hoz

A felügyeleti díjra vonatkozó módosítás folytán tört hónap alapján kellene elszámolni, a jogbiztonság érdekében a kötelezettség teljesítését átmeneti rendelkezésekkel szükséges rendezni.

A 96. §-hoz

Az Ügkr. tv. 15. § (4) és (5) bekezdéseiben foglalt Nemzeti Végrehajtási Intézkedés adatszolgáltatás a jelenlegi, a 2013-2020 közötti III. kereskedési időszakra vonatkozik, amelynek hatályban tartása indokolt a 2019. és a 2020. évi kibocsátási egység kiosztások végrehajtása érdekében. Az Ügkr. tv. 15/A. § (1)-(2) bekezdéseiben foglalt Nemzeti Végrehajtási Intézkedések adatszolgáltatás azonban már a IV. kereskedési időszak első felére, a 2021-2025 közötti évekre határozza meg a kiosztandó kvótamennyiségeket, amelyre vonatkozóan az uniós szabályozásnak még csak egy része áll rendelkezésre. Tekintettel arra, hogy a várhatóan 2019. májusi benyújtási határidejű adatszolgáltatás az Európai Unió Emisszió-kereskedelmi Rendszerének hatálya alá tartozó mintegy 160 ipari és energetikai létesítmény részére - a hitelesítés és az arra vonatkozó akkreditáció megszerzése miatt- költségvonzattal fog járni, ezért szükséges a feladatot a hazai jogszabályban rögzíteni a jogbiztonság érdekében.

A 97. §-hoz

A módosítás az Ügkr. tv.-t egészíti ki az Ákr. 101. § (1) bekezdés a) pontja szerint, ha a hatóság a hatósági ellenőrzés során jogsértést tapasztal, megindítja az eljárást. Ez alapján a hatósági ellenőrzés nem része az eljárásnak. Ezért szükséges kimondani, hogy nemcsak az ellenőrzés, hanem az eljárás során is jogosult a hatóság a felsorolt cselekményekre. Az Ákr. 69. § (2) bekezdése a hatóság eljáró tagja által a szemle során végezhető cselekményeket sorolja fel. Nem nevesíti a fénykép vagy kép- és hangfelvétel készítést.

A 98. §-hoz

Az Ügkr. tv. 38. § (5) bekezdésére vonatkozó rendelkezés, amely az állami kvótaértékesítések eddigi tapasztalatait alapul véve megállapítja az ESD-egységek értékesítéséből származó bevétel zöldítési és energiahatékonysági célú felhasználásához kötöttségét a Zöld Beruházási Rendszeren keresztül. A bevétel zöldítési célokra történő felhasználása a gazdasági növekedést támogatja, emellett a potenciális kvótavásárló országok egyértelműen jelezték, hogy csak akkor érdekeltek a magyar ESD-egységek megvételében, ha azok 100%-ban igazolt kibocsátáscsökkentést eredményező beruházásokra, pályázatokra fordítódnak.

A 99. §-hoz

Az Ügkr. tv.-t egészíti ki a Kormány számára történő felhatalmazással az ESD-egységek értékesítésére vonatkozó szabályozás és a bevételekkel való gazdálkodás szabályainak megalkotására.

A 100. §-hoz

Az Ügkr. tv. szövegpontosító jellegű módosítását tartalmazza a rendelkezések egyértelműsítése érdekében, többletkötelezettséget nem állapít meg a hatályos rendelkezésekhez képest.

A 101. §-hoz

Hatályon kívül helyező rendelkezés.

A 102. §-hoz

A Kt. módosítása biztosítja, hogy az MSZKSZ Közgyűlésének döntéshozatalában a kőolaj és a földgáz szekció azonos súllyal bírjon.

A 103. §-hoz

Az MSZKSZ valamint a NAV, MEKH, KSH közötti együttműködésről szóló rendelkezések módosítása.

A 104. §-hoz

A Kt. melléklete szerinti, a kőolaj és kőolajtermékek behozott átlagos napi mennyiségének számítására vonatkozó módszertan módosítása.

A 105. §-hoz

A számviteli szabályozással való összhang megteremtését szolgáló, valamint jogtechnikai jellegű szövegcserés módosítások.

A 106. §-hoz

Technikai jellegű hatályon kívül helyező rendelkezések.

A 107. §-hoz

A Magyarország Nemzeti Energiahatékonysági Cselekvési Terve túlmutat a külön rendeletben ide rendelt intézkedések bemutatásán. Az Energiahatékonysági irányelv a főbb intézkedések teljes körű ismertetését írja elő. Az Energiahatékonysági irányelv szerinti pontos definíció átvétele szükséges a tartalmi összhang biztosítása érdekében.

A 108. §-hoz

A Nemzeti Épületenergetikai Stratégia jelenleg sok szempontból hiányos dokumentum, amit elismerve Épületenergetikai Cselekvési Terv elkészítését írja elő. Ennek elkészítési kötelezettségét (egyidejű) a törvényben szükséges megerősíteni a Stratégia megvalósíthatóságának biztosíthatósága érdekében.

A 109. §-hoz

A jelenleginél egyértelműbb és pontos törvényi szabályozás szükséges, melynek hiányában az Energiahatékonysági irányelv 5. cikke szerinti elvárás teljesíthetősége és a teljesítés igazolhatósága kérdéses. Az Energiahatékonysági irányelvben használt központi kormányzati szerv fogalom szövetségi államokra való tekintettel történő megfogalmazást tükröz, Magyarország esetében központi közigazgatási szervekről lehet beszélni.

A módosítás további indoka az, hogy a Nemzeti Energetikusi Hálózat szakmai működésének keretei nem biztosítottak, valamint a lakossági energia tanácsadó rendszer kötelesség teljesítése ennek hiányában nem lehetséges.

A szakpolitikai monitoring rendszer kiépítése és az intézkedések eredményeinek összefogása a szakpolitikai célok teljesítéséért felelősséget viselő Kormány felelősségi területe. Az intézkedések elszámolt eredményeinek statisztikai alapú verifikációjának kötelességét az Energiahatékonysági irányelv előírja az alternatív szakpolitikai intézkedésekre is, így annak ellenére kötelező elvárás, hogy kötelezettségi rendszer egyelőre nem létesült Magyarországon. Verifikációs eljárás keretei között a 2014-2016-os már lejelentett intézkedések felülvizsgálata is szükséges.

A 110. §-hoz

Az uniós, végső felhasználóknál elérendő energiamegtakarítási cél megvalósítása érdekében és az ebben közreműködő Nemzeti Energetikusi Hálózat munkájának megkönnyítése érdekében szükséges a közintézmények épületeinek energetikai jellemzőit tartalmazó, működő adatbázis Hivatal által történő létrehozása.

A 111. §-hoz

A monitoring feladatok (pld. többszörös elszámolás kizárása, projektek élettartamának meghatározása) központi értékelést tesznek szükségessé, mely esetében olyan szakmai becslési módszekereket is alkalmaznak, amelyek ismerete a végrehajtó hatóságtól nem elvárható.

A 112. §-hoz

Az EPBD 14. cikkében szereplő alternatív intézkedések kötelezettség biztosítása érdekében szükséges a központi energiahatékonysági honlapon is az előírt tájékoztatás biztosítása.

A 113. §-hoz

Az energetikai szakreferensi tevékenység végzéséhez szükséges névjegyzékbe vétel szabályai. A szakreferensi névjegyzékbe az erre irányuló, kérelemre induló eljárás nélkül, törvény erejénél fogva is felvételre kerül az energetikai auditorok névjegyzékében szereplő személy és az őt foglalkoztató auditáló szervezet, tekintettel a szakreferensek esetében elvártnál magasabb szintű képesítés korábbi igazoltságára.

A 114. §-hoz

A módosítás alapján az energetikai szakreferens igénybevételét - a korábbiakkal ellentétben - az energetikai szakreferens köteles bejelenteni, ezzel csökken az igénybevételre köteles gazdálkodó szervezetek adminisztrációs terhe. A módosítás továbbá kifejezetten rögzíti, hogy megkeresés esetén a Hivatal ellenőrzési tevékenységéhez az egyes energiaszolgáltatók adatokat szolgáltatnak a Hivatal részére.

A 115. §-hoz

A módosítás a Nemzeti Energetikusi Hálózat területileg illetékes irodájának feladatát rögzíti, amely szerint a közintézmények energiahatékonysági kötelezettségei teljesítését ellenőrzéssel és felszólítással is ösztönözni köteles. A módosítás továbbá a Hivatal kötelezettségeit határozza meg a Nemzeti Energetikusi Hálózat munkájának elősegítéséhez.

A 116. §-hoz

Részletszabály az auditálási kötelezettség alóli mentesülési lehetőség igénybevételéhez. Valamint a rosszhiszemű joggyakorlás megelőzése érdekében szükséges a kötelezettség teljesítési időpontjának meghatározása.

A 117. és a 119. §-hoz

Koherenciát teremtő és a Hivatal működését segítő rendelkezés. A Hivatal késedelem esetén is bírságolhat.

A 118. §-hoz

A módosítás rögzíti, hogy megkeresés esetén a Hivatal ellenőrzési tevékenységéhez az egyes energiaszolgáltatók adatokat szolgáltatnak a Hivatal részére.

A 120. §-hoz

A nagyvállalatokra vonatkozó energetikai auditálási kötelezettség teljesítésének, valamint a mentesülési lehetőségek jogos igénybevételének ellenőrzését biztosító rendelkezések, amelyek adatszolgáltatási kötelezettséget, valamint az ellenőrzésben részt vevő személyekre vonatkozó összeférhetetlenségi szabályokat állapítanak meg.

A 121. §-hoz

Az energetikai auditori tevékenység megkezdése és folytatása érdekében indított eljárás szabályainak pontosítása annak érdekében, hogy azok összhangban legyenek a szolgáltatási tevékenység megkezdésének és folytatásának általános szabályairól szóló 2009. évi LXXVI. törvény szerinti szabályozással.

A 122-124. §-hoz

Jogalkalmazás során felmerült kérdésekben a jogértelmezést egyértelműsítő, pontosító rendelkezések, valamint a névjegyzék adattartalmával összefüggésben a szolgáltatási tevékenység megkezdésének és folytatásának általános szabályairól szóló 2009. évi LXXVI. törvény szerinti szabályozással történő összhang megteremtése.

A 125-130. §-hoz

A közreműködő szervezet által biztosított szakmai vizsga, megújító vizsga és továbbképzés díjának mértékét a Hivatal elnöke rendeletben határozhatja meg. Ezzel garantálható, hogy a díj nem kerül irreálisan magas összegben megállapításra. Továbbá a határon átnyúló energetikai auditori szolgáltatásnyújtás szabályainak pontosítása a szolgáltatási tevékenység megkezdésének és folytatásának általános szabályairól szóló 2009. évi LXXVI. törvény rendelkezéseivel összhangban, valamint a vonatkozó névjegyzék vezetésére vonatkozó szabályozás jelentős egyszerűsítése.

A 131. §-hoz

Átmeneti rendelkezések.

A 132. §-hoz

Szövegcserés módosítások.

A 133. §-hoz

Hatályon kívül helyező rendelkezések.

-----STARTING---POINT---VEGE---

A 134. §-hoz

Hatályba léptető rendelkezések.

A 135. §-hoz

Jogharmonizációs záradék.