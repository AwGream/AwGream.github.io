2006. évi II. törvény indokolása

a Magyar Köztársaság és Románia között, a szociális biztonságról szóló, Bukarestben, 2005. október 20-án aláírt Egyezmény kihirdetéséről

Általános indokolás

A kétoldalú szociális biztonsági egyezmények és az Európai Unió szociális biztonsági koordinációs szabályozása fontos jogi eszközök az országok közötti szabad mozgás jogával élő állampolgárok szociális, egészségügyi jogainak biztosítása érdekében.

Magyarország és Románia Kormánya 44 évvel a korábbi szociálpolitikai egyezmény aláírása után hozta meg azt a döntést, hogy új, a korszerű nemzetközi jognak és az Európai Unió szabályozási elveinek megfelelő egyezményt hoz létre.

Ez a döntés szorosan kapcsolódik Románia közelgő Európai Uniós csatlakozásához, hiszen az Unió tagállamaként, a csatlakozás napjától Romániának alkalmaznia kell a vonatkozó közösségi szabályozást az összes EU tagállam relációjában. Az új szociális biztonsági egyezmény Magyarország és Románia vonatkozásában rövid idővel előrehozza az Uniós elvek alkalmazását, lehetőséget biztosítva az illetékes intézmények számára a megfelelő eljárások kialakítására és megtanulására.

Részletes indokolás

Az 1-2. §-hoz

A Magyar Köztársaság és Románia közötti, a szociális biztonságról szóló Egyezmény (a továbbiakban: Egyezmény) kötelező hatályának elismerésére - tekintettel arra, hogy az közjogi természetű jogokat és kötelezettségeket keletkeztet a Magyar Állam tekintetében és törvényhozási tárgykörbe tartozó kérdéseket szabályoz - a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. §-ának megfelelően az Országgyűlés adhat felhatalmazást. Az Nsztv. 9. §-a értelmében, ha a nemzetközi szerződés kötelező hatályának elismerésére az Országgyűlés ad felhatalmazást, azt törvényben kell kihirdetni.

A 3. §-hoz

A szociális biztonsági egyezmények elsősorban a társadalombiztosítás alapvető ágazataira terjednek ki. Mint az Európai Unió tagállama, Magyarország a szociális biztonsági koordináció európai uniós szabályait 24 másik tagállammal szemben 2004. május 1-jét követően alkalmazza. Már az uniós tagságra való felkészülésünk folyamatában kiemelt szerepet kapott, hogy a közösségi elveknek és ajánlásoknak megfelelően újítsuk meg azon kétoldalú szociálpolitikai egyezményeinket, amelyeket az 1950-es és az 1960-as években írtunk alá az akkori európai szocialista országokkal.

A csatlakozásra váró országok esetében az új szociális biztonsági egyezmények létrehozása során hangsúlyozottan tekintettel kell lennünk azokra a szociális biztonsági koordinációs eszközökre (alapvetően a Tanács 1408/71/EGK rendeletére), amelyekkel az Európai Unió tagállamai között szabályozzák a személyek, a munkaerő szabad áramlásához kapcsolódó eljárásokat. Így meghatározó jellegű

- az ellátásokhoz való jog biztosítása,

- a már megszerzett jogok fenntartása,

- a jogosultsági időtartamok egybeszámítása,

- az ellátások exportja,

- az arányos teherviselés, és

- főszabályként az, hogy a foglalkoztatott személyre a munkavégzés helye szerinti jogszabályok vonatkozzanak.

A Romániával aláírt egyezmény ennek megfelelően a Tanács 1408/71/EGK rendeletében meghatározott szabályokat a legmesszebbmenőkig figyelembe vette.

Az Egyezmény a korábbi, Romániával megkötött és azóta alkalmazott megállapodás helyébe lép. Az Egyezmény változtatásokat hoz a teherviselés és az igényérvényesítés szabályai területén.

A terhek viselésében a társadalombiztosítási rendszerek és szervek továbbra is közvetlenül vesznek részt. A területi elvű teherviselés helyébe azonban, amely alapján mindig annak az országnak a teherviselője állja a nyugellátások és az egészségügyi ellátások terheit, amelyik területén az érintett személy állandó lakóhellyel rendelkezik, illetve egyes egészségügyi ellátások esetében amelynek területén tartózkodik, a biztosítási alapú teherviselés lép, azaz mindig valamely biztosítási jogviszonyhoz kapcsolódóan szerez az ellátások igénybevételére jogot az érintett személy és a biztosítási jogviszony szerinti teherviselő viseli az ellátások költségeit. Ennek az európai uniós szabályozásnak is megfelelő alapelvnek a bevezetésével az érintett személyek jogainak érvényesítésének jogi eszközei megváltoznak.

Közvetlen kihatással van az új Egyezmény alkalmazása a nyugellátásokra jogosultak igényérvényesítésére. A nyugellátás iránt az egyezmény hatálybalépését követően benyújtott igényeket a Romániában szerzett jogok tekintetében a román jog szerint a román nyugdíjbiztosítási szervnek kell elbírálnia, és a nyugellátást is a román teherviselő fogja folyósítani, míg a magyar jogviszony alapján szerzett ellátások esetében a magyar nyugdíjbiztosító állapítja meg a nyugdíjat, és folyósítja azt. Ez az elv érvényesül függetlenül attól, hogy a nyugdíjas mely államban települ le. Ha egy nemzeti jog alapján az ellátáshoz nem elégséges a jogosultsághoz a biztosítási idő, a két országban megszerzett időket egybeszámítják, és a két teherviselő az idők arányában viseli a rá eső terheket. Vagyis mindkét ország figyelembe veszi a másik országban szerzett biztosítási időket is (ahhoz, hogy meglegyen a nyugdíjjogosultsághoz elegendő biztosítási idő), de a nyugdíj mértékének arányos megállapításához csak a saját országában szerzett biztosítási időt veszi figyelembe.

Hangsúlyozni szükséges azt, hogy az Egyezmény rendelkezései nem érintik a hatályba lépése előtt megállapított nyugellátásokat és azok teherviselését. Az Egyezmény rendelkezései kizárólag a hatályba lépését követően benyújtott, új nyugdíj-megállapítási igényekre alkalmazandóak.

A munkavégzéssel kapcsolatosan az Egyezménynek a balesetbiztosításra vonatkozó szabályai az üzemi baleset és a foglalkozási megbetegedés esetére járó biztosítás speciális kérdéseit rendezik: ezekben az esetekben a baleset időpontjában illetékes biztosító a saját jogszabályai szerint állapítja meg és folyósítja az ellátásokat.

Az egészségügyi ellátás, egészségbiztosítás különleges rendelkezései közül kiemelést érdemel, hogy az egymás országaiba való utazás esetében a sürgősségi ellátás költségei nem az ellátásra szorulót terhelik, hanem a biztosítók egymás között számolják el azt. Ez azt jelenti, hogy az ideiglenesen a másik fél országában tartózkodók az azonnali orvosi ellátást igénylő esetekben a szükséges ellátást megkapják és annak költségeit nem kell az ellátást nyújtó egészségügyi intézménynek megtéríteniük.

Ugyanakkor - az eddigiektől eltérően - az új egyezmény rendelkezései szerint az ellátás költségei elszámolásra kerülnek, vagyis a magyar biztosítottak romániai ellátásának költségei a magyar felet terhelik, a román egészségbiztosítás hatálya alá tartozók magyarországi sürgősségi ellátásának költségeit pedig a román fél téríti meg a magyar egészségbiztosítás részére. A bevezetendő elszámolási kötelezettség miatt módosulnak a jogosultság igazolásának feltételei: a két ország biztosítói által kiadandó formanyomtatványokkal, illetve Románia Európai Uniós csatlakozását követően a két biztosító által kiadandó Európai Egészségbiztosítási Kártyákkal lehet igazolni az ellátási jogosultságot.

Az Egyezmény szerint az arra jogosultaknak - kölcsönösen, biztosítójuk előzetes engedélyével - lehetőségük van tervezett külföldi gyógykezelésre is. Ebben az esetben is a természetbeni ellátások költségeit az illetékes ország biztosítója köteles megtéríteni az ellátást nyújtó ország biztosítójának.

A 4. §-hoz

A hatályba léptető rendelkezések -az Nsztv. 10. §-ában foglalt rendelkezéseknek megfelelően - rögzítik, hogy az Egyezményt kihirdető törvénynek az Egyezmény szövegét tartalmazó része az Egyezmény 38., a hatálybalépését kimondó cikke szerinti időpontban lép hatályba. Ennek konkrét napját nem a törvény, hanem a naptári nap ismertté válását követően a Magyar Közlönyben haladéktalanul közzétett egyedi határozatával a külügyminiszter állapítja meg. Figyelemmel arra, hogy az Egyezmény 38. cikkének (3) bekezdése hatályon kívül helyezi az 1961-ben a Magyar Népköztársaság és a Román Népköztársaság közötti szociálpolitikai egyezményt, a törvény 4. §-ának (4) bekezdése - az Egyezmény hatálybalépésének időpontjában - hatályon kívül helyezi az azt kihirdető 1962. évi 5. törvényerejű rendeletet.