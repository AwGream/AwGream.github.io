2005. évi XC. törvény indokolása

az elektronikus információszabadságról

-----STARTING---POINT---ALTALANOS--- 

A személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) 2005. június 1-jétől hatályos 19. § (2) bekezdése szerint az állami, önkormányzati vagy jogszabályban meghatározott egyéb közfeladatot ellátó szervek rendszeresen elektronikusan vagy más módon közzéteszik a tevékenységükkel kapcsolatos legfontosabb adatokat. A törvényi rendelkezés szerint a tájékoztatás módját és a vonatkozó adatok körét jogszabály állapítja meg. Az elektronikus információszabadság törvényi szabályozásának célja az, hogy pontosan meghatározza az elektronikus közzététel kötelezettségének tartalmát.

A közzététel hagyományos (az elektronikustól eltérő) módja számos lehet: az erre köteles szerv az általa szerkesztett időszaki kiadványok, közkönyvtárak részére átadott kötetek, beszámolók, prospektusok útján juttathatja el a nyilvánossághoz a közérdekű adatokat az erre köteles szerv. A mai technikai viszonyok között azonban kézenfekvő élni az elektronikus közzététel lehetőségével.

A közérdeklődésre leginkább számot tartó közérdekű adatoknak az elektronikus közzététele számos kedvező eredménnyel jár: hozzájárul az internet magyar nyelvű tartalmának jelentős bővüléséhez, az internet használatának terjedéséhez azzal, hogy ráébreszti a polgárokat az elektronikus információszerzésben rejlő lehetőségekre, az adatok gyorsabb, naprakészebb, és hosszú távon olcsóbb közzétételére ad módot, végül lehetővé teszi a polgár számára az anonim információszerzést is.

Jelen törvény (a továbbiakban: Törvény) rögzíti a közérdekű és közérdekből nyilvános adatok elektronikus közzétételének általános rendelkezéseit, az internet segítségével nyitottabbá teszi a jogalkotást, megismerhetővé teszi a jogszabályok digitális változatát, végül megteremti a felsőbíróságok anonimizált határozatai megismerésének lehetőségét.

A Törvény a jogszabálytervezetek véleményezése, a Magyar Közlöny interneten történő megjelenése, illetve a Hatályos Jogszabályok Elektronikus Gyűjteménye vonatkozásában a jogalkotási eljárást érintő kérdéseket szabályoz. A 4/1993. (II. 12.) AB határozat szerint ott, ahol az Alkotmány valamely törvény elfogadásához a jelenlévő képviselők kétharmadának szavazatát írja elő, a minősített többség követelménye nem az adott szabályozási tárgykör bármely törvényi szabályozására vonatkozik, hanem csakis az adott alkotmányi rendelkezés közvetlen végrehajtásaként megalkotott törvényre; ezért egy tárgykör szabályozásához a minősített többség előírása nem zárja ki, hogy az adott tárgykörhöz kapcsolódó részletszabályokat egyszerű többségű törvény határozza meg. Mivel a Törvényben szereplő rendelkezések a minősített többséget igénylő jogalkotási törvénnyel egyetlen ponton sem kerülnek ellentétbe, azt sem tételesen, sem pedig burkoltan nem módosítják, elfogadásukhoz a jelenlévő országgyűlési képviselők több mint felének szavazata szükséges.

-----STARTING---POINT---RESZLETES---

Az 1-2. §-okhoz

A Törvény célja, hogy elektronikus közzététel útján megismerhetővé tegye a közérdekű adatokat. A hagyományos közzétételi módok a technológiai változások következtében előálló új társadalmi igények miatt egyre inkább elégtelenek és gazdaságtalanok, ezért szükséges az elektronikus közzététel előírása.

A Törvény értelmező rendelkezései kizárólag a köznyelvben nem használatos, illetőleg a jogrendszerben megfelelő szinten nem definiált fogalmakat határozzák meg.

A 3. §-hoz

E rendelkezés a Törvény célja szempontjából az egyik legfontosabb rendelkezést tartalmazza: elrendeli a közzétételi listákon meghatározott adatokat kezelő szervek azt a kötelezettségét, amely szerint az adatokat az interneten kell közzétenniük. Az interneten történő közzététel kötelezettsége már ma sem idegen a magyar jogrendszertől: számos jogszabály teszi kötelezővé, hogy egyes szervezetek bizonyos adatokat honlapjukon kötelesek megjelentetni.

Az elektronikus információszabadság törvényi szabályozásának elő kell írnia meghatározott szervezetek számára internetes honlap fenntartásának kötelezettségét. A honlap-fenntartási kötelezettség nem jelenti feltétlenül önálló honlap fenntartásának kötelezettségét. A kötelezett szervek gazdaságossági vagy más megfontolásokból együttműködhetnek, közösen is tarthatnak fenn honlapot, természetesen úgy, hogy a közzétett közérdekű adatok a szerveknek megfelelően elkülöníthetőek legyenek, vagyis legyen világos, hogy melyik adat melyik szervtől származik, és úgy, hogy az adatot kereső állampolgár a közös honlapot fenntartó szervek honlapját könnyen megtalálja. Ez elsősorban az önkormányzatok számára jelenthet hatékony megoldást, hiszen a kistelepülések nem képesek minden esetben önállóan fenntartani honlapot. A helyi önkormányzatokról szóló 1990. évi LXV. törvény 41. §-ának megfelelően e feladat ellátására társulásokat hozhatnak létre, vagy az erre a célra kialakított központi honlapon is közzétehetik.

Nem minden közérdekű adatot kezelőnek kell tehát saját honlapot fenntartania, ilyen kötelezettséget csak az országos illetékességű szervek, valamint a megyei (fővárosi) közigazgatási hivatalok, és taxatív felsorolt szervek tekintetében határoz meg a Törvény. Minden más közfeladatot ellátó szerv számára megadja a választás lehetőségét abban a kérdésben, hogy saját honlapon teszik-e közzé az adataikat, vagy ebben más szervvel együttműködnek.

Az Avtv. 19. § (1) bekezdésének meggyökeresedett értelmezése szerint közfeladatot ellátó szerveknek minősülnek - a közfeladat ellátásával összefüggésben - azok a szervezetek is, amelyek ezt a feladatot az állammal, állami szervvel, vagy az önkormányzattal kötött szerződés alapján látnak el.

A megyei (fővárosi) közigazgatási hivatalok kivételével a területi és helyi szervek tekintetében általában nem indokolt az önálló honlap-fenntartási kötelezettség előírása, hiszen az részben felesleges ismétlődéseket, részben (frissítési hiányosságokból vagy félreértésekből adódóan) eltérő tartalmat eredményezhet, ami az ilyen típusú szerveknél nem kívánatos. A Törvény ezért azt a megoldást követi, hogy egyrészt a felelősségi viszonyok tisztázása végett megkülönbözteti az adatfelelőst és az adatközlőt, másrészt a központi szervek honlap-fenntartási kötelezettségének előírása mellett azoknak mint adatközlőknek a kötelezettségét határozza meg az irányításuk, illetve felügyeletük alatt álló területi és helyi szervek közérdekű adatainak közzétételére. Ez a közérdekű adatok elektronikus elérhetőségének biztosítása mellett a szektorok sokszínűségének megfelelő megoldásokat tesz lehetővé, így a helyi, területi szervek adatai elhelyezhetők a központi szerv honlapján, vagy - amennyiben az ágazat jellegzetességei ezt indokolják - a területi szervek saját honlapjain is. Nem centrális alárendeltségben működő közfeladatot ellátó szervek esetében az önálló honlap fenntartásának a társulás által működtetett honlapon történő közzététel lehet alternatívája. Ezzel a Törvény a kistelepülések közzétételi kötelezettségéből fakadó terheit kívánja enyhíteni.

A honlap-fenntartási kötelezettség ilyen meghatározása természetesen nem zárja ki, hogy más szervek és szervezetek, intézmények önálló honlapot tartsanak fenn törvényi kötelezettség hiányában is.

A honlapot fenntartók számára általános kötelezettség tájékoztatást adni a közérdekű adatok elérhetőségének más módjairól, az igénybe vehető jogorvoslatokról.

A 4. §-hoz

A közzététel, illetve a honlap-fenntartás kötelezettségének magában kell foglalnia a közzétett információ naprakészen tartásának kötelezettségét. Ennek előírása internetes közegben különösen indokolt, tekintettel egyrészt arra, hogy az állami és önkormányzati szervek honlapjainak elemzésekor sok esetben találkozhattunk elavult tartalommal, másrészt pedig arra, hogy az elektronikus közzététel kötelezettségét éppen az indokolja, hogy ez a közzétételi mód teszi lehetővé a mindig aktuális tartalom elérhetőségét, a folyamatos pontosítást, aktualizálást, frissítést. A Törvény szerint ezért kötelezővé kell tenni a tartalom naprakészen tartását, oly módon, hogy az adatfelelőst, vagyis azt a szervet teszi felelőssé a közzétett közérdekű adatok hitelességéért, pontosságáért, amelynek a tevékenyégével összefüggésben azok keletkeztek. Az adatfelelős illetve az adatközlő a Törvény végrehajtásának megfelelő biztosítása érdekében belső szabályzatban állapítja meg a közzétételi kötelezettség teljesítésének részletes szabályait.

A közzététel módjának sajátosságaiból adódóan a közzétett közérdekű adatok átmeneti elérhetetlenségének technikai akadályai is lehetnek, amelyek elhárítása a honlap-fenntartás részét kell képeznie. A Törvény szerint a technikai akadályok elhárítása, a folyamatos elérhetőség a fenntartó, illetve az adatközlő felelősségébe tartozik.

Az 5. §-hoz

Az egyértelmű jogalkotás érdekében fontos a törvényben is rögzíteni, hogy a kötelezően közzéteendő adatok nem fedik le az összes közérdekű adatot, tehát a listában nem szereplő közérdekű adatokra vonatkozóan nem érinti a közfeladatot ellátó szerveket az Avtv. hatályos 20. §-a alapján terhelő tájékoztatási kötelezettséget, sőt még a kötelezően közzétett adatok tekintetében sem mentesíti a közfeladatot ellátó szerveket az alól a kötelezettség alól, hogy egyedi igények esetén a közérdekű adatot az igénylő rendelkezésére bocsássák.

A 6. §-hoz és a Törvény mellékletéhez

A honlap-fenntartási kötelezettségnek és a honlapokon közzétett adatok megismerhetőségét szolgáló intézkedések megtételének előírása mellett meg kell határozni, hogy mely adatokat kell az azokat fenntartó szervezeteknek oly módon közzétennie, hogy az az érdeklődők számára folyamatosan elérhető legyen. Az elektronikus közzétételnek a közfeladatot ellátó szerv által kezelt közérdekű és közérdekből nyilvános adatok közül azokra az adatokra kell kiterjednie, amelyek a közfeladatot ellátó szervekkel való kapcsolatfelvételhez, az általuk nyújtott szolgáltatások hatékony igénybevételéhez nyújtanak segítséget, illetve biztosítják azok átlátható, demokratikus működését, a közéleti kérdésekben a vélemény-nyilvánításhoz nélkülözhetetlen információkhoz való hozzájutást, valamint az államháztartás forrásainak hatékony és átlátható felhasználását, a korrupció lehetőségének csökkentését. A kötelezően közzétett adatok továbbá tehermentesítik a közfeladatot ellátó szerveket is annyiban, hogy a tömegesen előforduló egyedi adatigénylések teljesítése helyett az arra vonatkozó igények a közfeladatot ellátó szerv közreműködése nélkül is kielégíthetők.

Az elektronikus közzétételi listák meghatározásában a nemzetközi minták (például Egyesült Királyság, Észtország), valamint a hazai állapot felmérése során szerzett tapasztalatok segítenek, meghatározásuk mégis nagy körültekintést igénylő munka. A kötelezően - kérelem nélkül - elektronikus úton közzéteendő adatok törvényi meghatározása adatfajtánként definiált közzétételi listákkal képzelhető el. Az állandóan hozzáférhető adatok ugyancsak két csoportba tartoznak: az egyik csoportot képezi a minden intézményre egyaránt kötelezően nyilvános adatkör (például postai, e-mail címek, struktúra, működésre vonatkozó jogi és belső szabályok, stb.), a másodikat pedig az adott közintézmény által közzéteendő adatkörök, amelyek lehetnek különös (például egy adott ágazatba tartozó valamennyi szervre vonatkozó), és egyedi adatok (például aktuálisan mely költségvetési szervet vizsgál a számvevőszék). Mindazonáltal logikai strukturáltságot a szabályozásnak nem kell teljesen lefednie, de a közzétételi listáknak általános és különös (illetve csak az adott szervre kötelező) részét kell elkészíteni.

A Törvényben szereplő általános, valamennyi közfeladatot ellátó szervre vonatkozó közzétételi lista elsősorban az Avtv. 19. §-ának (1) és (2) bekezdésében példálózó felsorolással nevesített adatfajtákat szem előtt tartva, továbbá az egyéb jogszabályokban (különösen az államháztartásról szóló 1992. évi XXXVIII. törvényben, valamint végrehajtási rendeletében) foglaltak figyelembe vételével került összeállításra. Az általános közzétételi listát a törvény melléklete tartalmazza.

Az általános közzétételi listába összefoglalt adatokon kívül számos más jogszabály is rendelkezik egyes adatoknak valamely közfeladatot ellátó szerv honlapján történő közzétételéről, illetve - a közzétételmódjának meghatározása nélkül - a nyilvánosságra hozhatóságáról [lásd például a köztisztviselők egyes azonosító adatainak „erre alkalmas” módon való közzétételét elrendelő 233/2001. (XII. 10.) Korm. rendelet] rendelkeznek. Ezek a szabályok azonban csak a közfeladatot ellátó szervek egy-egy csoportjára vonatkoznak, így az általános közzétételi listába való felvételük sem nem indokolt, sem nem lehetséges.

Ez utóbbi körülmény (tudniillik, hogy számos jogszabály csak egy-egy adatfajta, vagy egy-egy szervtípus tekintetében rendelkezik adatok nyilvánosságra hozásáról) hatással volt a különös közzétételi listákra vonatkozó szabályok kialakítására is. A brit példa, miszerint a közfeladatot ellátó szervek az információs biztos jóváhagyásával dolgozzák ki és teszik közzé a saját különös közzétételi listáikat, a jelenlegi hazai jogi környezetben nem lehet kizárólagos formája a különös közzétételi listáknak. A Törvény ezért - elismerve a jelenlegi helyzetet - azt a megoldást választja, amely szerint a különös közzétételi listákat egyaránt meghatározhatja jogszabály (e tekintetben valamennyi jogszabály), és azon felül a közfeladatot ellátó szerv vezetője is. A hatályos szabályok szerint az adatvédelmi biztos véleményezi a közérdekű adatok nyilvánosságát érintő jogszabályok tervezeteit, tehát a jogszabályba foglalt különös közzétételi listák esetén az adatvédelmi biztos véleménye megjelenhet a jogalkotásban.

A közfeladatot ellátó szervek saját (illetve az alárendeltségükbe tartozó, közfeladatot ellátó más szervekre is kiterjedő) különös közzétételi listái létrehozására jogosultak, melyek az ágazatra, vagy a szervtípusra vonatkozó egyéb közzéteendő adatokat határozhat meg.

Az általános közzétételi lista három részből (a szervezeti, a tevékenységre és működésre, valamint a gazdálkodásra vonatkozó adatok listájából) áll. A szervezetre vonatkozó adatok kötelező közzétételének célja, hogy a közfeladatot ellátó szerv és vezető tisztségviselői legfontosabb adatai mellett a közfeladatot ellátó szervnek más (mind a neki alárendelt vagy általa alapított, mind pedig a felettes, felügyelő, ellenőrző) szervekkel való kapcsolata átlátható legyen.

A tevékenységre, működésre vonatkozó adatok - az Avtv. 19. §-ának (2) bekezdését is figyelembe véve - nem csupán a feladatok és hatáskörök katalógusát, hanem a közfeladatot ellátó szerv által kezelt adatokra, az általa nyújtott vagy költségvetéséből finanszírozott közszolgáltatásokra, a jogszabálytervezetek és egyéb előterjesztések nyilvánosságára vonatkozóan is tartalmaz rendelkezést. Hangsúlyosan szerepel a listában a közfeladatot ellátó szerv szakmai tevékenységének értékelését lehetővé tevő információk kötelező közzétételének elrendelése.

A gazdálkodásra vonatkozó adatok egyrészt az államháztartásról szóló 1992. évi XXXVIII. törvény, valamint a 217/1998. (XII. 30.) Korm. rendelet azon szabályait tartalmazza, amelyek a közfeladatot ellátó szervek jelentős többségére vonatkoznak, másrészt kötelezően közzéteendőnek minősíti a közbeszerzési, illetve a koncessziós szerződések törvényben meghatározott nyilvános adatait.

Az általános és a különös közzétételi listák a jogalkotó, illetve a közfeladatot ellátó szervek döntését tükrözik a kötelezően közzéteendő adatok köréről. A közfeladatot ellátó szervekhez érkező, a nem kötelezően közzétett közérdekű (és közérdekből nyilvános) adatokra vonatkozó tömeges adatigénylés esetén biztosítani kell, hogy a honlapokra ez utóbbi adatok is kötelezően felkerüljenek, azaz a közzétételi listákat módosítsák. Ez az adatot kezelő szervnek látszólag teher, valójában azonban könnyebbség, hiszen jelentősen csökkenhet az adatigények teljesítésével kapcsolatos adminisztratív teher.

A közpénzek felhasználásáról, a köztulajdon használatának nyilvánosságáról, átláthatóbbá tételéről és ellenőrzésének bővítéséről szóló 2003. évi XXIV. törvény (a továbbiakban: Üvegzseb törvény) már korábban is elrendelte bizonyos közérdekű adatok internetes közzétételét. A Törvény annak érdekében, hogy a közzétett adatokra egységes szabályozás vonatkozzon, segítve ezzel a jogalkalmazást és az adatkeresők eligazodását, úgy rendelkezik, hogy az Üvegzseb törvény szerint közzéteendő adatokat is a Törvény általános szabályai szerint (bárki számára, azonosítás nélkül, stb.), a Törvény alapján közzétett adatokkal azonos felületen kell közzétenni. A közpénzek felhasználásáról, a köztulajdon használatának nyilvánosságáról, átláthatóbbá tételéről és ellenőrzésének bővítéséről szóló „Üvegzseb” törvényből eredő és az államháztartási információs és működési rendszer korszerűsítését szolgáló egyes feladatokról szóló 1096/2003. (IX. 11.) Korm. határozat melléklete szerint ki kell dolgozni a közérdekű adatok kezelésével kapcsolatos kötelező statisztikai adatszolgáltatás rendszerét. E statisztikai rendszer, illetve a közfeladatot ellátó szervek saját statisztikái, tapasztalatai is alapul szolgálhatnak a nem kötelezően közzétett közérdekű adatigénylések számában bekövetkezett változások megítélésében. Ennek alapján mind a közfeladatot ellátó szerv, mind pedig a jogalkotó dönteni tud abban a kérdésben, milyen adatkörökkel kell, illetve érdemes kiegészíteni a közzétételi listákat. Jelentős változás esetén a közzétételi listát ki kell egészíteni a vonatkozó adattal, egyéb esetben kiegészíthető.

A közzétételi listák tartalmának meghatározásán keresztül történik meg a közszféra információinak további felhasználásáról szóló 2003/98/EK irányelv egyes rendelkezéseinek átültetése is, így a további felhasználással kapcsolatos általános feltételek közzétételére irányuló kötelezettség meghatározása.

A 7-8. §-okhoz

A közérdekű adatokhoz való elektronikus hozzáférés gyakorlása során a polgárnak három problémát kell megoldania: meg kell találnia a keresett adatot, meg kell ítélnie a megtalált adat minőségét, relevanciáját, a keresés kritériumainak való megfelelőségét, valamint értelmeznie kell az adatot a közérdekű adatok összefüggéseiben, illetve tájékozódnia kell a közérdekű adatok teljes körében.

Ezzel kapcsolatban az Irányelv 9. cikke úgy rendelkezik, hogy „[a] tagállamoknak biztosítaniuk kell, hogy a felhasználókat a további felhasználásra rendelkezésre álló dokumentumok keresésében olyan gyakorlati intézkedések segítsék, mint a fő dokumentumokat tartalmazó, lehetőleg online módon elérhető jegyzékek, illetve a decentralizált jegyzékekkel összekapcsolt internetes portálok”. A fenti három probléma megoldásának elősegítéséhez három - egymással részben összefüggő - informatikai megoldás biztosítása szükséges.

A keresett közérdekű adat megtalálásának legegyszerűbb és egyben a legkevesebb informatikai fejlesztést igénylő eszköze a közérdekű adatok jegyzékeinek, katalógusainak, másképpen segédleteinek elektronikus úton (interneten) való közzététele. Az ilyen segédletek hiteles, pontos adatokat szolgáltatnak és ilyeneket tartalmazó adatbázisokat tesznek elérhetővé, de alkalmasak arra is, hogy a potenciális adatigénylő „böngésszen” a hozzáférhető adatok, adatállományok között, vagyis segítik a konkrét adatigény megfogalmazását is. A törvény hatálya alá tartozó szervek esetében indokolt egy központosított segédlet létrehozása,. A segédlet tartalmi megfelelőségéről és rendszeres karbantartásáról, frissítéséről az érintett szerveknek kell gondoskodniuk. Azonban még az ilyen egyszerű segédletek esetében is szükség van egységes rendezőelvek meghatározására, közös tárgymutatók összeállítására, tárgyszavak meghatározására és egységes értelmezésére. Ezekről a kérdésekről (a jegyzék minimális adattartalmáról és szerkezetéről) a törvénynél alacsonyabb szintű jogforrásban, a végrehajtás során megalkotandó rendeletben kell dönteni. Az ilyen segédletek célszerű eleme az adatot kezelő szervek honlapjainak linkgyűjteménye, kapcsolati adatainak telefonkönyv-szerű listája. Tartalmilag pedig e segédletek, annotált internetes katalógusok kiterjeszthetők a jogi értelemben ugyan nem közérdekű, de „közhasznú”, „közérdeklődésre számot tartó” adatok körére is, például a magánszektor által rendezett kulturális események programjainak közlésére. A törvény végrehajtására megalkotandó rendeletben ezért javasolt úgy rendelkezni, hogy a központi elektronikus jegyzékkel közös szerkezetben közzétételre kerülnek a központi közigazgatási szervek, és helyi önkormányzatok elérhetőségi adatai, ideértve azok elektronikus postacímét, honlapjának illetőleg közérdekű adatai kötelező elektronikus közzétételi helyének címét.

Egy-egy közérdekű adat általában nemcsak egyetlen szervezet kezelésében található meg, hanem számos helyen, s a közérdekű adat iránti igény kielégítését az Avtv. minden szerv számára kötelezővé teszi. Következésképpen az internetes segédletek is számos helyen fognak hasonló, esetenként azonos közérdekű adatokra mutatni, mint ahogy egy egyszerű keresőgépes szolgáltatás használata esetén is több (esetenként kezelhetetlenül sok) találatot kaphat a felhasználó. A közérdekű adatot igénylőnek, vagy csupán tájékozódni kívánó felhasználónak tehát egyfelől el kell tudnia dönteni, hogy a lehetőségek közül melyik adatelérési utat válassza, melyik a „legjobb minőségű”, az igényeinek leginkább megfelelő közérdekű adat; másfelől pedig meg kell tudnia ítélni, hogy a kiválasztott adat valóban megfelel-e a keresés kritériumainak. Mindkét feladat teljesítéséhez metaadatok ismeretére van szükség. A metaadat az ismert definíció szerint „adat az adatról”, sőt az adatállományról és/vagy az adatbázisról is. Leírja az adat tartalmát, minőségét, állapotát és egyéb jellemzőit; információt nyújt az adatbázis tartalmáról, ábrázolásáról, (térbeli és időbeli) kiterjedéséről, kontextusáról, minőségéről és elérhetőségéről; tartalmazza a felhasználónak szánt útmutatót, az adatkészlet történetét, forrását, a vele kapcsolatba hozható szervezetek körét stb. A metaadatok hozzáadása a fent említett egyszerű internetes segédletekhez - szigetszerű rendszerek esetén - némi informatikai fejlesztést igényel, de ennek mértéke és költsége nem számottevő. Sokkal inkább munkaigényes, egyúttal a metaadatok használhatóságát alapvetően befolyásoló tényező a metaadatok körének meghatározása, azok egységes értelmezése, a közzétett metaadatok rendszeres frissítése. A törvény végrehatására kiadott rendeletnek ezért meg kell határoznia a kötelezően közzéteendő metaadatok minimális körét és tartalmát, valamint a közérdekű adatot kezelők ezzel kapcsolatos kötelezettségeit is.

Egy adat önmagában nem hordoz jelentést, azt csak a kontextus biztosítja. A kontextus részben az adatigénylő ismereteiből, vagy másutt elérhető információkból áll össze, részben pedig a közérdekű adatok egymással való, többszintű összefüggéseiből. Egy adatbázist az adatok és a működtető logika együttesen alkotja, így az adatbázis maga is tartalmaz relációkat, belső összefüggéseket. Ismeretlen vagy hiányzó relációk esetén az adatok értelmezése is nehéz vagy lehetetlen. Az egyes adatbázisok felépítésére vonatkozó metaadatokat a szigetszerűen felépített segédletek is tartalmazhatják, így biztosíthatják az egyes adatbázisok használatát, értelmezését. Az elektronikus információszabadság végső célja azonban az, hogy ne csak egyes adatokat vagy adatbázisokat, hanem a közérdekű adatok közötti összefüggéseket, az adatokhoz kapcsolódó más adatokat is könnyen el lehessen érni és kapcsolataikat át lehessen látni. Ennek megvalósításához egységes elveken alapuló, infrastruktúra jellegű - következésképpen erőforrás-igényes - fejlesztésre van szükség.

A fejlesztés átfogó koncepciót és tervezést igényel, az adatot kezelő szervek közötti tartós együttműködést feltételez, éppen ezért megvalósítás csak a szűken vett közhatalmi szektorban reális. Egy ilyen meta-rendszer tehát a közhatalmi információk integrált, egységes szempontok szerinti elérését, s ezáltal az elektronikus információszabadság lényegi, tartalmi megvalósulását tenné lehetővé.

Az ilyen rendszereket angol nyelvterületen kormányzati információs lokátorrendszernek (Governmental Information Locator System, GILS) hívják. Létrehozásukhoz - a felhasználó által nem látható szinten - egy egységes (szabványos) adatleírási rendszer szükséges, amelynek segítségével a szervezeten belüli és a szervezetközi adatkommunikáció történik, ez viszont a felhasználó által látható szinten egységes keresési logikát, megjelenítést és technikai felületet eredményez, és legfőképpen olyan metaadatokat jelenít meg, amelyek az adatok értelmezhetőségét lényegesen megnövelik.

Egy ilyen információs lokátorrendszer a közérdekű adatot kereső számítógép-felhasználó képernyőjén megjelenő adatokhoz automatikusan hozzárendelheti például az adatok eredeti forrását, keletkezésük, frissítésük időpontját, aktuális kezelőjét, az adatok alapadat vagy származtatott adat voltát, tényadat vagy becslés voltát, egy folyamatban elfoglalt státuszát, az adott témában megtalált adatok relevanciáját, más adatállományokkal és szervezetekkel való kapcsolatát stb. E szempontokat (metaadat-kategóriákat) természetesen a rendszer kiépítésekor előzetesen meg kell határozni, gondoskodni kell egységes értelmezésükről, valamint arról, hogy a rendszer résztvevői, „beszállítói” a létező és jövőbeli adatállományaikat e számos (és lehetőleg hosszú időn át nem változó) szempont szerint besorolják és karbantartsák.

A szabályozásnak tehát tartalmaznia kell az információs lokátorrendszer kiépítésének alapvető követelményeit, amelyet célszerű a már létező, metaadatok használatán alapuló kezdeményezésekkel összehangolni, a párhuzamos fejlesztések és az inkoherens rendszerek kiépítésének elkerülésére. A végrehajtásra megalkotott jogszabálynak kell meghatároznia a lokátorrendszerhez csatlakozó szervek körét, illetve csatlakozásuk ütemét, valamint a rendszerben kezelt közérdekű adatokat, a rendszer használatához szükséges, a közérdekű adatokról szóló adatok (metaadatok) körét, valamint ki kell fejleszteni a rendszer működtetéséhez szükséges egységes adatleíró nyelvet. A végrehajtási jogszabálynak ki kell térnie arra is, hogy a rendszerhez csatlakozó szervek kötelesek a rendszer üzemeltetésében együttműködni, a metaadatokat, illetve az egységes adatleíró nyelvet alkalmazni, a technikai követelményeket betartani. A rendszert úgy kell létrehozni, hogy a csatlakozó szervek honlapjai annak szerves részét képezzék. Az Irányelvvel való harmonizáció pedig azt a követelményt támasztja, hogy a rendszer kezelőfelülete angol nyelven is elérhető legyen. Fontos kiemelni, hogy a lokátorrendszer nem kizárólag a közérdekű adatokkal összefüggésben állítható fel, más közérdeklődésre számot tartó, de közérdekű adatnak nem minősülő adat megkeresésében is segítséget nyújthat. Ezt fejezi ki az elnevezése, amelyben a közérdekű adat kifejezés helyett a közadat szó található.

Amint az a fentiekből is nyilvánvaló, a metaadatok közlése és a közérdekű adatok információs lokátorrendszerének kiépítése egymással összefüggő feladat. A metaadatok szigetszerű közlése előbb valósítható meg, mint az információs lokátorrendszer kiépítése, azonban a metaadatok körének és értelmezésének meghatározásánál már figyelembe kell venni a teljes rendszer egységes követelményeit. Az információs lokátorrendszer felhasználói várhatóan az igényes adatigénylők, például oknyomozó újságírók, kutatók, egyes szakterületek szakemberei lennének, míg a fentebb említett „színes”, informatív katalógusoké, segédleteké inkább a laikus közönség. A két, illetve három típusú fejlesztés tehát nem egymás alternatívája, hanem egymást kiegészítő, az elektronikus információszabadság érvényesíthetőségét más oldalról elősegítő lehetőségek.

A 9-10. §-okhoz

A jogalkotási törvény társadalmi vitára vonatkozó rendelkezéseinek hatályon kívül helyezése óta kiüresedtek a jogalkotási eljárásba a társadalmat, az érintetteket bekapcsolni hivatott szabályok. Egyes jogszabályok konzultációs kötelezettséget írnak elő meghatározott szervezetekkel, egyes fontosabb jogszabályok tervezetei már ma is az előkészítő tárca honlapján olvashatók, a jogszabályok többsége esetében azonban nincs lehetősége az érintetteknek, hogy véleményüket kifejtsék.

A Törvény előírja, hogy a jogszabálytervezeteket az előkészítő minisztérium az egyeztetés állapotának megjelölésével a honlapján közzétegye. Amennyiben az előkészítést országos hatáskörű szerv végezte, a közzétételi kötelezettség annak vezetőjét terheli. A rendelkezésben felsorolásra kerülnek azon szabályozási tárgykörök, amelyeknél a közzététel mellőzhető. Annak érdekében, hogy az érintettek érthető és a lehető legteljesebb képet kapjanak a tervezett szabályozásról, a Törvény nagyobb terjedelmű törvénymódosítás esetén az egységes szerkezetű szöveget is közzétenni rendeli. Amennyiben a jogalkotás nyilvánosságánál fontosabb érdeket veszélyeztetne a tervezet közzététele, azt mellőzni lehet.

Az előkészítő minisztérium honlapján való közzétételen túl a Törvény további elemként szabályozza a közzétett tervezetek adatbázisát, amely a kormányzati portálon működik. Nem várható el az állampolgároktól, hogy pontosan tudják, egyes jogszabálytervezeteket mely minisztérium készíti elő, ezért célszerű a kormányzati portálon felhasználóbarát módon közös adatbázisba foglalni az elérhetőségüket.

A jogszabálytervezetek közzétételére a Törvény nem határoz meg időpontot, értelemszerűen azonban a tervezetről való döntést megelőzően kell időt és lehetőséget biztosítani a véleményezésre. A közzétett tervezetek véleményezésére a Törvény 15 napos minimumot állapít meg. Ez egyaránt alkalmas arra, hogy az érintettek megalapozott véleményt formáljanak, ugyanakkor nem húzza el indokolatlanul a jogalkotási eljárást. Sürgős esetben a véleményezési határidő lerövidíthető arra az időtartamra, ami egyébként a közigazgatási egyeztetésre nyitva áll. A véleményezők észrevételeinek kezelésére részletszabályok nem adhatók, az viszont szükséges, hogy a jogszabály előkészítője érdemben reagáljon a nem nyilvánvalóan alaptalan észrevételekre. Tekintettel arra, hogy adott esetben több tucat azonos tartalmú észrevétel is érkezhet, az előkészítőnek lehetősége van ezek mérlegeléséről, az elutasítás indokairól együttesen beszámolni. Annak érdekében, hogy a véleményezők észrevételeikről visszacsatolást kapjanak, a jogszabályt előkészítő szervezet a jogszabálytervezettel megegyező helyen teszi közzé a beérkezett érdemi véleményekre adott összesített válaszait.

A 11. §-hoz

A törvényalkotás nyilvánossága már ma is részben biztosított. A szabályozás egységesítése érdekében azonban a Törvény az újonnan közzéteendő és a törvényalkotás nyilvánosságát teljessé tevő dokumentumokon túl a már most is közzétett irományokról is rendelkezik.

A 12-15. §-okhoz

A jogalkotás nyilvánosságánál is fontosabb érdek a jogszabályok nyilvánossága. Ez a követelmény levezethető az Alkotmány 2. § (1) bekezdésében szereplő jogállamiság fogalmából. Az internet használatának elterjedésével a jogbiztonság követelménye a jog megismerhetőségének magasabb fokú elvárásával bővült ki. Elvárható az államtól, hogy a jogszabályok megismerhetőségét mindig a legmagasabb technikai színvonalon, a lehető legtöbb ember számára a lehető legalacsonyabb költséggel biztosítsa. Ez azzal teljesülhet, ha a jogszabályok hiteles szövege az interneten keresztül bárki számára elérhető. A Törvény két, egymást kiegészítő módon teszi lehetővé a jogszabályok internetes megismerését.

Egyrészről a Törvény előírja a Magyar Közlöny internetes közzétételét. A Magyar Közlöny a jogszabályok megismerésének elsődleges forrása, a benne kihirdetett szöveg hitelesnek minősül, teljes bizonyossággal hivatkozni csak erre lehet. A 2005. január elsejétől megjelent Magyar Közlönyök már olvashatók az interneten, garanciális jelentőségű azonban, hogy ezt törvényi szinten is rögzítse az Országgyűlés. A Törvény - annak érdekében, hogy a közzétett szöveg iránti bizalom a legmagasabb fokú legyen - előírja, hogy a Magyar Közlöny nyomtatott megjelenésével megegyező, oldalhű másolatot kell közzétenni. Erre megfelelőnek látszanak a jelenlegi gyakorlatban alkalmazott, megváltoztatás elleni védelmet garantáló technológiák. A Törvény rögzíti, hogy amennyiben az elektronikusan közzétett és a nyomtatott formában megjelent szöveg eltér, az utóbbit kell hitelesnek tekinteni. Ez a jelenlegi technikai keretek között a jogbiztonság garanciája.

Abból a célból, hogy az állami irányítás egyéb jogi eszközei is megismerhetőek legyenek, a tárcaközlönyök tartalmát az egyes minisztériumok honlapján díjmentesen hozzáférhetővé kell tenni. A tárcaközlönyök tartalma túlnyomórészt tájékoztató jellegű, a közzététel előírásával egyidőben a tárcaközlönyök papíralapú kiadása megszüntethető, ugyanakkor a Törvény módot ad arra, hogy kinyomtatott formában is terjeszthetőek maradjanak a tárcalapok. Azon tárcalapok esetében, amelyeknél a nyomtatott terjesztés továbbra is kiemelt fontosságú, az új szabályozás a gyakorlatban nem hoz változást sem a terjesztő, sem a megrendelők számára.

A jogkereső közönség számára nagyobb fontossággal bír a Törvény szerinti másik adatbázis, a Hatályos Jogszabályok Elektronikus Gyűjteménye. Ez a gyűjtemény - rendszeresen frissítve - a jogszabályoknak és az állami irányítás egyéb jogi eszközeinek az aktuális napon hatályos szövegét tartalmazza. Az Európai Unió tagországainak túlnyomó többségére (így olyan, hazánkkal együtt csatlakozott országokra is, mint Észtország, Málta, Szlovákia) igaz, hogy az interneten keresztül ingyenesen elérhetővé teszik jogszabályaik teljes körű, hivatalos adatbázisát. Maga az Európai Unió is kezdeményezte a nemzeti jogalkotás eredményeinek internetes közzétételét: a Nat-Lex adatbázison keresztül bárki számára, ingyenesen elérhetőek a 2004. május 1-je előtt csatlakozott tagállamok jogszabályai. Magyarországnak ugyan nincs jogi kötelezettsége arra, hogy csatlakozzon a rendszerhez, de a távolmaradás kétségkívül rontana hazánk megítélésén. A Törvénynek nem célja, hogy nagy beruházással egy minden jogalkalmazó igényeit kielégítő jogszabály-nyilvántartást hozzon létre. A kielégítő alkalmazhatósághoz ugyanakkor szükséges, hogy a jogkereső közönség a jogszabályok számára, címére és a jogszabályok szövegében kereshessen.

A 16-20. §-okhoz

Tekintettel arra, hogy az absztrakt szinten megfogalmazott jogszabályokat a bírói ítéletek töltik meg tartalommal, a hatályosuló joganyag megismeréséhez a bírói gyakorlat ismerete is szükséges. A bírói gyakorlatot széles körben megismerhetővé csak a határozatok internetes közzététele teheti. Mivel egyrészt a Legfelsőbb Bíróság és az ítélőtáblák joggyakorlata kiemelt jelentőségű, másrészt a technikai, anyagi lehetőségek itt adottak, a Törvény ezen bíróságok esetében rendeli el az ügy érdemében hozott határozatok közzétételét. Az említett bíróságokon már létezik az összes határozatot elektronikusan, anonimizálás nélkül tartalmazó adatbázis. Ennek felhasználásával a közzététel nagymértékű beruházás nélkül is megvalósítható.

A Törvény rögzíti, hogy a közzétett határozatokhoz való hozzáférés nem korlátozható, az adatbázist gyakorlatilag a jogszabálygyűjteményekkel egyezően kell elérhetővé tenni. A célszerűség és a költséghatékonyság azt szolgálja, hogy a határozatok közös adatbázisból legyenek elérhetőek (ezt az Országos Igazságszolgáltatási Tanács Hivatala működteti), azt viszont az egyes bíróságok maguk bővíthessék.

Főszabályként minden, a táblabíróságok vagy a Legfelsőbb Bíróság által az ügy érdemében hozott határozatot közzé kell tenni. A Törvény azonban kiveszi a közzétételi kötelezettség alól azon határozatokat, amelyek esetében a felülbírált határozat egyszerű jogi megítélésű, gyakran indokolást sem tartalmaz (például a fizetési meghagyás kibocsátása), és így a felülvizsgálati eljárás során hozott határozat sem nyújt támpontot a jogértelmezéshez. Azon határozatokat sem rendeli a Törvény közzétételre, amelyek megismerésére a cégjegyzéken keresztül lehetőség van. Végezetül a bíróságon vezetett névjegyzékkel kapcsolatos határozatok inkább közigazgatási, semmint igazságszolgáltatási döntések, ezért közzétételük a bírói joggyakorlat megismeréséhez nem szükséges.

A táblabíróságok és a Legfelsőbb Bíróság határozatai önmagukban nehezen értelmezhetők. A bírósági gyakorlat szempontjából fontos döntések a legtöbb esetben már meghozott érdemi bírósági határozatok felülvizsgálata során születnek. Szükséges tehát közzétenni mindazon bírósági határozatokat, amelyeket a közzétett bírósági határozattal felülbíráltak vagy felülvizsgáltak. Mivel még vannak olyan helyi, megyei bíróságok, ahol a határozatok nem számítógéppel készülnek, ezért olcsó és egyszerű technikai megoldásként a Törvény az oldalhű digitális másolat készítését és közzétételét írja elő.

Magától értetődő, hogy a közzétételi kötelezettség kizárólag a törvény hatálybalépése után meghozott határozatokra vonatkozik.

A személyiségi jogok védelmét biztosítandó írja elő a Törvény, hogy a házassági perekben, apaság és származás megállapítása iránti egyéb perekben, valamint a szülői felügyelet megszüntetésére vonatkozó eljárásban bármelyik fél kérheti, hogy a határozatot ne tegyék közzé. Azon bűncselekmények esetén, ahol a sértett személyiségi jogait különösen sérthetné még az anonimizált közzététel is csak abban az esetben van mód a közzétételre, ha ebbe a sértett beleegyezett.

Vannak olyan bírósági eljárások, ahol a fentiek sem biztosítják megfelelően egyes törvényben meghatározott érdek védelmét. Ezért teszi lehetővé a Törvény, hogy ha a tárgyalásról a nyilvánosságot egyébként ilyen érdek védelmében kizárták, akkor kérelemre lehetőség van a közzététel mellőzésére, illetve az utólagos törlésre.

Annak érdekében, hogy a közzétett határozatok senkinek az információs önrendelkezéshez fűződő jogát, illetve személyiségi jogát ne sértse, a közzétett határozatokat anonimizálni kell. Az anonimizálás nem lehet pusztán formális eljárás, törölni kell ugyanis minden olyan adatot, ami a határozatban szereplő személyeket azonosíthatja, eközben azonban úgy kell eljárni, hogy a határozatban szereplő tényállás a lehető legkevésbé csorbuljon, hiszen csak így fog a határozat a valós bírói gyakorlatról tájékoztatni. Az anonimizálás főszabálya alól kivételként kerülnek meghatározásra azok az állami vagy önkormányzati feladatot ellátó szervek és szervezetek, amelyek adatainak, jóhírnevének védelme alkotmányjogi indokokkal nem támaszthatók alá. Ugyanígy nem kell az anonimizálást elvégezni - a közfeladat ellátásával összefüggésben - közfeladatot ellátó személyek és az igazságszolgáltatás munkájában fontos szerepet játszó hivatásrendhez tartozó személyek esetében sem. Nem magyarázható továbbá azon jogi személyeknek és jogi személyiséggel nem rendelkező szervezetek személyiségi jogvédelme, amelyek adatainak széles körben történő megismerhetővé tételéhez közérdek fűződik. Azon ügyek, amikor ezen szervezetek ellen közérdekű igényérvényesítésnek is helye van, szélesebb közösségeket érintenek, ezért a határozat nyilvánossága biztosíthatja, hogy a közérdekű igényérvényesítés kellő hatékonysággal töltse be szerepét. Hasonló indokokból nem kell törölni a társadalmi szervezet vagy alapítvány nevét, székhelyét, illetve képviselőjének nevét. Garanciális jellegű, hogy a törvényi kötelezettségeken túl a határozat közzétett szövegén további módosítás nem végezhető.

A 19. § a határozat írásba foglalásához képest határozza meg a gyűjteményben való elhelyezés határidejét, ennek célja, hogy a felek előtt senki ne férhessen hozzá a határozathoz. Kijavítás, kiegészítés esetén a tartalom változását rövid határidővel kell átvezetni a gyűjtemény adattartalmán.

A bírósági határozatok közti eligazodás az ügyszám alapján a gyakorlatban lehetetlen, ezért biztosítani kell a gyűjteményben az egyes határozatok közti keresést szöveg, valamint - a joggyakorlat megismerése szempontjából ez a fontosabb - a határozat alapjául szolgáló jogszabályhelyek szerint. Ezért tehát a megjelölt jogszabályhelyek gyakorlatilag metaadatként funkcionálnak a közzétett határozat megjelölése mellett.

-----STARTING---POINT---VEGE---

A 21-23. §-hoz

A törvény hatálybalépésére az érintett közfeladatot ellátó szerveknek indokolt felkészülési időt biztosítani, így a fokozatos hatálybalépés első lépcsőjének időpontja 2006. január 1, ezen időponttól a Törvényben nevesített, honlapot fenntartani köteles szerveknek, országos illetékességű, közigazgatási feladatot ellátó szerveknek, és a megyei (fővárosi) közigazgatási hivataloknak kell alkalmazni a Törvény rendelkezéseit. A Törvény negyedik részének hatálybalépési időpontja 2007. július 1. Megyei önkormányzatok, valamint az 50 000-nél nagyobb lakónépességű városok vonatkozásában 2007. január 1-jétől, az egyéb helyi önkormányzatok, továbbá az egyéb közfeladatot ellát szervek vonatkozásában legkésőbb 2008. július 1-jétől kell a Törvény rendelkezéseit alkalmazni.

A szabályozás felhatalmazást ad a Kormány és a miniszterek részére egyes, a közzététellel kapcsolatos, valamint a közadatkereső rendszerre vonatkozó részletszabályok megalkotására, továbbá rögzíti, hogy egyes rendelkezések a közszféra információinak további felhasználásáról szóló 2003. november 17-i 2003/98/EK irányelvének való megfelelést szolgálják.