2009. évi CLIX. törvény indokolása

az Európai Unióról szóló szerződés K.3. cikke alapján létrejött, az Európai Közösségek pénzügyi érdekeinek védelméről szóló Egyezmény és az azt kiegészítő jegyzőkönyvek, valamint az Európai Unióról szóló Szerződés 35. Cikkének (2) bekezdése alapján megtett nyilatkozat kihirdetéséről

Általános indokolás

A törvény célja, hogy megadja a felhatalmazást Magyarország csatlakozásához az Európai Unióról szóló szerződés K.3. cikke alapján létrejött, az Európai Közösségek pénzügyi érdekeinek védelméről szóló Egyezményhez és az azt kiegészítő jegyzőkönyvekhez. Magyarország az Európai Unióhoz való csatlakozási szerződésben vállalta az Egyezmény ratifikálását, amelyre azonban mindezidáig nem került sor.

Az Európai Unióról szóló szerződés K.3. cikke alapján létrejött (Maastrichti Szerződés; Szerződés az Európai Unióról (92/C 191/01) VI. Cím) az Európai Közösségek pénzügyi érdekeinek védelméről szóló egyezményt Brüsszelben 1995. július 26-án kötötték meg és 2002. október 17-én lépett hatályba. Az egyezményt kiegészítette az Európai Unióról szóló szerződés K.3. cikke alapján létrejött, az Európai Közösségek pénzügyi érdekeinek védelméről szóló egyezményhez csatolt jegyzőkönyv (a továbbiakban: az 1996. szeptember 27-i jegyzőkönyv), amelyet Brüsszelben 1996. szeptember 27-én kötöttek meg, és az Európai Unióról szóló szerződés K.3. cikke alapján létrejött, az Európai Közösségek pénzügyi érdekeinek védelméről szóló egyezménynek az Európai Közösségek Bírósága által előzetes döntéshozatal révén történő értelmezéséről szóló jegyzőkönyv (a továbbiakban: az 1996. november 29-i jegyzőkönyv), amelyet Brüsszelben 1996. november 29-én kötöttek meg. Mindkét jegyzőkönyv 2002. október 17-én lépett hatályba. Az egyezményt továbbá kiegészítette az Európai Unióról szóló szerződés K.3. cikke alapján létrejött, az Európai Közösségek pénzügyi érdekeinek védelméről szóló egyezményhez csatolt második jegyzőkönyv (a továbbiakban: az 1997. június 19-i második jegyzőkönyv), amelyet Brüsszelben 1997. június 19-én kötöttek meg és 2009. május 15-én lépett hatályba.

Magyarország számára a - Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság csatlakozásának feltételeiről, valamint az Európai Unió alapját képező szerződések kiigazításáról szóló - Csatlakozási Okmány 3. cikkének (4) bekezdése előírta, hogy csatlakozzon a bel - és igazságügyek terén azon egyezményekhez és okmányokhoz, amelyek elválaszthatatlanok az EU-Szerződés célkitűzéseinek megvalósításától, illetve azokhoz, amelyek a csatlakozás időpontjában a tagállamok számára aláírásra nyitva állnak, és azokhoz, amelyeket a Tanács az EU-Szerződés VI. címével összhangban kidolgozott, és a tagállamoknak elfogadásra javasolt.

Az Egyezményben, illetve a Jegyzőkönyvekben foglaltak hazai jogba történő átültetése megtörtént, ennek legfontosabb lépcsője a 2001. évi CXXI. törvénnyel történt meg, amely a Büntető Törvénykönyvről szóló 1978. évi IV. törvénybe beiktatta az Európai Közösségek pénzügyi érdekeinek megsértése törvényi tényállását, illetve szükség esetén inkriminálta a kiegészítő jegyzőkönyvekben meghatározott egyéb bűncselekményeket.

Bár jogharmonizációs kötelezettségünknek eleget tettünk, a vonatkozó Egyezményhez hazánk formálisan nem csatlakozott.

A törvény tartalmazza továbbá az Európai Unióról szóló Szerződés 35. Cikkének (2) bekezdése alapján megtett nyilatkozatot. A nyilatkozat szerint a Magyar Köztársaság az Európai Bíróság joghatóságát az Európai Unióról szóló Szerződés 35. Cikke (3) bekezdésének b) pontjában meghatározottak szerint fogadja el. A Nyilatkozat 2008. március 14-én már megjelent az Európai Unió Hivatalos lapjában ugyanakkor ennek a nemzetközi jogi szempontból releváns nyilatkozatnak a kihirdetésére még nem került sor.

Részletes indokolás

Az 1. §-hoz

A törvény szerint az Országgyűlés felhatalmazást ad az Európai Unióról szóló szerződés K.3. cikke alapján létrejött, az Európai Közösségek pénzügyi érdekeinek védelméről szóló Egyezmény kötelező hatályának a nemzetközi szerződésekkel kapcsolatos eljárásról szóló 2005. évi L. törvényben (a továbbiakban: Nsztv.) foglaltaknak megfelelő elismerésére.

A 2. §-hoz

Az Nsztv. által megteremtett ún. egyszerűsített transzformációs rendszernek megfelelően, a kötelező hatály elismerésére adott felhatalmazás a kihirdetéssel egy aktusba olvad össze. [Nsztv. 7. § (2) bekezdés, illetve 9. §] Mivel a megállapodás tárgyából kifolyólag az Országgyűlés a cselekvő belső jogi síkon, a kihirdetés törvényi formát ölt.

A 3. §-hoz

Az Egyezmény szövege hivatalos magyar fordításban az EUR-lex adatbázisban rendelkezésre áll, ugyanakkor néhány ponton, konkrétan a keltezés és a letétbehelyezést szabályainak teljes magyar fordítása mégsem szerepel a Hivatalos Lapban megjelent változatban, ezért az angol nyelvű és a magyar nyelvű szöveg is kihirdetésre kerül.

Egyezmény az Európai Unióról szóló szerződés K.3. cikke alapján létrejött, az Európai Közösségek pénzügyi érdekeinek védelméről

Az Európai Közösségek pénzügyi érdekeinek védelméről szóló egyezményt Brüsszelben 1995. július 26-án kötötték meg és 2002. október 17-én lépett hatályba. Célja hogy a tagállamok büntetőjogi szabályai hatékonyan járuljanak hozzá a Közösség pénzügyi érdekeinek védelméhez. Megköveteli a Közösség érdekeit veszélyeztető csalás büntetőjogi üldözését - figyelembe véve azt a tényt is, hogy a Közösség bevételeit és kiadásait érintő csalások számos esetben határon átnyúló jelleggel valósulnak meg -, valamint az egységes fogalommeghatározás bevezetését. Hatékony, arányos és visszatartó erejű szankciók, illetve a súlyos esetekben szabadságvesztés büntetés alkalmazását várja el a tagállamoktól ezekkel a cselekményekkel szemben, valamint azt, hogy a jogi személyekkel szemben történő fellépés lehetőségeit is biztosítsák. Összességében joghatóságra, kiadatásra és kölcsönös együttműködésre vállalnak kötelezettséget a tagállamok.

Az 1-3. cikk

Általános rendelkezések, szankciók, vállalkozások vezetőinek büntetőjogi felelőssége.

Ezek a cikkek rögzítik, melyek azok a cselekmények, amelyek az Egyezmény alkalmazása szempontjából csalásnak minősülnek, azaz amelyeket a tagállamoknak inkriminálniuk kell, hogyan kell megítélni a csalás súlyát, és milyen esetekben kell megállapítani a vállalkozások vezetőinek büntetőjogi felelősségét a nemzeti jogban meghatározott elvekkel összhangban. Ennek megfelelően a Büntető Törvénykönyvről szóló 1978. évi IV. törvény módosításáról szóló 2001. évi CXXI. Törvény 69. §-ával a Büntető Törvénykönyv 314. §-aként - önálló bűncselekményként - bekerült az Európai Közösségek pénzügyi érdekeinek megsértése különös részi tényállás.

A 4-6. cikk

Joghatóság, kiadatás és büntetőeljárás, együttműködés

Az Egyezmény rendelkezik arról, hogy a tagállamoknak milyen körben kell megállapítaniuk joghatóságukat, továbbá arról is, hogy ha egy tagállam pusztán állampolgársága miatt nem adja ki a bűncselekmény elkövetésével vádolt személyt egy másik tagállamnak, akkor az ügyet - amennyiben indokolt - büntetőeljárás céljából illetékes hatósága elé terjeszti. A tagállam nem tagadhatja meg a kiadatást pusztán abból az okból, hogy a bűncselekmény adóval vagy vámmal kapcsolatos. A határon átnyúló esetekben az érintett tagállamok kötelesek egymással együttműködni, különös tekintettel a joghatósági összeütközésekkel érintett esetekben.

A 7. cikk

Ne bis in idem elve

A hetedik cikk elemzi a ne bis in idem elvének alkalmazására vonatkozó elveket. A tagállamok alkalmazzák a ne bis in idem elvét, ugyanakkor nyilatkozattal meghatározott körben a tagállamok kijelenthetik, mely esetekben nem köti őket az elv.

A 8-9. cikk

Bíróság, belső rendelkezések

Az Egyezmény a tagállamok, illetve a tagállamok és az uniós intézmények közötti viták rendezésre az Európai Közösségek Bíróságának joghatóságát állapítja meg. Az Egyezmény szerint a tagállamok belső jogi rendelkezéseikben az Egyezményből származó kötelezettségeiken túlmenő rendelkezésekkel még erősebb védelmet nyújthatnak a Közösség pénzügyi érdekeinek.

A 10-13. cikk

Továbbítás, hatálybalépés, csatlakozás, letéteményes

Technikai jellegű rendelkezéseket tartalmaznak.

A 4. §-hoz

A törvény szerint az Országgyűlés felhatalmazást ad az Európai Unióról szóló szerződés K.3. cikke alapján létrejött, az Európai Közösségek pénzügyi érdekeinek védelméről szóló Egyezményhez csatolt, Brüsszelben, 1996. szeptember 27-én létrejött Jegyzőkönyv (a továbbiakban: 1996. szeptember 27-ei Jegyzőkönyv) kötelező hatályának az Nsztv.-ben foglaltaknak megfelelő elismerésére.

Az 5. §-hoz

Az Nsztv. által megteremtett ún. egyszerűsített transzformációs rendszernek megfelelően, a kötelező hatály elismerésére adott felhatalmazás a kihirdetéssel egy aktusba olvad össze. [Nsztv. 7. § (2) bekezdés, illetve 9. §] Mivel a megállapodás tárgyából kifolyólag az Országgyűlés a cselekvő belső jogi síkon, a kihirdetés törvényi formát ölt.

A 6. §-hoz

Az 1996. szeptember 27-ei Jegyzőkönyv szövege hivatalos magyar fordításban az EUR-lex adatbázisban rendelkezésre áll, ugyanakkor néhány ponton, konkrétan a keltezés és a letétbehelyezést szabályainak teljes magyar fordítása mégsem szerepel a Hivatalos Lapban megjelent változatban, ezért az angol nyelvű és a magyar nyelvű szöveg is kihirdetésre kerül.

Jegyzőkönyv az Európai Unióról szóló szerződés K.3. cikke alapján létrejött, az Európai Közösségek pénzügyi érdekeinek védelméről szóló egyezményhez

Célja a közösségi pénzeszközök behajtását, kezelését, valamint kiutalását végző közösségi tisztviselők által vagy sérelmére elkövetett vesztegetési bűncselekményekkel szembeni hatékony fellépés kereteinek megteremtése.

Az 1. cikk

Fogalommeghatározások

Ez a cikk tartalmazza a jegyzőkönyv vonatkozásában érintett alanyi kör meghatározását, rendelkezik a tisztviselő, közösségi tisztviselő, illetve a nemzeti tisztviselő fogalmáról.

A 2-5. cikk

Passzív és aktív vesztegetés, asszimiláció, szankciók

A Jegyzőkönyv megkülönbözteti a passzív és az aktív vesztegetés eseteit, mindkét forma esetében inkriminációs kötelezettséget támaszt a tagállamokkal szemben, valamint rögzíti, hogy mind közösségi mind nemzeti tisztviselőkkel szemben alkalmazniuk kell a rendelkezéseket. A vesztegetési bűncselekményekkel szembeni szankcióknak, hatékonynak, arányosnak és visszatartó erejűeknek kell lenniük.

A 6-7. cikk

Joghatóság, kapcsolódási pontok az Egyezményhez

A Jegyzőkönyv rendelkezik arról, hogy a tagállamoknak milyen körben kell megállapítaniuk joghatóságukat, és megjelöli az Egyezményhez való kapcsolódási pontokat.

A 8. cikk

Bíróság

A Jegyzőkönyv az Egyezménnyel megegyezően természetesen az Európai Közösségek Bírósága elé utalja a vitás kérdések rendezését.

A 9-12. cikk

Hatálybalépés, új tagállamok csatlakozása, fenntartások, letéteményes

Technikai rendelkezéseket tartalmaznak.

A 7. §-hoz

A törvény szerint az Országgyűlés felhatalmazást ad az Európai Unióról szóló szerződés K.3. cikke alapján létrejött, az Európai Közösségek pénzügyi érdekeinek védelméről szóló Egyezménynek az Európai Közösségek Bírósága által előzetes döntéshozatal révén történő értelmezéséről szóló, Brüsszelben, 1996. november 29-én létrejött Jegyzőkönyv (a továbbiakban: 1996. november 29-ei Jegyzőkönyv) kötelező hatályának az Nsztv.-ben foglaltaknak megfelelő elismerésére.

A 8. §-hoz

Az Nsztv. által megteremtett ún. egyszerűsített transzformációs rendszernek megfelelően, a kötelező hatály elismerésére adott felhatalmazás a kihirdetéssel egy aktusba olvad össze. [Nsztv. 7. § (2) bekezdés, illetve 9. §] Mivel a megállapodás tárgyából kifolyólag az Országgyűlés a cselekvő belső jogi síkon, a kihirdetés törvényi formát ölt.

A 9. §-hoz

Az 1996. november 29-ei Jegyzőkönyv szövege hivatalos magyar fordításban az EUR-lex adatbázisban rendelkezésre áll, ugyanakkor néhány ponton, konkrétan a keltezés és a letétbehelyezést szabályainak teljes magyar fordítása mégsem szerepel a Hivatalos Lapban megjelent változatban, ezért az angol nyelvű és a magyar nyelvű szöveg is kihirdetésre kerül.

Jegyzőkönyv az Európai Unióról szóló szerződés K.3. cikke alapján létrejött, az Európai Közösségek pénzügyi érdekeinek védelméről szóló egyezménynek az Európai Közösségek Bírósága általi, előzetes döntéshozatal révén történő értelmezéséről

Az Európai Közösségek Bírósága, e jegyzőkönyvben megállapított feltételek értelmében, hatáskörrel rendelkezik az Európai Közösségek pénzügyi érdekeinek védelméről szóló egyezmény és az egyezményhez csatolt, 1996. szeptember 27-i jegyzőkönyv a továbbiakban az „első jegyzőkönyv„ értelmezésére vonatkozó előzetes döntések meghozatalára.

A 10. §-hoz

Az Egyezménynek az Európai Közösségek Bírósága általi előzetes döntéshozatal révén történő értelmezéséről szóló Jegyzőkönyv kihirdetése mellett szükséges nyilatkozni arról, hogy a Magyar Köztársaság a Jegyzőkönyv szerint opciók tekintetében melyik lehetőséget választja az előzetes döntéshozatalra utalás tekintetében, ennek megfelelően a törvény a csatlakozási okmány letétbe helyezésével egy időre determinálja a nyilatkozat megtételét.

A 11. §-hoz

A törvény szerint az Országgyűlés felhatalmazást ad az Európai Unióról szóló szerződés K.3. cikke alapján létrejött, az Európai Közösségek pénzügyi érdekeinek védelméről szóló Egyezményhez csatolt, Brüsszelben, 1997. június 19-én létrejött második Jegyzőkönyv (a továbbiakban: 1997. június 19-ei Jegyzőkönyv) kötelező hatályának az Nsztv.-ben foglaltaknak megfelelő elismerésére.

A 12. §-hoz

Az Nsztv. által megteremtett ún. egyszerűsített transzformációs rendszernek megfelelően, a kötelező hatály elismerésére adott felhatalmazás a kihirdetéssel egy aktusba olvad össze. [Nsztv. 7. § (2) bekezdés, illetve 9. §] Mivel a megállapodás tárgyából kifolyólag az Országgyűlés a cselekvő belső jogi síkon, a kihirdetés törvényi formát ölt.

A 13. §-hoz

Az 1997. június 19-ei Jegyzőkönyv szövege hivatalos magyar fordításban az EUR-lex adatbázisban rendelkezésre áll, ugyanakkor néhány ponton, konkrétan a keltezés és a letétbehelyezést szabályainak teljes magyar fordítása mégsem szerepel a Hivatalos Lapban megjelent változatban, ezért az angol nyelvű és a magyar nyelvű szöveg is kihirdetésre kerül.

Második Jegyzőkönyv az Európai Unióról szóló szerződés K.3. cikke alapján létrejött az Európai Közösségek pénzügyi érdekeinek védelméről szóló egyezményhez

Az 1-6. cikk

Fogalommeghatározások, pénzmosás, a jogi személyek felelőssége, a jogi személyekkel szemben alkalmazható szankciók, elkobzás, adó-és vámbűncselekmények

A második jegyzőkönyv célja, hogy a jogi személyeket felelősségre lehessen vonni a javukra elkövetett olyan csalások, aktív vesztegetés vagy pénzmosás esetén, amelyek az Európai Közösségek pénzügyi érdekeit sérthetik, illetve veszélyeztethetik; illetve, hogy a csalásokból és korrupciós cselekményekből származó bevételek tisztára mosására irányuló cselekményeket, amelyek az Európai Közösségek pénzügyi érdekeinek kárt okoznak, illetve kárt okozhatnak, büntethetővé tegyék a tagállamok. Továbbá, hogy az ilyen csalásokból és korrupciós cselekményekből származó bevételek elkobzását a tagállamok lehetővé tegyék; valamint, hogy a kölcsönös jogsegélyt kizárólag azon az alapon tagadják meg, hogy a jegyzőkönyv hatálya alá tartozó cselekmények adó-, illetve vámbűncselekmények vagy ilyen cselekménynek tekinthetők.

A 7-15. cikk

Együttműködés az Európai Közösségek Bizottságával, a Bizottság adatvédelmi felelőssége, az adatvédelmi szabályok kihirdetése, az adatok továbbítása más tagállamok, illetve harmadik országok részére, ellenőrző hatóság, az egyezményhez való viszony, bíróság, szerződésen kívüli felelősség, bírósági felülvizsgálat

Ebben a jegyzőkönyvben rendelkeztek a tagállamok és a Bizottság közötti együttműködésről - beleértve a tagállamok és a Bizottság közötti információcserét is - annak érdekében, hogy hatékonyan léphessenek fel azon csalások, aktív és passzív vesztegetés és a velük összefüggő pénzmosás ellen, amelyek az Európai Közösségek pénzügyi érdekeinek kárt okoznak, ehhez azonban a személyes adatok megfelelő védelméről, valamint a nyomozás titkosságának védelméről is rendelkezni kellett. Megfelelő rendelkezéseket alkottak az Európai Közösségek Bíróságának hatásköréről is.

A 16-19. cikk

Hatálybalépés, új tagállamok csatlakozása, fenntartások, letéteményes

Technikai rendelkezéseket tartalmaznak.

A 14. §-hoz

Az Európai Bíróság előzetes döntéshozatali eljárásával összefüggő nyilatkozatról szóló 2088/2003. (V. 15.) Korm. határozatban foglaltak alapján a külügyminiszter az EUSZ 35. cikke szerinti nyilatkozatot - először téves tartalommal - megtette, amely a Hivatalos Lapban 2005. december 14-én jelent meg, a 2088/2003. (V. 15.) Korm. határozatnak megfelelően helyesbített tartalmú nyilatkozatot pedig 2008. március 14-én tették közzé a Hivatalos Lapban. Az EUSZ-hoz kapcsolódó, a Magyar Köztársaság szempontjából nemzetközi jogilag releváns - ugyanakkor eredetileg még az Nsztv. hatálybalépése előtt megtett - nyilatkozat belső jogi kihirdetésére nem került sor.

A törvény ennek megfelelően tartalmazza az Európai Unióról szóló Szerződés 35. Cikkének (2) bekezdése alapján megtett nyilatkozatot. A nyilatkozat szerint a Magyar Köztársaság az Európai Bíróság joghatóságát az Európai Unióról szóló Szerződés 35. Cikke (3) bekezdésének b) pontjában meghatározottak szerint fogadja el.

A 15. §-hoz

E szakasz rendelkezik az Egyezmény és a Jegyzőkönyvek belső jogi hatálybalépésnek napjáról, amelyet a törvény az Egyezmény, illetve a kiegészítő jegyzőkönyvek, valamint az Európai Unióról szóló Szerződés 35. Cikkének (2) bekezdése alapján megtett nyilatkozat hatálybalépésre, illetve a csatlakozó államok vonatkozásban történő értelmezésre visszautalva, a csatlakozási okmányok letétbehelyezésétől számított 90 nap eltelte utáni napban határoz meg. A hatálybalépésének naptári napját a Külügyminiszter annak ismertté válását követően a Magyar Közlönyben haladéktalanul közzétett egyedi határozatával állapítja meg. A törvény végrehajtására a jogalkalmazóknak nem szükséges felkészülési időt biztosítani, mivel a benne foglalt rendelkezések a magyar jogba már korábban átültetésre kerültek.