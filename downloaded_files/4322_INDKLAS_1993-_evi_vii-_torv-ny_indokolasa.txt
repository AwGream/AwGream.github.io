1993. évi VII. törvény indokolása

a helyi bíróság létesítéséről

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

Pest megye az ország legnagyobb számú népességgel rendelkező megyéje. A Budakörnyéki Bíróság mint székhelyi bíróság illetékessége jelenleg 25 településre terjed ki. Pest megye területi helyzetére, a népesség megoszlására és az utazási viszonyokra figyelemmel indokolt új, a székhelyi bíróság ügyforgalmát és munkaterhét kedvezően befolyásoló bíróság létesítése.

A javaslat 1. §-a szerint az Országgyűlés a bíróságokról szóló, módosított, 1972. évi IV. törvény 15. §-ának (2) bekezdése alapján a Pest Megyei Bíróság illetékességi területén új helyi bíróság létesítését rendeli.

A 2. §-hoz

A javaslat az új bíróság illetékességi területét a helyi önkormányzatokkal egyeztetve állapítja meg, és a mellékletben sorolja fel azokat a helységeket, amelyekre a Budaörsi Városi Bíróság illetékessége kiterjed. A javaslat ugyanakkor utal arra, hogy a Budakörnyéki Bíróság illetékessége a javaslatban foglalt változásnak megfelelően módosul.

A 3. §-hoz

A közjegyzőkről szóló 1991. évi XLI. törvény 12. §-ának (1) bekezdése értelmében a közjegyző illetékességi területe általában annak a helyi bíróságnak az illetékességi területéhez igazodik, amely a közjegyző székhelyén működik. A javaslat ezért kimondja, hogy a Budaörsi Városi Bíróság illetékességi területével azonos körzetben működő közjegyző illetékessége nem változik.

-----STARTING---POINT---VEGE---

A 4. §-hoz

A törvény hatálybalépésének időpontja igazodik a bíróság működéséhez szükséges feltételek biztosításához.

A javaslat átmeneti rendelkezést nem tartalmaz. Az új helyi bíróság létesítése folytán felmerülő illetékességet a polgári perrendtartásról szóló 1952. évi III. törvény, illetőleg a büntetőeljárásról szóló 1973. évi I. törvény rendelkezéseinek alkalmazásával kell eldönteni.