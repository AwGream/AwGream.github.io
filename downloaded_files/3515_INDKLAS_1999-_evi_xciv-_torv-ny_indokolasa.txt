1999. évi XCIV. törvény indokolása

az Országos Rádió és Televízió Testület 1998. évi költségvetésérnek végrehajtásáról

ÁLTALÁNOS INDOKOLÁS

Az Országos Rádió és Televízió Testület a jóváhagyott költségvetését törvénytervezet formájában benyújtotta az Országgyűlés Költségvetési és Pénzügyi bizottságához.

A Költségvetési és Pénzügyi Bizottság az ORTT 1998. évi költségvetéséről szóló törvénytervezetet az Országgyűlés elé terjesztette.

Az 1998. december 22-i ülésnapon a törvénytervezet megtárgyalását követően az Országgyűlés az ORTT 1998. évi költségvetését az 1998. évi LXXXIII. törvénnyel fogadta el.

A költségvetés kiadási és bevételi főösszege 522 millió forint.

A hivatkozott törvény 4. §-ban foglaltak alapján a Országos Rádió és Televízió Testület elkészítette az 1998. évi költségvetés végrehajtásáról szóló beszámolót, melyet az 1996. évi I. törvény 43. § (1) bekezdésében meghatározott beszámolóhoz csatlakozóan az Országgyűlésnek megküldte.

RÉSZLETES INDOKOLÁS

A bevételek alakulása

Az 1998. évi LXXXIII. törvény 2. számú mellékletében 522 millió forintban került meghatározásra az ORTT 1998. évi törvény szerinti bevétele, összhangban az 1996. évi I. törvény 84. § (2) és (3) bekezdésében foglaltakkal. A Testület általános működési és felhalmozási kiadásainak forrásaként a Műsorszolgáltatási Alap 1998-ban a befolyt üzemben tartási díj, valamint egyéb bevételei terhére összesen 522 millió forint támogatást utalt át az ORTT Magyar Államkincstárnál vezetett elszámolási számlájára.

Az 1998. évi gazdálkodás során működési bevételként összesen 0,735 millió forint realizálódott, amely túlnyomó többségében kis értékű eszközök értékesítésével kapcsolatos.

Mindezek alapján került be az 1998. évi költségvetés mérlegébe a működési bevételek 0,735 millió forintos módosított előirányzata.

Összességében tehát az Országos Rádió és Televízió Testület 1998. évi teljes - törvényszerinti és működési - bevétel 522,735 millió forint.

Kiadások alakulása

Az 1998. évi költségvetésről szóló 1998. évi LXXXIII. törvény 1. számú mellékletében az 522 millió forint kiadási főösszegen belül a személyi juttatások 244,440 Mft, a munkaadókat terhelő járulékok 103,867 Mft, a dologi kiadások 158, 232 Mft és a felhalmozási kiadások 15,461 Mft összegben kerültek meghatározásra.

Az 1998. évi költségvetésről szóló törvény 3. § (1) bekezdésében az Országgyűlés és főbb kiadási előirányzatok közötti átcsoportosításra hatalmazta fel az Országos Rádió és Televízió Testületet.

Tekintettel arra, hogy az ORTT 1998. évi költségvetéséről szóló törvény az Országgyűlés 1998. december 22-i ülésnapján került megszavazásra, az ORTT az 1996. évi I. törvény 32. § (2) bekezdése értelmében tárgyévre jóváhagyott költségvetés hiányában az előző évi költségvetése alapján gazdálkodott. Ezért vált szükségessé a főbb kiadási előirányzatok átcsoportosítása.

Az előirányzat módosítások a személyi juttatásokat, a munkaadókat terhelő járulékokat valamint a dologi kiadásokat, illetve a felhalmozási kiadásokat érintették.

Az egyes előirányzatok módosítása illetve a kapcsolódó, előirányzatok közötti átcsoportosítások mértéke azonban összességében nem jelentős, átlag 5% körüli értékű.

A konkrét tényadatok alapján működési kiadások közül a személyi juttatások és a munkaadókat terhelő járulékok összes kiadása 346,790 Mft, a dologi kiadás pedig 152,300 Mft.

Az összes felhalmozási kiadás 13,156 Mft, amelyen belül 11,317 Mft, az eszközberuházás, 0,469 Mft az épületgépészeti fejlesztés, és 1,370 Mft, a köztisztviselők részére nyújtott visszatérítendő lakásépítési támogatás.

Összességében a kiadások összege 512,246 Mft.

A kiemelt előirányzatok 1998. évi teljesítése - a dologi kiadások kivételével - összhangban van a módosított előirányzatokkal.

A dologi kiadások módosított előirányzathoz viszonyított teljesítése 94%-os, az összes kiadás előirányzathoz viszonyított teljesítése 98%-os.

A pénzmaradvány megállapítása és elszámolása

Az ORTT pénzeszközeinek 1998. december 31-i záróállománya 18,309 Mft. Az 1998. évi egyéb aktív és passzív pénzügyi elszámolások 1998. december 31-i összevont egyenlege 9,013 Mft.

Mindezek alapján az ORTT 1998. évi helyesbített pénzmaradványa 27,322 Mft, amely teljes egészében 1998. évi kötelezettségvállalással terhelt, ezeknek a kötelezettségeknek pénzügyi teljesítése 1999. évben esedékes.

Az 1997. évi pénzmaradvány rendezésére azért van szükség, mert az áthúzódó kiadások fedezetére ez az összeg felhasználásra került.

Az előrehozott finanszírozási intézményrendszere

Az Országos Rádió és Televízió Testület 1998. évi költségvetéséről szóló 1998. évi LXXXIII. törvény rendezi a Testület költségvetésének forrásait és a Műsorszolgáltatási Alap tennivalóit az ORTT működésének finanszírozása érdekében. Az Rtv. 32. § (1) bekezdése rögzíti, hogy „a Testület az Országgyűlés felügyelete alatt álló, önálló jogi személy, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik, ideértve, hogy számláit a Magyar Államkincstár vezeti”.

Az államháztartás alrendszerében szereplő költségvetési szervek finanszírozási rendszere az államháztartásról szóló 1992. évi XXXVIII. törvényben (Áht.) kerül szabályozásra. Az ORTT esetében sem az Rtv., sem az ORTT költségvetéséről szóló törvények nem rendezik a Testület finanszírozásának egyes kérdéseit. Így nincs rendezve az időarányos finanszírozástól való eltérés hatásköre. Az időarányos finanszírozástól való eltérés egy gazdálkodási év során indokoltan több esetben is előfordul, például a köztisztviselők jogállásáról szóló 1992. évi XXIII. törvény szerint kötelező és adható juttatások (13. havi fizetés, ruházati költségtérítés stb.), valamint eseti beruházások. Az ilyen esetekben az 1/12-ed szerinti havi finanszírozás nem nyújt fedezetet az adott hónapban jogszerűen előforduló kifizetésekre. Az Áht. 18/B. § (2) bekezdése ugyan rendelkezik arról, hogy „a Kincstár... megelőlegezési, likviditási hitelt nyújthat...”, de ez csak az államháztartás meghatározott „szereplőire” vonatkozik.

Mivel a hatályos jogszabályok - az ORTT esetében - nem rendelkeznek az előrehozott finanszírozás intézményrendszeréről, ezért célszerű ezzel a jogkörrel az ORTT-t törvényben felhatalmazni, azzal, hogy ezen jogkörét - indokolt esetben - a Testület éves költségvetési törvényében meghatározott kiadások bonyolítására, a bevételi főösszeg terhére, annak érintetlenül hagyása mellett gyakorolhatja.