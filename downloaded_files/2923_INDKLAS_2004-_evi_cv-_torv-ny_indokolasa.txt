2004. évi CV. törvény indokolása

a honvédelemről és a Magyar Honvédségről

-----STARTING---POINT---ALTALANOS--- 

1. Magyarország történetében a honvédelem ügye mindvégig a nemzet, az ország, az állam fennmaradásának kulcskérdése volt.

A honvédelem modern értelemben vett jogi szabályozásának történetét a nemzeti őrseregről szóló 1848. évi XXI. törvénycikktől számítjuk. E folyamat egyik jelentős alkotása az 1939. évi II. törvénycikk, amely kisebb módosításokkal egészen 1960-ig hatályban volt. Az 1960. évi IV. törvénnyel a hadsereget az MSZMP Politikai Bizottsága mint legfőbb vezető szerv, s a párt első embere mint főparancsnok alá rendelték anélkül, hogy ezt ténylegesen kodifikálták volna.

Az 1970-es években a haderő fejlesztése, a gazdasági és politikai változások, továbbá a nemzetközi enyhülés folyamatának együttes hatása vezetett az 1976. évi I. törvény megalkotásához. A részletkérdésekben történt - többségükben pozitív irányú - változások azonban nem érintették a legalapvetőbb koncepcionális kérdéseket. Ennélfogva változatlanul fennmaradt a hadsereg közvetlen pártirányítása, továbbá a megszálló szovjet hatalom érdekeit tükröző, s általa vezetett, támadó doktrínájú katonai szövetségi rendszer igényeinek feltétlen kiszolgálása.

A rendszerváltoztatással párhuzamosan a honvédelem intézményrendszerében is - ezen belül elsősorban a hadseregben - alapvető változtatásokra került sor, amelyek többsége a törvény módosítását is igényelte. Az említett változások közül ki kell emelni a rendszerváltozás előtti kormányzat egyik utolsó lépéseként a Magyar Néphadsereg Parancsnokságának létrehozását, amely együtt járt az akkori Honvédelmi Minisztérium átszervezésével és létszámának jelentős csökkenésével.

A Magyar Köztársaság - a szovjet csapatok kivonulása után - visszanyerte teljes függetlenségét; szuverén állammá vált. Ezzel összhangban, valamint a megváltozott társadalmi, politikai és gazdasági viszonyoknak megfelelően kellett kialakítani a honvédelem rendszerét.

2. A szuverén államiság, a plurális demokrácia, a jogállamiság és a piacgazdaság kialakítása igényelte a társadalom és a nemzetgazdaság alapvető viszonyaira vonatkozó szabályozások módosítását, illetőleg újak megalkotását. Ezek sorába tartozott a honvédelemről szóló - többpárti konszenzussal kialakított - 1993. évi CX. törvény (a továbbiakban: Hvt.) elfogadása. A Hvt. össztársadalmi ügyként kezelve meghatározta többek között a honvédelem célját, a fegyveres erők irányítását, vezetését, a fegyveres erők feladatait, a honvédelmi feladatok ellátásának rendjét, különös tekintettel a hadkötelezettség teljesítésére vonatkozó rendelkezéseket, továbbá külön részben a rendkívüli intézkedésekkel kapcsolatos szabályokat.

A Hvt. hatálybalépése óta számos alkalommal módosításra került. Ezek közül kiemelendő a szolgálati törvények elfogadásával, a NATO-csatlakozással, a 12-ről 9 hónapos, illetve a 9-ről 6 hónapos sorkatonai szolgálatra történő átállással, a Magyar Honvédség vezetési és irányítási rendszerének korszerűsítésével (a Honvéd Vezérkar integrálása a Honvédelmi Minisztériumba) kapcsolatos módosítások.

2002-ben a kormány programjában célul tűzte ki a hadkötelezettség béke idején történő megszüntetését és az ehhez kapcsolódó honvédelmi intézményrendszer átalakítását azzal, hogy ha a haza veszélybe kerül, minden arra kötelezett honfitársunknak a honvédelem szolgálatába kell állnia. Az önkéntes haderő megteremtéséhez és az új haderő működéséhez szükséges törvényi szintű szabályozás azonban nem oldható meg a Hvt. további módosításával. A jelenleg hatályos Hvt. 244 §-ából hatályon kívül kellene helyezni 56 §-t (23%), és módosítani indokolt 124 §-t. E nagy számú változás indokolja egy új, átfogó és korszerűbb honvédelmi törvény megalkotását, amelyet a jelen módosítás tartalmaz. Elfogadásával - a honvédelem rendszerváltásaként - az új Hvt. az állampolgárokat terhelő katonai szolgálati és az ehhez kapcsolódó számos részkötelezettséget szüntetné meg béke idejére. Ebben az időszakban az ország biztonságát és a nemzetközi katonai kötelezettség teljesítését a reguláris haderőt felváltó professzionális honvédség garantálná.

3. A honvédelemről és a Magyar Honvédségről szóló törvény a hatályos Hvt. rendszerének az idő próbáját kiálló rendelkezéseinek megőrzése mellett az önkéntes haderőre történő áttéréshez, továbbá a haderőreform követelményeihez igazodó szabályozást célzott meg. A megőrzendők között újraszabályozásra kerültek többek között a Magyar Honvédség irányítására és vezetésére, továbbá a rendkívüli intézkedésekre vonatkozó normák.

A kapcsolódó Alkotmány rendelkezéseinek keretei között részletesen szabályozza a törvény a hadkötelezettség újbóli bevezetése esetére a katonai szervezetek és a hadkötelesek feladatait, a honvédelmi kötelezettségeket és azok részkötelezettségeit, az abban foglaltak teljesítésének módját, illetőleg a hadkötelezettség helyett vállalható polgári szolgálati kötelezettségre vonatkozó leglényegesebb rendelkezéseket.

Az Alkotmány megszünteti a fegyveres erők fogalmát. A haza katonai védelmével kapcsolatos alkotmányos feladatot a jövőben kizárólag a törvényben részletezettek szerint a Magyar Honvédség (a továbbiakban: Honvédség) látja el.

A törvény négy részből és 15 fejezetből áll.

Az első rész A honvédelem alapjai, a második rész A Honvédség, a harmadik rész a Rendkívüli intézkedések, a negyedik rész pedig a Záró rendelkezések címet viseli.

Az első rész I-V. fejezete a honvédelmi képesség biztosítékaira, a honvédelmi kötelezettségekre, a honvédelemben közreműködő szervekre, a honvédelem irányítására és a Honvédelmi Tanácsra vonatkozó szabályokat tartalmazza.

A második rész VI-XIII. fejezete a honvédség jogállásáról, feladatairól, szervezetéről, személyi állományáról, haditechnikai felszereléséről, infrastruktúrájáról, irányításáról, vezetéséről, készenléti és szolgálati rendszeréről, az őrzés-védelemről, a fegyver és más kényszerítő eszközök használatáról, az együttműködésről, a társadalmi kapcsolatokról, valamint a jelképekről, a hagyományápolásról és a katonai rendezvényekről szóló szabályozást rögzíti.

A harmadik és negyedik rész XIV-XV. fejezete a rendkívüli intézkedésekre vonatkozó szabályokat és záró rendelkezéseket tartalmazza.

4. A törvény a honvédelmi felkészülés igénye szerint állapítja meg az Alkotmányban szabályozott és az annak megfelelően kihirdetett megelőző védelmi helyzet, rendkívüli állapot, szükségállapot, valamint az Alkotmány 19/E. §-a szerinti eset és veszélyhelyzet idején bevezethető intézkedésekre vonatkozó alapvető rendelkezéseket (rendkívüli jogrend).

-----STARTING---POINT---RESZLETES---

Első rész

A honvédelem alapjai

I. Fejezet

A honvédelmi képesség biztosítékai

Az 1-4. §-hoz

A törvény 1. §-a alapelvként rögzíti, hogy a honvédelem nemcsak a Honvédség, hanem az egész nemzet ügye (nemzeten ebben az összefüggésben az ország lakosságát kell érteni). Az Észak-atlanti Szerződéshez, valamint az Európai Unióhoz való csatlakozásunk következményeként az ország egyéni védelmi képességének fenntartása és fejlesztése mellett a törvény kifejezésre juttatja a Washingtoni Szerződés szerinti kollektív védelmi képesség fenntartását és fejlesztését, továbbá az Európai Unió tagállamainak és azok fegyveres erőinek együttműködését is. Ezek vonatkozásában a törvény kifejezi, hogy a Magyar Köztársaság nemzeti és szövetségi védelmi képességének fenntartásában saját erejére: a nemzetgazdaság erőforrásaira, a Honvédség felkészültségére, valamint az állampolgároknak a haza védelme iránti hazafias elkötelezettségére és áldozatkészségére, továbbá a szövetséges államok és fegyveres erőik együttműködésére és segítségnyújtására, valamint az Európai Unió tagállamai és azok fegyveres erői együttműködésére épít.

Szintén alapelvi tétel, hogy a honvédelemi feladatokat a legszükségesebb ráfordítással kell megvalósítani, továbbá a honvédelmi kötelezettség teljesítése az érintettek számára békében nem okozhat aránytalan megterhelést vagy hátrányt.

A törvény 3. §-a határozza meg a törvény főbb szabályozási tárgyait. Figyelemmel arra, hogy e törvény alapján valósul meg egyrészt a honvédelemre való felkészülés, másrészt maga a honvédelem, tehát a haza fegyveres védelme, az időbeli hatály mind béke, mind megelőző védelmi helyzet és rendkívüli állapot időszakára vonatkozik. Külön határozza meg a törvény azokat a rendelkezéseket, amelyek csak rendkívüli állapot és megelőző védelmi helyzet idején alkalmazhatók.

Nem rendelkezik a törvény sem a hadiállapot, sem a háború időszakáról, tekintettel arra, hogy az Alkotmány rendelkezéseinek megfelelően e két időszak megkülönböztetése a rendkívüli állapot keretében, annak részeként történhet. Ezért azokra nézve a rendkívüli állapotra vonatkozó szabályok érvényesülnek.

II. Fejezet

A honvédelmi kötelezettségek

Az 5. §-hoz

A honvédelmi kötelezettségek rendszerében lényeges változást jelent, hogy e kötelezettségek rendszerét az Alkotmány határozza meg, továbbá a hadkötelezettség békeidőszakban nem terheli az állampolgárokat, annak bevezetésére a megelőző védelmi helyzet, illetve rendkívüli állapot kihirdetését követően kerül sor. A hadkötelezettség bevezetése rendkívüli állapot idején automatikus, míg megelőző védelmi helyzetben az Országgyűlés külön kétharmados döntésétől függ.

Az Alkotmány 70/H. §-ának (2) bekezdésében foglaltak szerint a Magyar Köztársaság területén lakóhellyel rendelkező nagykorú férfi magyar állampolgárok rendkívüli állapot, valamint - az Országgyűlés döntése alapján - megelőző védelmi helyzet idején hadkötelezettséget vagy törvényben meghatározott feltételek szerint polgári szolgálatot teljesítenek. Emellett fennmarad továbbra is honvédelmi kötelezettségként a polgári védelmi kötelezettség és a honvédelmi munkakötelezettség. Mivel a fenti kötelezettségek mindegyike csak személyesen, más által történő helyettesítés kizárásával teljesíthető, a törvény a személyes honvédelmi kötelezettségek gyűjtőfogalma körébe vonja azokat.

Mind a természetes személyek - beleértve a külföldieket is -, mind a jogi személyek és jogi személyiséggel nem rendelkező szervezetek gazdasági és anyagi szolgáltatásra kötelezhetők. E kötelezettségek közös jellemzője, hogy a kötelezett - aki a szolgáltatás tárgyával tulajdonosi vagy birtokosi viszonyban van - vagyoni viszonyait érintik, ezért vagyoni szolgáltatásként foglalhatók össze. E szolgáltatások a személyes honvédelmi kötelezettségek teljesítését nem befolyásolják.

A gazdasági és anyagi szolgáltatásokra vonatkozó szabályozás valamennyi gazdasági területre kiterjedően biztosítja mind a felkészülés időszakában, mind a minősített időszak idején a védelem gazdasági szükségleteinek kielégítéséhez szükséges jogi feltételeket.

A törvény a gazdasági és anyagi szolgáltatás fogalmi körébe vonja a termelő, a szolgáltató és kereskedelmi tevékenységet, továbbá a tartalékképzést és -kezelést. Természetes személyen, jogi személyen és jogi személyiséggel nem rendelkező szervezeten a Polgári Törvénykönyv által meghatározottakat kell érteni.

A módosításban szereplő gazdasági és anyagi szolgáltatásokat a törvény részletezi, amelyek kiterjednek:

- meghatározott gazdasági és anyagi szolgáltatás teljesítésére vagy a szolgáltatás igénybevételének tűrésére;

- valamely tevékenységtől való tartózkodásra;

- a szolgáltatás igénybevételéhez szükséges előkészületi tevékenységekre;

- az igénybevétel tervezéséhez szükséges adatok közlésére.

Mindezek alapján már békeidőszakban biztosított a honvédelmi feladatokra való felkészülés (a tervezés, az ingó és ingatlan dolgok lebiztosítása, a szolgáltatásokra való kijelölés stb.), továbbá a befogadó nemzeti támogatással összefüggésben jelentkező infrastrukturális jellegű szövetségi feladatok teljesítése.

A 6. §-hoz

A törvény szerint a hadkötelezettség teljesítésére csak a megelőző védelmi helyzet és rendkívüli állapot időszakában kerülhet sor. Bevezetése esetén minden magyar állampolgárságú nagykorú férfire kiterjed, feltéve, ha a Magyar Köztársaság területén lakóhellyel rendelkezik. Az a magyar állampolgár, aki egyidejűleg más országnak is állampolgára, akkor hadköteles, ha Magyarország területén lakóhellyel rendelkezik. Az Alkotmány szintjén megjelenő hadkötelezettség férfiakra történő korlátozása a női nem sajátosságait értékelő pozitív diszkriminációt jelent a honvédelmi kötelezettségek rendszerében.

A hadkötelezettség alsó korhatárát a 18. év betöltéséhez köti a törvény. A felső korhatár a korábbi 50 évről 40 évre csökken. A hadkötelezettség időbeni szűkítését az önkéntes haderő nagyságrendileg lecsökkenő létszámszükséglete indokolja, tekintettel arra, hogy a katonai szervezetek békeidőszaki feltöltöttsége magas. A NATO-nak felajánlott szervezetek békében is 100%-os feltöltöttségűek, de a többi szervezet feltöltöttsége is 90-95% körüli. Megelőző védelmi helyzet vagy rendkívüli állapot időszakában a korábbi több tízezres mozgósítandó létszám helyett - a magas feltöltöttség következtében - várhatóan néhány ezer fő hadköteles behívására lesz csak szükség.

A törvény meghatározza a hadkötelezettség részkötelezettségeit, amelyek közül a tájékoztatási, bejelentési, megjelenési kötelezettség részletes szabályozása a szolgálati kötelezettség teljesíthetőségének tervezését, szervezését segíti elő.

A polgári szolgálat a honvédelmi kötelezettségek rendszerében a hadkötelezettség alternatívájaként jelenik meg, ezért a törvény mentesíti a hadkötelezettség alól azokat, akik kérelmük alapján e törvény hatálybalépését megelőzően vagy azt követően polgári szolgálat teljesítésére kaptak engedélyt.

A 7-9. §-hoz

A törvény megtartotta a korábbi szabályozás azon elemét, hogy - a polgárok személyi adatainak és lakcímének nyilvántartásáról szóló törvénnyel összhangban - teljes körűen felsorolja azokat a személyazonosító, lakcím- és egyéb adatokat, amelyek a hadkötelezettséggel kapcsolatban a katonai szervezetek nyilvántartásában szerepelhetnek. Meghatározza emellett az adatok kezelésének módját, időtartamát, továbbá azokat a szerveket, amelyek részére az adatok megküldhetők.

A potenciális hadkötelesek békeidőszaki nyilvántartása annyiban tér el a hadkötelesek nyilvántartásától, hogy az állampolgárokra semmilyen terhet nem ró, minimumra csökkenti az adatszolgáltatásra kötelezett szervek számát, egyetlen központi helyre koncentrálja a nyilvántartást, azzal a deklarált céllal, hogy a hadkötelezettség bevezetésének feltételei biztosítottak legyenek.

A 10. §-hoz

A Hvt. vezette be a tájékoztatási kötelezettséget. E kötelezettséget a hadkötelezettség bevezetése utáni időszakban továbbra is indokolt fenntartani.

A tájékoztatási kötelezettség abban különbözik a bejelentési kötelezettségtől, hogy míg az utóbbinak a hadköteles a jogszabály rendelkezése alapján az okot adó körülmény, változás bekövetkeztekor, felhívás nélkül köteles eleget tenni, addig a tájékoztatási kötelezettséget csak a hatóság konkrét felhívására köteles teljesíteni.

A 11. §-hoz

A törvény - megtartva a Hvt. azon rendelkezését, hogy a bejelentési kötelezettség a hadkötelezettség részkötelezettsége - szűkíti a korábbi előírások szerint bejelentési kötelezettség alá eső változások körét néhány nagyon fontos adattal (pl. név, lakcím). Ezeket ugyanis a 8. § és 9. § alapján hivatalból szolgáltatja az arra kötelezett szerv a katonai nyilvántartáshoz. Ez által is csökken a hadköteles kötelezettsége és egyszerűsödnek az eljárási szabályok.

A 12. §-hoz

A megjelenési kötelezettség a hadkötelezettség részkötelezettsége. A törvény szerint a hadkötelest megelőző védelmi helyzet és rendkívüli állapot idején a hadkiegészítő parancsnokság felhívására terheli e kötelezettség, amelynek célja adatok ellenőrzése, egyeztetése, katonai alkalmasság megállapítása, orvosi vizsgálat, valamint gyógykezelés végrehajtása lehet.

A 13-18. §-hoz

A törvény értelmében megelőző védelmi helyzet és rendkívüli állapot idején csak azokat a hadköteleseket kell sorozásra rendelni, akiknek a katonai szolgálatra történő behívását tervezik, és egészségi alkalmassága még nem került megállapításra, továbbá akik polgári szolgálat engedélyezése iránti kérelmet nyújtottak be. A törvény a sorozást - mint a megjelenési kötelezettség alapvető részét - nem terjeszti ki valamennyi hadkötelesre. Ennélfogva továbbra is mentesülnek a sorozás alól azok a hadkötelesek, akik meghatározott fogyatékosságuk miatt katonai szolgálatra nem alkalmasak. Ezek közé tartoznak a mozgásképtelenek, a cselekvőképességet érintő gondnokság alatt állók stb. Az emberiességi szempontok is indokolják, hogy az ilyen állapotban lévő személyeket a hatóságok kíméljék meg a szükségtelen eljárásoktól.

Rendelkezik a törvény a sorozás eljárási rendjéről, a sorozóbizottság összetételéről is. A sorozás eredményéről államigazgatási határozatot kell hozni. E határozat ellen jogorvoslatnak van helye. A sorozás eljárási rendjének, az első fokú sorozóbizottság határozatával szembeni fellebbezési lehetőségnek a meghatározásával a hadköteles tiszta képet kap arról, hogy a sorozással, illetve a katonai alkalmassága megállapításával kapcsolatban milyen kötelességek terhelik, illetve jogok illetik meg.

Garanciális jogként biztosítja a törvény, hogy a hadköteles a hadkötelezettség teljes tartama alatt kérheti - a katonai szolgálatra való egészségi állapotában való változásra tekintettel - az egészségi alkalmasságának újbóli megállapítását.

A 19. §-hoz

A törvény a külföldön tartózkodó hadkötelesek tájékoztatási, megjelenési, bejelentési kötelezettségére a törvény rendelkezéseinek megfelelő alkalmazását írja elő. A sorozás és más egyéb megjelenési kötelezettség teljesítéséhez a megfelelő helyiséget, valamint a szükséges kisegítő személyzetet a megyei közgyűlés elnöke, a fővárosban a főpolgármester által kijelölt polgármester biztosítja.

Fontos honvédelmi érdek fűződik ahhoz, hogy a hadkötelesek a hadkötelezettség érvényesítése érdekében kiadott felhívásra megjelenjenek a meghatározott helyen és időben. Ezt az érdeket sérti a megjelenési kötelezettségét önhibájából megszegő hadköteles. Az elővezetés lehetővé tételével biztosítható a kötelességteljesítés kikényszerítése.

A 20-24. §-hoz

A szolgálati kötelezettség a hadkötelezettség legfontosabb részkötelezettsége. A törvény rögzíti, hogy a szolgálati kötelezettség keretében a hadköteles fegyveres katonai szolgálatot teljesít, amelynek helyszíne a Honvédség valamely szervezeti egysége. A hadkötelesek kiképzése, felkészítése a nemzeti és a szövetségi védelmi feladatok végrehajtása érdekében szükséges. A szolgálat időtartama megelőző védelmi helyzetben legfeljebb 12 hónap, míg a rendkívüli állapot (háború) időszakában a szabályozás nem tartalmaz korlátot. A törvény rendelkezik arról is, hogy a hadkötelezettség megszűnését követően 30 napon belül kell a hadköteles katonát leszerelni.

A törvény rendelkezik a katonai szolgálatra való behívás és bevonulás alapvető kérdéseiről.

A katonai szolgálatra történő behívási létszámot, a szolgálat időtartamát és a bevonulás időpontját a honvédelmi miniszter rendeletben állapítja meg, a szolgálat helyét illetően a Honvéd Vezérkar főnöke intézkedik.

A törvény meghatározza a be nem hívható hadkötelesek körét, e tekintetben teljes körű felsorolást tartalmaz. Az esetek többségében a behívási tilalom előírása (pl. alkalmatlanság) magától értetődő. Más esetekben meghatározott, társadalmilag elismert érdek érvényesítését biztosítja. Ilyen érdek miatt nem hívhatók be pl. a 3 vagy ennél több gyermekesek, azok, akiknek házastársa, élettársa katonai szolgálatot teljesít, akik európai parlamenti, országgyűlési és helyi, illetve kisebbségi önkormányzati képviselőjelöltek, illetőleg megválasztott képviselők, a polgári munkakörükben meghagyott hadkötelesek. E felsorolás egyrészt a hadkötelezettség általánosságának pozitív diszkrimináció általi indokolt feloldását, másrészt az alapjogi arányosság követelményét jeleníti meg. Mindez nem jelenti azt, hogy a behívás alól ki nem zárt teljes állományt be is kell hívni katonai szolgálatra.

Tekintettel arra, hogy katonai szolgálati kötelezettség csak megelőző védelmi helyzet és rendkívüli állapot idején terheli a nagykorú férfi magyar állampolgárokat, a törvény a hatályos szabályozástól eltérően nem rendelkezik a szolgálathalasztás jogintézményéről.

A 25-26. §-hoz

A katonai szolgálati kötelezettség csak megelőző védelmi helyzetre, valamint rendkívüli állapotra való korlátozására figyelemmel, a törvény a katonai szolgálat félbeszakításának okait leszűkíti. Így a szolgálat félbeszakítására kizárólag a hadköteles katona egészségi állapota, családfenntartói kötelezettsége miatt, valamint előzetes letartóztatása elrendelése esetén kerülhet sor.

A törvény fenntartja azt a lehetőséget, hogy a családfenntartói okból a szolgálat félbeszakítása iránt az eltartásra szoruló hozzátartozó is nyújthasson be kérelmet. Ezt a kérelmet azonban - célszerűségi okból - neki is annál a katonai szervezetnél kell előterjeszteni, amelynek állományában a katona szolgálatot teljesít. Figyelemmel arra, hogy a katonai szolgálat félbeszakítására e törvényben meghatározott esetek fennállása esetén, a katonai büntetőeljárásban elrendelt előzetes letartóztatás kivételével mérlegelés nélkül kerül sor, a félbeszakítással kapcsolatos döntést a törvény az állományilletékes parancsnok hatáskörébe utalja.

A katonai büntetőeljárásban elrendelt előzetes letartóztatás során a katonai ügyész javaslatára a félbeszakítás mellőzhető.

A honvédelem érdekét biztosító szabály, hogy a hadkiegészítő parancsnokság a szolgálat félbeszakítását megszüntetheti, ha annak oka megszűnik vagy a hadköteles a családfenntartói kötelezettségét önhibájából nem teljesíti.

A 27. §-hoz

A törvény rögzíti a katonai szolgálatból történő leszerelés alapvető kérdéseit. A leszerelés a szolgálati idő letelte után a honvédelmi miniszter rendelete alapján történik. A törvényben meghatározott egyéb esetekben az állományilletékes parancsnok saját hatáskörében köteles leszerelni a szolgálatot teljesítő hadkötelest.

A 28-30. §-hoz

A lelkiismereti szabadság biztosítása érdekében a szabályozás továbbra is lehetőséget ad a polgári szolgálat teljesítésére. A törvény a polgári szolgálatot a hadkötelezettség alternatívájának tekinti. Az állampolgár alkotmányos joga, hogy a lelkiismereti meggyőződésével összeegyeztethetetlen katonai szolgálat helyett „békésebb” polgári szolgálat teljesítésének engedélyezését kérje. A polgári szolgálat csak lelkiismereti okból kapott engedély alapján teljesíthető. A polgári szolgálat szabályozása során tehát nem a kötelesség és jog közötti választásról, hanem a kötelesség elsőbbsége mellett egy alapvető emberi jog érvényesülésének biztosításáról van szó. Ebben a felfogásban a polgári szolgálat teljesítésének lehetősége nem alanyi, hanem elismert és érvényesíthető jogként jelentkezik. A polgári szolgálat időtartama a katonai szolgálat időtartamával egyezik meg.

A polgári szolgálat engedélyezésének alapvető eljárási szabályait a törvény tartalmazza, a teljesítésre vonatkozó részletes szabályokat külön törvény határozza meg.

A 31. §-hoz

A módosítás továbbra is törvényi szinten szabályozza azt a gyakorlatot, hogy a hadkötelest - a hadkötelezettség felső korhatárának elérésekor - értesíteni kell arról, hogy a hadkötelezettség már nem terheli. Az értesítésre azonban csak a hadkötelezettség fennállása esetén kerül sor.

A 32. §-hoz

A személyes jellegű honvédelmi kötelezettségek keretében a törvény meghatározza a polgári védelmi kötelezettség célját, az arra kötelezettek körét, valamint a kötelezettség terjedelmét. Ennek megfelelően a polgári védelmi kötelezettség célja fegyveres összeütközés vagy annak veszélye és katasztrófahelyzet esetén a lakosság életének megóvása, az életben maradás feltételeinek biztosítása, valamint az állampolgárok felkészítése a túlélés feltételeinek megteremtésére.

Minthogy a polgári védelmi kötelezettség a béke időszakára is kiterjed, ez lehetőséget biztosít arra, hogy a polgári védelmi szervezetek már békeidőben felkészítsék az állampolgárokat a polgári védelmi feladataik ellátására.

A polgári védelmi kötelezettség férfiakra 18-55., nőkre 18-50. éves korukig terjed ki. A törvény mind a férfiak, mind a nők polgári védelmi kötelezettsége felső korhatárát a kormányprogramnak megfelelőn 5 évvel leszállította. Ez összességében kedvezményt jelent az érintett állampolgároknak. Kifejezésre jut az állam arra irányuló törekvése is, hogy a lehetőségekhez képest a legkevesebb áldozatot igényelje polgáraitól. A polgári védelmi kötelezettség tartalmát, a kötelezettség alól mentesek körét, valamint az egyéb szabályokat külön törvény állapítja meg.

A 33. §-hoz

A honvédelmi munkakötelezettségről szóló rendelkezés - a polgári védelmi kötelezettséghez hasonlóan - csak az alapvető és az állampolgárokat érintő garanciális rendelkezéseket tartalmazza. Az alkotmányos szabálynak megfelelően rögzíti, hogy a honvédelmi munkakötelezettséget csak rendkívüli állapot idején lehet elrendelni.

A honvédelmi munkakötelezettség - a feladat természetére tekintettel, eltérően a polgári védelmi kötelezettség személyi terjedelmétől - férfiakra 18-60., nőkre 18-55. éves korukig terjed ki. A törvény - a polgári védelmi kötelezettség keretében már említett okból - a honvédelmi munkakötelezettség felső határát mind a férfiak, mind a nők vonatkozásában leszállította. Időtartama szerint e kötelezettség lehet tartós vagy időleges, jellege szerint pedig a kötelezettek egyaránt igénybe vehetők fizikai vagy szellemi munkára.

A törvény utal a munkakötelezettség teljesítésének helyére is, amelyre vonatkozóan általános elv, hogy a tartós munkakötelezettséget a kötelezettnek rendszerint az eredeti munkahelyén kell teljesítenie.

A honvédelmi munkakötelezettség alóli mentességi okokat is meghatározza a törvény. Tételesen felsorolja azokat a személyes akadályozó tényezőket, amelyek miatt az e körbe tartozó állampolgárok (elsősorban anyák) nem tudják e kötelezettségüket teljesíteni. A törvény a honvédelmi munkakötelezettséget nem terjeszti ki a Honvédség és a rendvédelmi szervek személyi állományára. E személyek ugyanis a rendkívüli állapotban a kiemelkedően fontossá váló rendeltetésszerű feladatokat teljesítik.

A 34-35. §-hoz

A honvédelmi feladatok szükségessé teszik a Honvédség és a rendvédelmi szervek, az állami anyagi tartalékok mellett az ország összes erőforrásának honvédelmi célokra való igénybevételét.

A törvény ennek megvalósítása érdekében az ország területén életvitelszerűen tartózkodó természetes személyek, továbbá az ott működő jogi személyek, valamint a jogi személyiség nélküli szervezetek terhére különböző gazdasági és anyagi szolgáltatási kötelezettségeket állapít meg. Ezeket a törvény szolgáltatásoknak nevezi.

A törvény amellett, hogy általánosságban rögzíti a szolgáltatás teljesítésének kötelezettségét, meghatározza azokat a társadalmilag kiemelt célokat, amelyeket a szolgáltatások teljesítésével biztosítani kell.

Az alkotmányos követelmények szem előtt tartásával a törvény a jogállamiság és a piacgazdaság viszonyaihoz igazodva meghatározza az elrendelhető szolgáltatások körét. Így a szolgáltatási kötelezettség keretében elrendelhető többek között ingó és ingatlan dolgok igénybevétele, igénybevételre alkalmas állapotban tartása, anyagi eszközökből tartalékok és készletek képzése, szolgáltatások teljesítésével kapcsolatos előkészületi tevékenység végzése.

A 36. §-hoz

A mentességi szabályok és a mentesítettek körének meghatározásával a törvény elősegíti a társadalmi-politikai intézményrendszer zavartalan működését, illetve a lakosság alapellátásához nélkülözhetetlen közellátási, közszolgáltatási funkciók fenntartását. Ennek érdekében előírja, hogy az egészségügyi szolgáltatás nyújtására és az egészségügyi hatóság által kiadott működési engedély alapján jogosult egyéni egészségügyi vállalkozók, jogi személyek vagy jogi személyiség nélküli szervezetek, valamint a gyógyszertárak csak egészségügyi szolgáltatásra; a természeti, ipari és társadalmi katasztrófák szakosított eszközei - a katonai célra való igénybevételt kivéve - csak a polgári védelem céljára vehetők igénybe.

A 37-39. §-hoz

A törvény meghatározza a szolgáltatások igénybevételére jogosult szerveket, az ún. igénybevételi hatóságokat és az igénybevételnél érvényesítendő szempontokat.

A törvény szerint a szolgáltatási kötelezettséget:

- az egész ország területén a kormány vagy felhatalmazása alapján az illetékes miniszter,

- illetékességi területén a megyei közgyűlés elnöke, a fővárosban a főpolgármester, valamint polgármester, továbbá törvényben meghatározott feltételek fennállása esetén a hadkiegészítő parancsnok,

- rendkívüli vagy szükségállapot esetén, ha szükséges, a felsoroltakon kívül az illetékes katonai szervezet parancsnoka rendelheti el.

Részletesen meghatározza a törvény a különböző igénybevételi hatóságok szabályozási feladatait és az igénybevétel elrendelésével kapcsolatban azok ágazati és helyi hatáskörét is.

Tekintettel arra, hogy a szolgáltatási kötelezettségeket és az azok igénybevételének elrendelésével kapcsolatos jogköröket a törvény - garanciális okból - tételesen felsorolja, azt is biztosítja, hogy a szolgáltatásra kötelezetteket ezen túl más szolgáltatásra kötelezni nem lehet.

A 40-41. §-hoz

A törvény abból az alapelvből indul ki, hogy a honvédelmi kötelezettség teljesítése miatt a szolgáltatásra kötelezettek nem kerülhetnek hátrányosabb helyzetbe, mint a szolgáltatás tárgyával nem rendelkezők. Ezért előírja, hogy meghatározott esetek (pl. ellenség által okozott kár) kivételével a szolgáltatással kapcsolatban az államot kártalanítási kötelezettség terheli.

A kártalanítási eljárás lefolytatására a szolgáltatást elrendelő igénybevételi hatóság jogosult és kötelezett. A törvény meghatározza a másodfokú döntéssel rendelkező hatóságot is. A másodfokú döntés ellen, illetőleg azon döntések ellen, ahol a törvény a fellebbezést kizárja, bírósághoz lehet keresetet benyújtani. A törvény azt is előírja azonban, hogy a honvédelmi érdekek megóvása érdekében a jogorvoslatnak az igénybevételt elrendelő határozat végrehajtására nincs halasztó hatálya.

III. Fejezet

A honvédelemben közreműködő szervek

A 42-45. §-hoz

A honvédelem nemzeti ügy, ezért a törvény a honvédelem irányító szervei és a Honvédség feladatai mellett meghatározza a honvédelemben érintett más szervek feladatait is. Ezeket két nagy csoportba foglalja.

Egyik csoportba a rendvédelmi szervek tartoznak, amelyek a 8. § szerint a Határőrség, a rendőrség, a nemzetbiztonsági szolgálatok, a büntetés-végrehajtási szervezet, a vám- és pénzügyőrség, a katasztrófavédelem, valamint a hivatásos önkormányzati tűzoltóság.

A rendvédelmi szervek a rájuk vonatkozó külön jogszabályokban meghatározott feladataik mellett közreműködnek egyes honvédelmi feladatok ellátásában. E feladatokat a törvény tételesen felsorolja.

A törvénynek ez a rendelkezése alapozza meg, hogy meghatározott rendvédelmi szervek közreműködése is szükséges a honvédelmi, különösen a hátországvédelmi feladatok végrehajtásában.

A 43. § állapítja meg a honvédelemben érintett szervek másik nagy csoportját, amely különböző rendeltetésű és más-más szinteken elhelyezkedő polgári hatóságokat, intézeteket, intézményeket, vállalatokat és más szerveket foglal magában.

E szervek is a rájuk vonatkozó jogszabályok szerint végzett alaptevékenységük mellett részt vesznek az azzal összefüggő honvédelmi feladatok ellátásában. A törvény tételesen meghatározza e feladatköröket.

Mindkét szervcsoportra vonatkozóan a részletes feladatokat és az azokhoz kapcsolódó hatásköröket a kormány, illetőleg a tevékenységi kör szerint illetékes miniszter a honvédelmi miniszterrel egyetértésben állapítja meg.

A 45. § rendelkezései szerint vehetnek részt a honvédelmi feladatok megvalósításában a társadalmi szervezetek, együttműködve a helyi védelmi igazgatás szerveivel. E szervezetek autonómiájuk érintetlenül hagyásával, önkéntesség alapján elsősorban az országvédelem jelentőségének tudatosításával, a társadalom szerveinek és az állampolgároknak erre történő mozgósítása elősegítésével kapcsolatos feladatokban működhetnek eredményesen közre, mivel átfogják a lakosság széles rétegeit.

E körben kiemelkedő szerepe van a Magyar Vöröskeresztnek, amely a nemzetközi egyezmények és a törvény rendelkezései alapján ellát egyes, a honvédelemmel is kapcsolatos humanitárius feladatokat. Tevékenysége különösen háború idején kerülhet előtérbe, amikor a nemzetközi humanitárius jog szellemének és szabályainak megfelelően közreműködik a betegek, a sebesültek, a hadifoglyok és ezek hozzátartozói, valamint a polgári lakosság gyámolításában, hazai és nemzetközi segélyezésének és más irányú megsegítésének szervezésében és végrehajtásában.

IV. Fejezet

A honvédelem irányítása

A 46. §-hoz

A törvény rögzíti, hogy a honvédelem irányítására az Országgyűlés, a köztársasági elnök, a kormány, a honvédelmi miniszter, valamint feladat- és hatáskörének megfelelően az illetékes miniszter jogosult.

A Honvédelmi Tanácsnak a honvédelem központi irányítására vonatkozó jogkörét a törvény az Alkotmánynak megfelelően kihirdetett rendkívüli állapot körülményei között szabályozza.

A 47. §-hoz

A honvédelem irányításában kiemelkedő szerep hárul az Országgyűlésre mint a legfelsőbb államhatalmi szervre. A törvény tételesen felsorolja az Országgyűlés irányítási hatáskörét.

Döntési hatáskörébe utalja a Magyar Köztársaság biztonság- és védelempolitikájának alapelveit és az ezekből fakadó feladatok végrehajtása főbb irányainak és feltételeinek megállapítását.

Elengedhetetlen, hogy a társadalom egészére kiható, a nemzetgazdaság lehetőségeire épülő és az ország védelmi képességét hosszú távon meghatározó, nagy jelentőségű kérdésekről a legfelsőbb államhatalmi szerv döntsön, ezért az Országgyűlés hatáskörébe tartozik a Honvédség hosszú távú fejlesztési irányának meghatározása is.

Az európai demokráciákhoz hasonlóan - a fentiekkel szoros összhangban - ugyancsak az Országgyűlés hatáskörébe kell hogy tartozzon a Honvédség nagyságrendjének (részletes bontású létszámának), a védelmi képességre kiható főbb haditechnikai eszközeinek meghatározása, és az ezekhez szükséges anyagi források éves költségvetési törvényben történő biztosítása.

Az önkéntes haderőre történő áttérésből adódóan az Országgyűlés új hatáskörét képezi a hadkötelezettség megelőző védelmi helyzet idején történő bevezetése.

A szabályozás elhagyja az Országgyűlés jogkörei közül az önkéntes haderő kialakításával megszűnő mozgósításra utaló feladatokat.

A 48. §-hoz

Az Országgyűlés Honvédelmi bizottságának kitüntetett szerepe van a Honvédség feladatai végrehajtásának ellenőrzésével, a rendkívüli intézkedések tervezeteinek megvitatásával, illetve a Honvédséget érintő szervezeti kérdések előzetes megismerésével, továbbá a Honvéd Vezérkar főnökének jelölt személy meghallgatásával és véleményezésével összefüggésben.

A 49. §-hoz

A törvény a köztársasági elnök Alkotmányban meghatározott hatásköréhez igazodva - a kormány működésirányítási hatáskörét alapul véve - rögzíti, hogy az ország fegyveres védelmi tervének jóváhagyásra történő előterjesztése a miniszterelnök feladata. A védelmi tervet a Honvéd Vezérkar főnöke dolgozza ki, amely terv magában foglalja a fegyveres küzdelem megvívásának, minden oldalú biztosításának és a hadszíntér - amely alatt védelmi hadműveletek esetén az ország területe értendő - előkészítésének valamennyi kérdését. A védelmi terv nem nélkülözheti a kormányzat - ezen belül a honvédelmi miniszter - felelősségét. Ezért a köztársasági elnöknek jóváhagyásra történő előterjesztése csak a miniszterelnök útján, a honvédelmi miniszter ellenjegyzése feltételével történhet.

A törvény az alkotmányos rendnek megfelelően a tábornoki kinevezési és felmentési jogkör gyakorlását a honvédelmi miniszter előterjesztéséhez köti. A köztársasági elnök hatáskörébe tartozik a tábornokok szolgálatba való visszavétele (reaktiválása) is. Szimbolikus jellegű jogosítványa a köztársasági elnöknek, hogy a miniszter előterjesztésére a Honvédség katonai szervezeteinek katonai csapatzászlót adományoz.

Garanciális jellegű az a jogosítványa, miszerint a jogszabálytervezeteket és intézkedések tervezeteit tájékoztatásul megkapja, illetve bármely kérdésben információt kérhet a kormánytól.

A fegyveres erők fogalmának megszűnésével annyiban szűkül a köztársasági elnök jogköre, hogy a Határőrség a rendvédelmi szervek csoportjába kerül.

Az 50. §-hoz

A törvény megtartja a kormánynak a hatályos honvédelmi törvényben a honvédelemmel, illetőleg a Honvédség működésének irányításával kapcsolatos hatáskörét. Abból indul ki, hogy a Honvédség működésének irányítása a kormánynak mint a végrehajtó hatalom kizárólagos letéteményesének a feladata, amelyet politikai felelősség terhel a Honvédség hadrafoghatóságáért, tevékenységéért. A működés-irányítás minden olyan irányítási hatáskört felölel, amely nem tartozik az Országgyűlés vagy a köztársasági elnök hatáskörébe.

A kormány az Alkotmány vonatkozó rendelkezése szerint közvetlenül, illetőleg a honvédelmi miniszter útján irányítja a Honvédséget.

A kormány feladata a hosszú távra szóló biztonság- és védelempolitikai alapelvek kidolgozása és az Országgyűlés elé terjesztése.

A kormány hatáskörébe tartozik a gazdaság honvédelmi célú felkészítésének és fejlesztésének meghatározása, illetőleg a gazdaságmozgósításról való döntés, a részletes honvédelmi feladatok meghatározása, összehangolása.

A törvény a kormány hatáskörébe utalja a polgári védelmi felkészítés feladatainak meghatározását azzal a céllal, hogy a támadó fegyverek és más események által okozott károk megelőzésére, felszámolására, az ezzel összefüggő mentésre és mentesítésre, továbbá a lakosság anyagi javainak háború idején történő védelmére már béke idején kell felkészülni. E feladatokat - hasonlóan a gazdaságmozgósítás feladataihoz, a védelmi célú tartalékok kialakításához stb. - már békeidőszakban meg kell kezdeni.

A kormány döntési hatáskörébe tartozik a Honvédség készenléte fokozásának elrendelése is.

A kormány évente beszámol az Országgyűlésnek a honvédelmi politika megvalósításáról, a Honvédség felkészítéséről, állapotáról és fejlesztéséről.

A működés-irányítás egyik alapvető eleme a Honvédség felső szintű vezetési rendjének meghatározása. Ez a hatáskör magában foglalja a hatékonyság követelményének és a politikai felelősségnek leginkább megfelelő felső szintű katonai vezetési szervezet kialakításának lehetőségét is. A működés-irányítás körébe tartozik a honvédség területi elhelyezkedése, felszerelése, felkészítése alapvető elveinek és a hadszíntér-előkészítés főbb követelményeinek meghatározása is. Ez utóbbi jelentősége elsősorban abban nyilvánul meg, hogy békeidőben az ország területén létesített nagyobb állami beruházások - pl. utak, autósztrádák, hidak építése, a hírközlés korszerűsítése - megvalósításánál a Honvédség védelmi hadművelethez igazodó igénye is kielégítést nyerjen.

Fel kell készülni az Alkotmány 19/E. §-ában meghatározott feladatainak ellátására, ami a váratlan támadás elhárításával, illetve az alkotmányos rend, az állampolgárok élet- és vagyonbiztonsága, a közrend és közbiztonság védelmével függ össze.

A kormány irányítja, illetve összehangolja a minisztériumok és az országos hatáskörű szervek, a helyi közigazgatási, valamint más szervek honvédelmi tevékenységét, továbbá kiadja a honvédelmi felkészüléssel és a gazdaságmozgósítással kapcsolatos szükséges - feladatkörébe tartozó - jogszabályokat.

A kormánynak hatásköre gyakorlása során figyelemmel kell lennie a környezetvédelmi szempontokra is.

Az 51-52. §-hoz

A honvédelemre vonatkozó irányítási hatáskörök megosztása úgy történik, hogy a honvédelmi miniszter a honvédelmi feladatok végrehajtásáért felelősen gyakorolja mindazokat az irányítási jogokat, amelyeket az Alkotmány vagy törvény nem utal másnak a hatáskörébe.

A miniszterek hatáskörére vonatkozó szabályozási gyakorlattól eltérően törvény állapítja meg a honvédelmi miniszter részletes feladat- és hatáskörét. Ezt a szabályozás tárgya, azaz a miniszternek a honvédelem ágazati igazgatásában, illetőleg a Honvédség irányításában betöltött szerepe indokolja. A törvény voltaképpen a honvédelmi miniszter irányító tevékenységét két szférában fogalmazza meg. Az első az ún. külső honvédelmi igazgatási funkció, amely maga is több feladatcsoportból áll. A törvény ezeket az összefüggő, de jól elhatárolható feladatcsoportokat foglalta rendszerbe. E rendszerezésből kitűnik, hogy a honvédelmi minisztert terhelő feladatok egy része a honvédelem felsőbb irányító szerveinek tevékenységét, döntéseit hivatott elősegíteni. E feladatkörben a honvédelmi miniszter a honvédelem országos méretű szervezésére, fejlesztésére vonatkozó javaslatait, terveit terjeszti elő döntés végett. Másrészben feladatai a társminisztériumok és országos hatáskörű szervek sajátos honvédelmi feladatai megvalósításának elősegítésére irányulnak, míg az ún. külső funkció harmadik csoportjába a felügyeleti és hatósági jellegű feladatok tartoznak. A másik szféra a Honvédség működésének irányításával és vezetésével kapcsolatos feladatokat foglalja magába, amelyet a 97. és 98. § részletez.

Az 53. §-hoz

A honvédelem társadalmi méretű megszervezése és átfogó irányítása sokrétű és jelentős feladatot ró a honvédelmi igazgatásban részt vevő szervekre.

Ezért a törvény meghatározza a többi miniszter, illetőleg a kormány irányítása alá tartozó országos hatáskörű szerv vezetője honvédelemmel kapcsolatos ágazati feladatait. A miniszterek és országos hatáskörű szervek vezetői a jogszabályok alapján, a kormányzati feladatok és a tárcahatáskörök megosztása szerint irányítják a minisztérium, illetve az irányításuk, felügyeletük alá tartozó szervek honvédelemmel kapcsolatos tevékenységét.

A törvény alapján a miniszterek, valamint a kormány irányítása alá tartozó országos hatáskörű szervek vezetői részletes honvédelmi feladatainak meghatározása a kormány hatáskörébe tartozik.

Az 54-59. §-hoz

A törvény szabályozza a védelmi igazgatás rendszerét, szervezeti és működési alapjait. Legfontosabb eleme, hogy a fővárosi, megyei védelmi bizottságok hatáskörébe utalja az illetékességi területükön a honvédelmi tevékenységgel kapcsolatos közigazgatási feladatok irányítását, illetve koordinálását. Ezáltal biztosítható a honvédelmi tevékenység irányításának hatékonysága, szakszerűsége és egységes szervezeti feltételrendszere.

A védelmi igazgatás működése érdekében a bizottságok hatáskörét minősített helyzetben, honvédelmi ügyekben a megyei közgyűlés elnöke, illetőleg a főpolgármester gyakorolja.

A törvény tételesen határozza meg a védelmi bizottság összetételét és keretszerűen a működésének szabályait.

A főváros kerületeiben, a megyei jogú és a védelmi bizottság által kijelölt városokban (körzetekben) a városi (kerületi) polgármester vezetésével helyi védelmi bizottságok látják el a helyi honvédelmi feladatokat.

A helyi védelmi bizottságok megalakítását az teszi szükségessé, hogy egy-egy megyéhez tartozó nagyszámú polgármester, valamint a védelemben közreműködő számos szerv egyetlen központból nem irányítható. Emellett vannak olyan honvédelmi feladatok is, amelyeket egy-egy település önállóan nem képes megoldani, ezért indokolt, hogy a természetes gazdasági-közigazgatási kapcsolatok figyelembevételével kialakított, több települést összefogó honvédelmi körzetben helyi védelmi bizottságok kerüljenek létrehozásra.

A helyi feladatok szervezése és irányítása a polgármester hatáskörébe tartozik. E feladatok egy része közigazgatási-szervezési hatáskör, nagyobb része pedig a más állami, továbbá gazdálkodó szervezetek, valamint az állampolgárok honvédelmi kötelezettségeinek teljesítésével kapcsolatos hatósági hatáskör (pl. ingatlan igénybevételének elrendelése, a honvédelmi kötelezettséget teljesítők és hozzátartozóik szociális ellátása).

Ez a szabályozás biztosítja, hogy a honvédelmi érdekek hatékony érvényesítése érdekében a központi döntéshozó és a végrehajtásért felelős önkormányzati szervek közé irányító-koordináló szerv illeszkedjék.

A törvény tételesen meghatározza a helyi védelmi bizottságok, valamint a polgármesterek honvédelemmel és gazdaságmozgósítással kapcsolatos feladat- és hatáskörét, garanciát teremtve arra, hogy egységesen és maradéktalanul teljesüljenek a honvédelmi feladatok.

A 60. §-hoz

A törvény szerint a katonai közigazgatás területi szervei a hadkiegészítő parancsnokságok. Ezek kormányrendeletben meghatározott illetékességi területükön végzik a Honvédség állományának toborzás útján történő kiegészítésével, megelőző védelmi helyzet, illetőleg rendkívüli állapot idején a Honvédség hadkötelesekkel történő kiegészítésével, a gazdasági és anyagi szolgáltatási kötelezettség teljesítésével, a védelmi igazgatási szervek tevékenységének segítésével, továbbá a hadkötelesek (volt hadkötelesek), a Honvédség nyugállományú tagjainak, illetve azok szociális ellátásával, érdekvédelmével összefüggő honvédelmi igazgatási feladatokat. A törvényben meghatározott ügyekben elsőfokú hatósági jogkört is gyakorolnak.

V. Fejezet

A Honvédelmi Tanács

A 61-63. §-hoz

A törvény szerint a rendkívüli állapot kihirdetésével egyidejűleg létrehozandó Honvédelmi Tanács az Alkotmány által meghatározott személyi összetételű, kivételes hatáskörrel rendelkező szerv, amely működése idején gyakorolja az Országgyűlés által átruházott, e törvényben felsorolt jogokat, továbbá a köztársasági elnök és a kormány jogait.

A Honvédelmi Tanács rendkívüli állapot idején az ország honvédelmének és a Honvédségnek legfelsőbb irányító szerve.

Ezzel összhangban a törvény meghatározza a Honvédelmi Tanács irányítási feladatait és hatáskörét, a tagjainak mentelmi jogával és helyettesítésével kapcsolatos szabályokat.

A 64-68. §-hoz

A törvény rögzíti a Honvédelmi Tanács működésére vonatkozó szabályok között, hogy ügyrendjét maga állapítja meg, hatáskörét testületként gyakorolja. Akkor határozatképes, ha tagjainak több mint a fele jelen van. A határozat érvényességéhez - a Honvédelmi Tanács tagja mentelmi jogának felfüggesztéséről való döntés kivételével - a jelenlévő tagok több mint a felének a szavazata szükséges. Döntéseit a köztársasági elnök és a miniszterelnök írja alá, és azokat az országban működő műsorszóró rádió- és televízióadók, napilapok és hirdetmények útján kell közzétenni, rendeletét pedig a Magyar Közlönyben ki kell hirdetni.

A Honvédelmi Tanácsra vonatkozó további rendelkezések azt célozzák, hogy a működésének előkészítése szempontjából alapvető jelentőségű feladatokat már béke idején elvégezzék, annak érdekében, hogy a Honvédelmi Tanács létrehozását követően azonnal képes legyen a reá háruló feladatokat megoldani.

Második rész

A honvédség

VI. Fejezet

A honvédség jogállása és feladatai

A 69. §-hoz

A törvény az önkéntes haderőre történő áttérésből adódó változásokat is figyelembe véve meghatározza a Honvédség jogállását, jellegét. E szerint a Honvédség olyan függelmi rendszerben működő és centrális vezetésű fegyveres állami szervezet, amely polgári irányítás alatt áll. Békében az önkéntességen, megelőző védelmi helyzetben és rendkívüli állapotban pedig az önkéntesség mellett a hadkötelezettségen alapuló haderő. A honvédelem nemzeti ügy, ezért a Honvédség feladatait a honvédelemben közreműködő más szervekkel együttműködve hajtja végre.

A 70-72. §-hoz

A törvény a védelmi felülvizsgálat következtetéseinek megfelelően, a nemzetközi szerződésekből fakadó kötelezettségekre is tekintettel fogalmazza meg a Honvédség feladatait. Kiemelkedően legfontosabb feladat a védelem: a Magyar Köztársaság függetlenségének, területének, légterének, lakosságának, anyagi javainak védelme. A Honvédség feladatai közé tartozik a nemzetközi szerződésből eredő katonai kötelezettségek teljesítése, amelyeket a felsorolás komplex egységként kezel.

A törvény szabályozza a katonai részvétel engedélyezését a katasztrófavédelmi feladatok ellátásában, továbbá az Alkotmány 40/B. §-ának (2) bekezdése szerinti fegyveresen vagy felfegyverkezve elkövetett erőszakos cselekmények elhárításában.

A Honvédség feladatát képezi egyes „nem katonai jellegű” tevékenységek elvégzése (tűzszerészeti, katonai szakértelmet, speciális ismereteket igénylő feladatok térítés ellenében történő ellátása).

A felsorolás beemeli a Honvédség feladatai közé a nemzetközi terrorizmus elleni harc, valamint a befogadó nemzeti támogatás katonai feladataiban, illetve az állami protokolláris feladatok ellátásában való részvételt is.

A szabályozás a feladatok végrehajtásának részleteit és garanciális fegyverhasználati korlátait is rögzíti.

VII. Fejezet

A honvédség szervezete

A 73-75. §-hoz

A Honvédség szervezeti felépítése törvényi szinten nyer szabályozást. A törvény meghatározza a Honvédség szervezetei kialakításának általános követelményeit. E szerint e szerveket a béke és háborús működési rendnek megfelelően kell létrehozni úgy, hogy a Honvédség egésze, illetőleg annak egyes elemei is képesek legyenek a meghatározott feladatok végrehajtására. A törvény rögzíti a szervezeti felépítés konkrét követelményeit is.

A Honvédség szervezeti struktúrája három részre osztható: Honvédelmi Minisztérium, a Honvédelmi Minisztérium közvetlen alárendeltségébe tartozó szervek, valamint a Honvédség hadrendje szerinti szervezetek. A törvény a katonai szervezetek szervezeti struktúráját is részletezi.

A szabályozás a Honvédség szerveit - a szervezeti hierarchiát is figyelembe véve - rendeltetésük szerint, a Honvédség katonai szervezeteit alkalmazásuk szerinti tagozódásuk alapján csoportosítja.

A törvény tisztázza a katonai ügyészi szervezetnek a Honvédség szervezeti struktúrájában való elhelyezését, valamint utal a Zrínyi Miklós Nemzetvédelmi Egyetem sajátos szervezeti jellegére.

A 76. §-hoz

A Honvédség szervezeteinek létrehozása, átszervezése, megszüntetése költségvetési tényező is. Ezért az alapítással, megváltoztatással vagy megszüntetéssel kapcsolatos szabályokat a költségvetési szervekre vonatkozó szabályok figyelembevételével kell megállapítani. Ennek megfelelően a honvédségi szervezetek alapítása, megszüntetése okirattal történhet, és az alapításra, illetőleg megszüntetésre a honvédelmi miniszter jogosult.

Garanciális szempontok alapján a törvény rögzíti, hogy a honvédelmi szervezetek felépítését, állományát, technikai eszközeit állománytáblának, illetve munkaköri jegyzéknek kell tartalmazni.

A 77. §-hoz

A törvény rendelkezik a Honvédség rendeltetés szerinti felosztásában a középszintű irányító szervek, valamint a csapatok megnevezésének feltételeiről. E szabályozás alapján a Honvédség szervezeteinek elnevezése az egymástól való megkülönböztetésen túl kifejezi azok szervezeti struktúrában elfoglalt helyét, tevékenységét és jellegét.

VIII. Fejezet

A honvédség személyi állománya, haditechnikai felszerelése és infrastruktúrája

A 78. §-hoz

Törvényi szinten nyer szabályozást, hogy a katonai szervezetek béke- és hadilétszámát az állománytáblák, illetve munkaköri jegyzékek tartalmazzák. A törvény a személyi állomány vonatkozásában meghatározza az állománytáblák, munkaköri jegyzékek tartalmi követelményeit (személyi állomány arányos összetétele állománycsoportok, rendfokozatok és szakképzettség szerint).

A személyi állomány biztosítását, utánpótlását a humánerőforrás-gazdálkodás keretébe utalja a törvény.

A 79-83. §-hoz

A Honvédség személyi állománya az önkéntes haderőre történő áttérésből adódóan eltér a korábbiaktól. A Honvédséget tényleges szolgálatot teljesítő katonák, köztisztviselők, közalkalmazottak és a Munka Törvénykönyve szerinti munkavállalók alkotják; a hadkiegészítési állományát önkéntes tartalékosok, potenciális hadkötelesek, valamint megelőző védelmi helyzet és rendkívüli állapot idején a hadkötelesek képezik.

Tételesen meghatározza a törvény a tényleges katonai állományba tartozók körét, akik önkéntes jelentkezés alapján, megelőző védelmi helyzet és rendkívüli állapot idején - a hadkötelezettség bevezetése után - az önkéntes jelentkezés mellett hadkötelezettség alapján teljesítenek katonai szolgálatot.

A törvény a Honvédség katonai állományába sorolja az önkéntes tartalékos katonákat is, tekintettel arra, hogy NATO-tagságunkkal, valamint az önkéntes haderőre történő áttéréssel összefüggésben a haderő megváltozott feladatai indokolttá teszik a szerződéses katonai szolgálatot teljesítőkön kívül olyan állomány létrehozását, amely mind hazai, mind külföldi katonai kötelezettségek teljesítése céljából igénybe vehető.

A 84-88. §-hoz

A Honvédség a törvényben meghatározott feladatait csak akkor tudja végrehajtani, ha az ahhoz szükséges harc-, harctámogató, harckiszolgáló eszközökkel, harci, szak- és fenntartási anyagokkal rendelkezik, ezért indokolt a Honvédség haditechnikai eszközökkel és anyagokkal való felszerelésének törvényi szintű szabályozása. A törvény követelményként írja elő a Honvédség haditechnikai eszközökkel és anyagokkal történő felszerelését, amelyet - az Országgyűlés által előírt kereteken belül - nemcsak mennyiségi, hanem minőségi jellemzőkkel is meg kell határozni.

A haditechnikai eszközök és anyagok a védelmi képesség szempontjából hosszú távra meghatározó jelentőséggel bírnak. Beszerzésük forrásigénye is igen jelentős. Ezekre tekintettel a törvény rögzíti, hogy a haditechnikai eszközöket és anyagokat a Honvédelmi Minisztérium költségvetési fejezetének előirányzatai terhére, valamint más központi költségvetési források igénybevételével kell biztosítani.

A haditechnikai eszközök, anyagok rendszeresítése, működtetése, korszerűsítése, kivonása környezetünkre is befolyásoló hatással bír. Ezért a törvény ezen eljárások vonatkozásában a környezetvédelemmel kapcsolatos adatok intézkedési tervben való feltüntetését írja elő.

A 89-91. §-hoz

A módosítás törvényi szinten szabályozza a Honvédség szervezetei elhelyezéséhez, illetve a feladatok ellátásához rendelkezésre bocsátott ingatlanok tulajdonosi viszonyait, vagyonkezelésének kérdését. Tartalmazza az egyes katonai szervezetek elhelyezésére vonatkozó alapvető szabályokat és az elhelyezés módjait.

IX. Fejezet

A honvédség irányítása és vezetése

A 92-94. §-hoz

A Honvédség jogállásából következően a katonai szolgálat teljesítése függelmi rendszerben történik. E függelmi viszonyok alanyai az elöljáró vagy felettes, illetőleg az alárendelt. A törvény tisztázza a szolgálati elöljáró, hivatali felettes, illetve szakmai elöljáró, szakmai felettes fogalmát, és meghatározza jogosultságaikat, valamint azok korlátjait. A Honvédségnél fennálló függelmi rendszer sajátossága, hogy a függelmi jogviszonyokban az egyszemélyi felelős vezetés (parancsnoklás) elve alapján szolgálati és a szakmai elöljárói, valamint a hivatali és a szakmai felettesi irányítás és vezetés érvényesül. Ezekre tekintettel a szabályozás a Honvédség irányítására, vezetésére a szolgálati út betartását írja elő, amelytől csak külön jogszabályban meghatározott esetekben lehet eltérni.

A 95-97. §-hoz

A törvény kimondja, hogy a Honvédség irányítására az Országgyűlés, a köztársasági elnök, a kormány és a honvédelmi miniszter jogosult, továbbá rögzíti a Honvédelmi Tanács legfelsőbb irányító szerepét az alkotmányosan kihirdetett rendkívüli állapot idején.

A 96. § határozza meg és határolja el a miniszter jogosultságát az ágazat és a Honvédség irányításában, továbbá a közigazgatási államtitkár szakirányítási, valamint a Honvéd Vezérkar főnöke katonai vezetési feladatát. E szabály azt az irányítói és vezetői munkamegosztást takarja, amely szerint a Honvédség irányítása és vezetése a miniszter kezében összpontosul, a Honvédelmi Minisztérium hivatali szervezetének vezetője (a közigazgatási államtitkár) gyakorolja a Honvédség nem katonai működésére irányuló szakirányítási hatásköröket, míg a Honvéd Vezérkar főnöke látja el a Honvédség katonai vezetését mint annak első számú katonája, illetve szolgálati elöljárója. A 97. § ennek megfelelően a részletes miniszteri hatásköröket tartalmazza.

A 98. §-hoz

A Honvédség jogszerű működéséért a honvédelmi miniszter a felelős. A törvény biztosítja az ehhez szükséges intézkedési lehetőségeket, és garanciális jogként szabályozza az intézkedések egy része meghozatalának nyilvánosságát, illetve feltételrendszerét.

A 99. §-hoz

A törvény rendelkezik a Honvédelmi Minisztérium jogállásáról, amely szerint e minisztérium az ország katonai védelemre való felkészítésének és tervezésének, szervezésének központi közigazgatási, valamint a Honvédség irányításának és felső szintű vezetésének szerve.

A 100-101. §-hoz

A törvény az irányítói és vezetői munkamegosztás szabályának megfelelően tartalmazza a közigazgatási államtitkár szakirányítási és a Honvéd Vezérkar főnöke vezetési hatáskörét. A közigazgatási államtitkár és a Honvéd Vezérkar főnöke egymásnak mellérendelt vezetők, a Honvédség szakirányítási és katonai vezetési kérdéseiben együttműködésre kötelezettek.

A 102. §-hoz

A módosítás törvényi szintre emeli a Honvédség szervezeti struktúrájának részét képező katonai szervezetek középszintű irányítására vonatkozó alapvető szabályokat. Ezen irányítás a középszintű irányító szervek, más magasabb szintű parancsnokságok parancsnokainak a hatáskörébe tartozik. E hatásköröket a honvédelmi miniszter határozza meg.

Az Észak-atlanti Szerződésben való részvételünkre figyelemmel a szövetségi feladatok végrehajtása során, magyar katonai szervezetek vagy szervezeti egységek a szövetséges fegyveres erők közös magasabb kötelékének keretében, annak alárendeltségében működnek. Ilyen együttműködés történhet a szövetségbe nem tartozó fegyveres erőkkel való viszonylatban is. E sajátos szolgálati alárendeltség esetén, a közös kötelékbe tartozó nemzeti egységek vezetése során a magasabb kötelék vezetési rendjére vonatkozó külföldi szabályok az elsődlegesek. A nemzeti szabályok csak akkor és olyan mértékben alkalmazhatók, ha egyes konkrét esetekre a szövetséges fegyveres erők szabályai nem megfelelők vagy nincsenek ilyen szabályok. A törvény ezért rendelkezik a külföldi szolgálatot teljesítő egyes katonai szervezetek szövetséges fegyveres erők közös parancsnoksága vagy más nemzetközi parancsnokság parancsnokának hadműveleti irányítása alá helyezésének lehetőségéről, az ilyen szervezetek adminisztratív irányításáról, illetőleg hadműveleti irányításáról és vezetéséről.

A 103-104. §-hoz

A törvény a Honvédség jogállására, illetőleg szervezetrendszerében fennálló függelmi viszonyokra figyelemmel az egyszemélyi felelős vezetés (parancsnoklás) elvéből kiindulva szabályozza a katonai szervezetek vezetését, a katonai szervezet élén álló parancsnok feladat- és hatáskörét, illetőleg helyettesítésének rendjét, és meghatározza a rangidős fogalmát. Garanciális szabályként rögzíti, hogy a parancsnoklás gyakorlása, a vezetés csak a jogszabályok és az elöljárók által meghatározott keretek között történhet.

A 105-110. §-hoz

A törvény szabályozza a Honvédség szervezeteiben alkalmazott vezetési eszközöket. Ezek az eszközök a parancs, a miniszteri utasítás, illetve a belső rendelkezés (a szakutasítás és az intézkedés). A törvény tisztázza a vezetés e jogi eszközeinek tartalmát, kiadásának szabályait és korlátait, valamint kiadásának tilalmát.

A 111-113. §-hoz

A Honvédség vezetésének hatékony működési feltétele, hogy az irányítás-vezetés jogi eszközeinek tartalmát az érintettek megismerjék. Ezért a törvény szabályozza a vezetés technikai feltételeit, továbbá a vezetés normatív eszközeinek közzétételét. Szövetségi kötelezettségünkből eredő feladatokra figyelemmel a szabályozás rendelkezik arról, hogy a szövetséges fegyveres erők közös parancsnokságai által kiadott parancsok és intézkedések is közzétehetők.

X. Fejezet

A honvédség készenléti és szolgálati rendszere

A 114-115. §-hoz

A törvény régi szabályozási mulasztást pótol azzal, hogy a Honvédség készenléti és szolgálati rendszerének alapvető szabályait törvényben határozza meg. A szabályozás szerint a Honvédség rendeltetés szerinti feladatai végrehajtásához szükséges képességek elérése a készenléti rendszer útján történik. A készenlét fokozására a veszélyeztetettséggel arányosan kerül sor. A törvény rendelkezik a szolgálati rendszer szerepéről és annak elemeiről is. A részletes szabályok végrehajtási rendeletben fejthetők ki.

XI. Fejezet

Az őrzés-védelem, a fegyver és más kényszerítő eszközök használata

A 116. §-hoz

Az őrzés-védelem olyan tevékenység, amely a katonai szervezetek objektumainak, létesítményeinek, szállítmányainak, javainak őrzését, személyi állományának védelmét szolgálja. Fontosságára figyelemmel szükséges törvényi szinten rendelkezni azokról a főbb követelményekről, amelyekre e tevékenység részletes szabályozása épülhet. A törvény szabályozza a feladat ellátásának alapvető feltételeit, módjait, eszközeit (katonai erő, fegyveres biztonsági őrség, őrzés-védelmi szolgáltatás igénybevétele, technikai rendszer telepítése, őrkutyák alkalmazása).

A 117-119. §-hoz

A Honvédségnek mint fegyveres állami szervnek a jellege indokolja, hogy - az alaptevékenysége lényegével összefüggő - fegyverhasználatát törvény szabályozza. A törvény kimondja, hogy a katonai szervezetek a harci feladataik végrehajtására rendszeresített fegyverzeteiket törvényben, nemzetközi szerződésekben, valamint jogszabályoknak megfelelő elöljárói parancsokban meghatározottak szerint használják. A fegyverzet működtetése, használata a törvényben meghatározott feladatok végrehajtására való felkészülés során is elengedhetetlen, ezért a tervezet ennek lehetőségét is normába foglalja.

A Honvédség feladatai közé tartozik a nemzetközi szerződésekből fakadó katonai kötelezettségek teljesítése is. A kötelezettségek teljesítése során a honvédelmi miniszter által kijelölt katonai szervezetek fegyverhasználati joggal, fegyveresen teljesítik feladataikat. E műveletek sajátosságaira figyelemmel a törvény a fegyverhasználat eltérő, speciális rendelkezéseit is tartalmazza.

A törvény garanciális szabályként meghatározza, hogy a Honvédség mint fegyveres szerv tekintetében mi minősül fegyvernek (fegyverzetnek), rendelkezik - törvényben meghatározott feltételek teljesülése esetén - más kényszerítő eszközök alkalmazásának a lehetőségéről.

A 120-123. §-hoz

A módosítás törvényi szinten részletezi az egyes katona lőfegyver-használatára és az egyéb kényszerítő eszközök alkalmazására vonatkozó szabályokat.

A lőfegyver használata az élethez és a testi épséghez való jog sérelme szempontjából a legsúlyosabb kényszerítő eszköz, ezért alkalmazására törvényi szabályozás szükséges, igénybevételét pedig különleges garanciákhoz kell kötni. Lőfegyverhasználatnak minősíti a törvény azt az esetet, ha fegyveresen teljesített szolgálati feladat ellátása során - saját elhatározásból vagy parancsra - a katona szándékosan személyre irányított (célzott) lövést ad le.

A törvény meghatározza azoknak a fegyveres szolgálatoknak a körét, amelyekben - amennyiben más kényszerítő eszköz nem alkalmazható vagy az nem vezetett eredményre, és a szolgálati feladat teljesítéséhez feltétlenül szükséges - a katona jogosult és egyben köteles fegyvert használni. A fegyverhasználat alapvetően védelmi jellegű (pl. őr-, ügyeleti, futár-, fogoly őrzésére rendelt) szolgálatokban bárkit, tehát katonát és polgári személyt egyaránt érinthet. Külön szabályozza a törvény azokat az eseteket, amikor csak katonával szemben kerülhet sor a fegyverhasználatra. Ezek döntően a katona által elkövetett meghatározott bűncselekmények megakadályozására szolgálnak.

A 124. §-hoz

Garanciális szabályként rögzíti a törvény a fegyverhasználat módjára és tilalmára vonatkozó rendelkezéseket. A fegyverhasználatot megelőző intézkedések célja egyrészt az, hogy az intézkedéssel érintett személy számára felismerhető legyen, hogy vele szemben milyen intézkedés történik, az intézkedés foganatosítása tőle milyen magatartást kíván, és ezáltal a lőfegyverhasználat megelőzhető vagy elkerülhető legyen. Az előzetes figyelmeztetés annak tudatosítására irányul, hogy a felszólítottal szemben - további engedetlensége esetén - lőfegyvert fognak alkalmazni.

A törvény tételesen felsorolja azokat az eseteket, amikor tilos fegyvert használni, illetőleg külön rendelkezik a tömegben, katonai csoportosulásban lévő katonával szembeni fegyverhasználat esetköréről.

A 125-128. §-hoz

A törvény az egyéb kényszerítő eszközök között szabályozza a testi kényszer, könnygázszóró készülék, gumibot, bilincs, illetőleg szolgálati kutya alkalmazásának feltételeit. A szabályozás - a Honvédség feladataira figyelemmel - különbséget tesz a polgári személlyel, illetőleg katonával szembeni alkalmazhatóság esetkörei között.

A testi kényszer a támadás elhárításának, valamely cselekvés kikényszerítésére vagy abbahagyására irányuló intézkedésnek, valamint jogszerű intézkedéssel szembeni ellenszegülés leküzdésének a legenyhébb, valamint legegyszerűbb módja, amelynek során a fizikai erőfölényben lévő katona testi kényszerítést alkalmaz.

A bilincs a további támadás, az ellenszegülés, a szökés, valamint az önkárosítás megakadályozására szolgáló megelőző, védelmi jellegű kényszerítő eszköz. Alkalmazásának törvényi feltétele, hogy kizárólag személyi szabadságában korlátozott vagy korlátozni szükséges katonával (polgári személlyel) szemben alkalmazható.

A könnygázszóró készülék, valamint a gumibot használatára csak abban az esetben kerülhet sor, ha a testi kényszer nem érte el célját vagy alkalmazására nincs lehetőség.

A szolgálati kutya kényszerítő eszközként való alkalmazása szintén törvényi szintű szabályozást igényel. A szolgálati kutya az előzőekben részletezetteknél súlyosabb kényszerítő eszköznek minősül, így alkalmazásának módjait és feltételeit a törvény részletesen szabályozza.

A 129-130. §-hoz

Garanciális rendelkezést jelent a törvényben az, hogy a kényszerítő eszköz alkalmazása során megsérült személy részére segítséget kell nyújtani, továbbá az alkalmazást minden esetben - a szolgálati elöljárónak történő jelentési kötelezettség mellett - ki kell vizsgálni. A törvény a kényszerítő intézkedést elszenvedett személynek - a kényszerítő eszköz használatára vonatkozó állásfoglalástól függetlenül - jogorvoslatot biztosít (feljelentés, kereset, bejelentés, panasz).

A 131-132. §-hoz

A törvény új eleme a Hvt.-hez képest a légierő fegyverhasználati szabályainak meghatározása.

A Honvédség légvédelmi erőire az általánostól eltérő fegyverhasználati szabályok megállapítása indokolt, amelyet a légierő alkalmazása körülményeinek sajátosságai határoznak meg (jelentős pusztító erő, illetve annak elhárítására való képesség, az ellentevékenységre rendelkezésre álló rendkívül rövid idő, összetett - a NATO-ban egységes kialakítású - vezetési és együttműködési rendszer, a lakosság és az ország anyagi javainak védelméhez fűződő kiemelt érdek stb.).

Az Észak-atlanti Tanács által jóváhagyott alkalmazási követelményekkel összhangban meghatározásra kerül a légvédelmi készenléti erők feladatköre, azok alárendeltsége.

A fegyverhasználat szabályai megfelelnek a NATO Kiterjesztett Integrált Légvédelmi Rendszere (NATINEADS) kialakítása során a szövetségben elfogadott elveknek, biztosítják az ellenséges tevékenységnek minősülő - a fegyverhasználat alapjául szolgáló - cselekmények, helyzetek pontos, a jogállami követelményeknek megfelelő meghatározását.

A fegyverhasználatra kizárólag az MH Légierő Parancsnokság ügyeletes tábornoka megerősítésével (ill. kifejezett parancsára) kerülhet sor, amely alól csak az elfogást végrehajtó légi jármű önvédelmi célú fegyverhasználata jelent kivételt. Ez a megoldás a szövetségi rendszeren belül is biztosítja az állami felségjog érvényesítését.

A törvény lehetővé teszi az ellentevékenység végrehajtását a NATO alárendeltségébe tartozó, légvédelmi feladatokat ellátó erők mellett a nemzeti alárendeltségbe tartozó erők részére is, amely a nemzetek nemzetközi jog által elismert önvédelemhez való jogának érvényesítését is jelenti.

Figyelemmel a légierő fegyverhasználata esetleges (hazai, szövetségi, egyéb nemzetközi) következményeire, indokolt a megjelölt állami vezetők tájékoztatása.

XII. Fejezet

A honvédség együttműködése és társadalmi kapcsolatai

A 133-139. §-hoz

E fejezet tartalmazza a katonai szervezetek külső kapcsolattartására vonatkozó alapvető rendelkezéseket. Ennek körében a törvény meghatározza a más katonai szervezetekkel, a Honvédségnél működő társadalmi szervezetekkel történő együttműködés, az állami, társadalmi, politikai szervezetekkel való kapcsolattartás, valamint a nemzetközi együttműködés szabályait.

Az egymással szolgálati alá- és fölérendeltségi viszonyban nem lévő katonai szervezetek kapcsolattartásának rendező elve az egyenjogúság. (A szabályozás a közös helyőrségben lévő mellérendeltségi viszonyban álló katonai szervezetek zavartalan együttműködését kívánja biztosítani.)

A lakosság tájékoztatása érdekében a katonai szervezetek parancsnokai a lakosságot érintő feladataik ellátásáról folyamatosan kötelesek tájékoztatni a helyi önkormányzatot, valamint a helyi védelmi bizottságot.

A törvény kiemelten foglalkozik a Honvédség katonai szervezetei nemzetközi együttműködésének kérdéseivel. A Honvédség nemzetközi megállapodás (nemzetközi szerződés) alapján két- vagy többoldalú nemzetközi kapcsolatot létesíthet saját vagy más állam haderejének kezdeményezésére más államok hadseregeivel, illetve nemzetközi szervezetek keretében létrehozott többnemzetiségű katonai szervezetekkel. A törvény utal a NATO mellett azokra a nemzetközi szervezetekre (ENSZ, EU, EBESZ) és nemzetközi megállapodásokra, amelyek keretében a Honvédség nemzetközi együttműködést folytathat. A törvény részletezi a nemzetközi együttműködés területeit is.

XIII. Fejezet

A jelképek, hagyományápolás és katonai rendezvények

A 140-145. §-hoz

A haderő fegyveres szerv jellegét, egységbe tartozását és eltérő külső megjelenését a különböző katonai jelképek és jelzések szimbolizálják. Jelentőségük indokolja, hogy a rájuk vonatkozó főbb szabályokat törvény állapítsa meg.

A jelképek közül kiemelkedik a csapatzászló, amely a hazához, a nemzethez, az eskühöz és a csapathoz való kitartó hűség, valamint a bátorság, a katonai becsület és a bajtársiasság jelképe. Hasonló jelentőségű a történelmi zászlósor. E rendelkezések között nyert elhelyezést az állami felségjog jelzésére szolgáló hadilobogó használatára vonatkozó szabály is. A honvédség szárazföldi, légi és vízi járműveit a hadviselés nemzetközi szabályainak megfelelően felségjellel kell ellátni.

A katonai jelzések a személyi állomány, a csapatok és a járművek megkülönböztetésére szolgál.

A katonai egyenruha a Honvédség tényleges állományába való, az egyenruhán viselt rendfokozat az állománycsoportba tartozás és a feljebbvalói viszony, a csapatkarjelzés az azonos katonai szervezethez tartozás külső megnyilvánulási formája.

A 146-147. §-hoz

A törvény a hagyományápolás körében rendelkezik különösen a katonai szervezetek névadása, a csapattörténeti emlékek gyűjtése, valamint a katonasírok gondozására vonatkozó alapvető szabályokról.

Szintén törvényi szinten nyernek szabályozást a katonai megemlékezések, rendezvények alapvető kérdései.

Harmadik rész

Rendkívüli intézkedések

XIV. Fejezet

Megelőző védelmi helyzet, rendkívüli állapot, szükségállapot, az alkotmány 19/E. §-a szerinti eset és veszélyhelyzet idején alkalmazható szabályok

A 148-152. §-hoz

A rendkívüli állapot, szükségállapot, megelőző védelmi helyzet, az Alkotmány 19/E. §-a szerinti helyzet és a veszélyhelyzet az ország életének kivételes időszakai, amelyekben az Alkotmányban meghatározott feltételek esetén kivételes hatalom (rendeleti kormányzás) érvényesül.

A rendkívüli intézkedések bevezetése és alkalmazása teszi lehetővé, hogy az ország összes személyi és dologi erőforrása a haza fegyveres katonai védelme vagy az alkotmányos rend megóvása érdekében maximális mértékben igénybe vehető legyen. Ezek az intézkedések biztosítják az ország egész területén a közrend és közbiztonság fenntartását, valamint a lakosság védelmét és alapvető életszükségleteinek folyamatos kielégítését.

A törvény meghatározza azokat a rendkívüli intézkedéseket, amelyeket szükségállapot idején a köztársasági elnök, rendkívüli állapot idején a Honvédelmi Tanács, megelőző védelmi helyzet, veszélyhelyzet vagy az Alkotmány 19/E. §-a szerinti helyzet idején a kormány rendeleti úton vezethet be. Ezen intézkedések végrehajtásának területi követelményeit és feladatait a törvény szerint illetékességi területükön a megyei közgyűlés elnöke, a fővárosban a főpolgármester állapítja meg.

A törvény felhatalmazza a kormányt a Honvédelmi Tanács és a köztársasági elnök rendelettervezeteinek előkészítésére, és azoknak a végrehajtásáért felelősök részére történő megküldésére.

A 153-158. §-hoz

A fegyveres küzdelem fokozott követelményeinek megfelelően a Honvédség és a rendvédelmi szervek hivatásos állományú tagjainak szolgálati viszonyára vonatkozó szabályok a törvény szerint rendkívüli vagy szükségállapot kihirdetése esetén lényegesen módosíthatók. Ezek alapján rendkívüli szolgálati viszony keletkezik. Ennek megfelelően a hivatásos állomány tagjai szolgálati viszonyukról, rendfokozatukról nem mondhatnak le, a hadkötelesek a szükséges ideig a szolgálatban visszatarthatók, a rendfokozatba való előléptetésre, kinevezésre, felmentésre stb. vonatkozó szabályok a békeidőszaktól eltérően állapíthatók meg.

A rendkívüli szolgálatot teljesítők hazafias, önfeláldozó cselekedeteinek elismerése, megbecsülése és a követésükre való buzdítás érdekében érdemeik elismerésével és a szociális érdekeik védelmével kapcsolatban az általánosnál kedvezőbb szabályok (kitüntetések alapítása, illetmény, hozzátartozók ellátása stb.) állapíthatók meg.

A 159-175. §-hoz

A hadműveleti tevékenység zavartalan végrehajtása, a lakosság életének kímélése és a nemzeti vagyon megóvása érdekében a törvény szerint a közigazgatás, a közrend és a közbiztonság szabályai is megváltoznak.

Ezek keretében többek között kijárási tilalom, meghatározott területekről a személyek és a vagyontárgyak elszállítása (kitelepítés, kiürítés) rendelhető el, korlátozható a személy- és áruforgalom, valamint az idegenforgalom. Megtiltható és korlátozható a sajtótermékek előállítása és terjesztése, a rádió és a televízió működése stb. (katonai cenzúra).

A polgármester és a jegyző hatáskörébe tartozó államigazgatási feladatokat a törvény szerint rendelet is megállapíthat, feladataikat a megyei közgyűlés elnöke, fővárosban a főpolgármester utasításai szerint látják el.

A 176-184. §-hoz

A rendkívüli vagy szükségállapot körülményei indokolják az igazságszolgáltatással összefüggő rendelkezések módosítását is.

Ezzel összhangban a törvény szerint rendelet alapján új bíróságok és ügyészségek létesíthetők, egyes nagyobb helyőrségekben katonai bíróságok állíthatók fel, és megállapíthatók a katonai büntetőeljárás külön szabályai. Módosulhatnak a bírósági eljárás szabályai is. Így többek között egyes bűncselekmények szabálysértésnek minősülnek, a kisebb súlyú bűncselekmények miatti bírósági eljárásnak nincs helye, az elsőfokú bíróság rendszerint egyesbíróként jár el stb.

A bírósági eljárás során a törvény alapján meghatározott ügyekben fel kell függeszteni a folyamatban lévő eljárást. Az ország egész területén vagy egy részén rögtönbíráskodás (statárium) vezethető be, és a hatáskörébe tartozó ügyekben életfogytig tartó vagy 10-15 évig terjedő szabadságvesztés szabható ki. Módosíthatók továbbá a büntető- és szabálysértési eljárás, a polgári peres és nem peres eljárás, valamint a közjegyzői eljárás szabályai.

A 185-200. §-hoz

Rendkívüli vagy szükségállapot idején szükségessé válik az ország összes személyi és dologi erőforrásának a haza fegyveres védelme vagy az alkotmányos rend megóvása érdekében történő mozgósítása.

A törvény ennek jegyében meghatározza a honvédelem felkészítésének időszakára vonatkozó gazdasági és anyagi szolgáltatási kötelezettségek körét, valamint a termelési, ellátási és szolgáltatási kötelezettségek szabályait.

A rendkívüli vagy szükségállapot idején a szolgáltatási kötelezettség biztosítása érdekében a törvény számos intézkedés bevezetését teszi lehetővé. Így többek között a szolgáltatásra kötelezettek részére rendeletben szerződéskötési kötelezettség írható elő, elrendelhető a devizaforgalom, a takarékszolgálat, az adók és illetékek szabályainak módosítása, a külkereskedelmi forgalom korlátozása, továbbá kötött munkaerő-gazdálkodás bevezetése.

A törvény a fentieken kívül felhatalmazást ad a honvédelmi feladatok megvalósítása érdekében egyes gazdasági és anyagi szolgáltatási kötelezettségekre vonatkozó rendkívüli intézkedések megelőző védelmi helyzet, veszélyhelyzet, valamint az Alkotmány 19/E. §-a szerinti helyzet idején történő bevezetésére is.

A 201. §-hoz

NATO-tagsággal vállalt kötelezettségünk a szövetség alkalmazási, eljárási elveivel, szabályaival harmonizáló nemzeti rendszer és szabályozás kialakítása.

A 201. §-ban foglaltak - a kormány részére adott felhatalmazással együtt - tükrözik a Magyar Köztársaság biztonságpolitikájának alapelvét, amely szerint a szélesebb értelemben vett biztonság a hagyományos politikai és katonai tényezőkön túl egyéb dimenziókat is magába foglal. A törvény - garanciák mellett - a korábbi szabályozás által nem nevesített, megfelelő jogosítványokkal hatékony cselekvési lehetőséget biztosít a kormány számára a társadalmi lét széles területén a felkészülés időszakában, megelőző védelmi helyzetben, illetve annak kezdeményezésétől az Országgyűlés döntéséig.

A törvény elkülönítve határozza meg azokat a rendszabályokat és intézkedéseket, amelyek - a NATO Válságreagálási Rendszerével összefüggésben, az Alkotmány felhatalmazása alapján - megelőző védelmi helyzetben, illetve kihirdetését megelőzően is bevezethetők.

A rendelkezések alkalmazásával összefüggésben kiemelendő, hogy - a megelőző védelmi helyzet kezdeményezését követően, annak kihirdetése előtt - azok csak a közigazgatási és rendvédelmi szerveket, illetve a Magyar Honvédséget érinthetik, az állampolgárokra közvetlen kihatásuk nem lehet.

-----STARTING---POINT---VEGE---

Negyedik rész

Záró rendelkezések

XV. Fejezet

A törvény hatálybalépése és végrehajtása

A 202-209. §-hoz

Ez a rész tartalmazza a diplomáciai és az egyéb mentességekre, az illetékmentességre, az egyes kifejezések értelmezésére, a hatályba léptetésre, a hatálytalanításra, valamint a módosítás által érintett törvény módosítására vonatkozó rendelkezéseket.

A 202. § kizárja a törvény hatálya alól a nemzetközi szerződés, jogszabály vagy viszonosság alapján diplomáciai, illetőleg egyéb mentességet élvezők körét.

A 203. § értelmében illetékmentes a törvény, valamint a végrehajtásáról szóló jogszabály alapján indított államigazgatási és bírósági eljárás, hatósághoz benyújtott beadvány (jogorvoslat), továbbá a hatósági igazolás céljára kiállított közokirat. Méltánytalan lenne ugyanis, ha a honvédelmi kötelezettségét teljesítő személy a jogai érvényesítése során nem élvezne tárgyi illetékmentességet.

A 204. § az értelmező rendelkezéseket a honvédelmet érintő valamennyi törvény alkalmazása során egységesen határozza meg. A fogalmak egy része az Alkotmány csapatmozgásokra vonatkozó terminológiáit egyértelműsíti, illetve a nemzetközi katonai együttműködés által érintett fogalmakat határozza meg. Rendelkezni kellett arról is, hogy a nemzetközi szerződésekben szereplő fegyveres erők fogalmat a továbbiakban a Magyar Köztársaság vonatkozásában a Magyar Honvédségre kell alkalmazni.

A 205. § a törvény hatálybalépéséről rendelkezik azzal, hogy a hatálybalépés időpontjáig a szolgálatot teljesítő katonákat le kell szerelni, illetve a polgári szolgálatosokat a szolgálatból el kell bocsátani.

A 206. § a Hvt. alapján megállapított szociális és kegyeleti igények továbbélésére és folyósíthatóságára állapít meg rendelkezéseket.

A 207. § a Hvt.-től eltérően nem ad általános végrehajtási rendeleti felhatalmazást a kormánynak, hanem - az időbeli hatály szerint is - differenciálva határozza meg az egyes szabályozási tárgyköröket. Ennek indoka, hogy a hatályos Hvt. végrehajtási kormányrendeletének túlnyomó része a békeidőre megszűnő személyes szolgálati kötelezettségekkel függ össze. A miniszteri végrehajtási rendeleti felhatalmazások közül több az új Szolgálati Szabályzat kiadása során egységes szerkezetbe foglalva kezelhető.

A 208. § szerinti módosuló rendelkezéseket alapvetően a sorkatonai szolgálat megszűnése miatt szükséges a törvénybe felsorolni. A katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény, illetve a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény részletesebb módosítása is indokolt, mivel az ösztöndíjas hallgatókra vonatkozó háttérjog a jövőben a szerződéses katonák jogállása lesz, illetve a Magyar Honvédség feladatrendszerének változásával egyes utaló rendelkezések összefüggnek.

A törvény hatálybalépésével egyidejűleg a 209. § kiiktatja a különböző törvények korábbi honvédelmi törvényre, illetve sorkatonákra vagy polgári szolgálatot teljesítőkre utaló szövegrészeit.