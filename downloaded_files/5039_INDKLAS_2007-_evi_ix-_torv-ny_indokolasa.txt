2007. évi IX. törvény indokolása

az olajszennyezéssel okozott károk megtérítésére szolgáló nemzetközi alap létrehozataláról szóló 1992. évi egyezmény és az olajszennyezéssel okozott károk megtérítésére szolgáló nemzetközi alap létrehozataláról szóló 1992. évi egyezményhez elfogadott 2003. évi jegyzőkönyv, valamint az olajszennyezéssel okozott károkkal kapcsolatos polgári jogi felelősségről szóló 1992. évi egyezmény kihirdetéséről

-----STARTING---POINT---ALTALANOS---

Általános indokolás

A törvény célja, hogy az esetenként súlyos természeti károsodást okozó tengeri olajszállító tartályhajó balesetek megelőzése, illetve következményeinek kezelése, valamint a természetes és az épített tengeri környezet védelme érdekében elfogadott az olajszennyezéssel okozott károkkal kapcsolatos polgári jogi felelősségről szóló nemzetközi megállapodást és az olajszennyezéssel okozott károk megtérítésére szolgáló nemzetközi alap létrehozataláról szóló nemzetközi megállapodást a hazai jogba integrálja.

Az 1980-as évek végén, a Nemzetközi Tengerészeti Szervezet (a továbbiakban: Szervezet) égisze alatt új nemzetközi szerződések létrehozatalára irányuló munka indult meg. A munka eredményét az 1992. évi diplomáciai konferencia elé terjesztették. A diplomáciai konferencia két jegyzőkönyvet fogadott el: az olajszennyezéssel okozott károk megtérítésére szolgáló nemzetközi alap létrehozataláról szóló 1971. évi egyezményt (a továbbiakban: Alap egyezmény) módosító 1992. évi jegyzőkönyvet és az olajszennyezéssel okozott károkkal kapcsolatos polgári jogi felelősségről szóló 1969. évi egyezményt (a továbbiakban: Felelősségi egyezmény) módosító 1992. évi jegyzőkönyvet.

A Szervezet égisze alatt elfogadott jegyzőkönyvekben meghatározott feltételek szerint, az 1969. évi Felelősségi Egyezmény és az 1971. évi Alap Egyezmény 1992. évi jegyzőkönyvek módosításaival egységes szövegszerkezetben létrehozott változata, az olajszennyezéssel okozott károkkal kapcsolatos polgári jogi felelősségről szóló 1992. évi egyezményként, illetve az olajszennyezéssel okozott károk megtérítésére szolgáló nemzetközi alap létrehozataláról szóló 1992. évi egyezményként kezelendők.

2003-ban a Szervezet égisze alatt egy további jegyzőkönyvet fogadtak el, az olajszennyezéssel okozott károk megtérítésére szolgáló nemzetközi alap létrehozataláról szóló 1992. évi nemzetközi egyezményhez készített 2003. évi jegyzőkönyvet.

A 2003. évi jegyzőkönyv részesévé az olajszennyezéssel okozott károk megtérítésére szolgáló nemzetközi alap létrehozataláról szóló 1992. évi egyezmény részes államai válhatnak. A 2003. évi jegyzőkönyv célja, hogy megerősítse az olajszennyezés esetén hatályos nemzetközi felelősségi és kártalanítási rendszer működőképességét, a szükséges mértékben emelje az 1992. évi Alap Egyezmény által nyújtható kártérítés összegét, amely bizonyos körülmények között elégtelennek bizonyulhat az Egyezmény egyes részes államaiban.

A Szervezet letéteményesi tájékoztatója szerint az olajszennyezéssel okozott károkkal kapcsolatos polgári jogi felelősségről szóló 1969. évi egyezmény módosítására létrehozott 1992. évi jegyzőkönyv és az olajszennyezéssel okozott károk megtérítésére szolgáló nemzetközi alap létrehozataláról szóló 1971. évi egyezmény módosítására létrehozott 1992. évi jegyzőkönyv 1996. május 30-án lépett hatályba.

Az olajszennyezéssel okozott károk megtérítésére szolgáló nemzetközi alap létrehozataláról szóló 2003. évi jegyzőkönyv 2005. március 3-án lépett hatályba.

1971. évi Alap Egyezmény részes állama azzal a feltétellel írhatja alá, fogadhatja el, illetve erősítheti meg a Felelősségi Egyezményhez elfogadott 1992. évi jegyzőkönyvet vagy csatlakozhat e jegyzőkönyvhöz, amennyiben egyidejűleg aláírja, elfogadja, megerősíti az 1971. évi Alap egyezmény módosítására létrehozott 1992. évi jegyzőkönyvet vagy csatlakozik ehhez, hacsak nem részes állama az 1971. évi Alap egyezménynek, illetve úgy gondoskodik ez utóbbi egyezmény felmondásáról, hogy annak hatálya megszűnjön az 1992. évi Felelősségi jegyzőkönyvnek az ezen állam számára való hatályba lépésekor.

A fenti feltételt teljesítő állam a csatlakozásról szóló okiratnak a Szervezet Főtitkáránál történő letétbe helyezése útján az 1992. évi jegyzőkönyv részesévé válhat.

A jegyzőkönyv azon részes állama, amely nem részese az 1969. évi Felelősségi egyezménynek, az 1992. évi jegyzőkönyvvel módosított 1969. évi Felelősségi egyezmény szerinti felelősséggel tartozik az 1992-es Felelősségi jegyzőkönyv részes államai felé, de nincsenek az 1969. évi Felelősségi egyezmény szerinti kötelezettségei azon államokkal szemben, amelyek nem részesei az 1992. évi Felelősségi jegyzőkönyvnek.

A nyolcvanas és a kilencvenes évek folyamán az Európai Közösségekben is felgyorsult a jogszabályalkotó munka. A széleskörű előkészítő tevékenység eredményeként fogadta el 2004. március 2-án a Tanács a 2004/246/EK határozatot, amelynek értelmében az Európai Közösségek tagállamainak az olajszennyezéssel okozott károk megtérítésére szolgáló nemzetközi alap létrehozataláról szóló 1992. évi nemzetközi egyezményhez elfogadott 2003. évi jegyzőkönyv, valamint az alapjául szolgáló aktusok, azaz az olajszennyezéssel okozott károk megtérítésére szolgáló nemzetközi alap létrehozataláról szóló 1992. évi nemzetközi egyezmény és az olajszennyezéssel okozott károkkal kapcsolatos polgári jogi felelősségről szóló 1992. évi egyezmény részeseivé kell válniuk.

A törvényben szereplő nemzetközi szerződések végrehajtása, a végrehajtás feltételeiről szóló, a kőolaj és kőolajtermékekre vonatkozó nemzetközi adatszolgáltatásról szóló, hatályos hazai jogszabály módosítása útján valósulhat meg úgy hogy a hatályos uniós jogi aktusokra is figyelemmel, a harmonizációs kötelezettség is teljesül.

A törvény részét képező 1992. évi Felelősségi Egyezményben, az 1992. évi Alap Egyezményben, illetve az 1992. évi Alap Egyezményhez elfogadott 2003. évi jegyzőkönyvben adatközlési, nyilvántartási és más kötelezettségek teljesítésére vonatkozó rendelkezések szerepelnek, nevezetesen:

- Szerződő Államnak biztosítania kell, hogy azon személyek, akik a területén olyan mennyiségben vesznek át hozzájárulási olajat, ami után az Alaphoz való hozzájárulási kötelezettség keletkezik, az Alap Igazgatója által készített és gondozott jegyzékben feltüntetésre kerüljenek, s a hozzájárulásra kötelezett személyeket tartalmazó jegyzék folyamatosan naprakész állapotú legyen.

- Szerződő Államoknak közölniük kell az Alap Igazgatójával mindazon személyek, nevét és címét, akik a Szerződő Államból a hozzájárulás megfizetésére kötelezettek, valamint az ilyen személyek által az előző naptári évben átvett hozzájárulási olaj mennyiségére vonatkozó adatokat.

- Annak megállapítása céljára, hogy kik az Alaphoz való hozzájárulás befizetésének végrehajtására köteles személyek, és szükség esetén, az ilyen személy vonatkozásában a hozzájárulási olaj mennyiségétől függő befizetési kötelezettség mértékének megállapításához, a Részes Állam közlése alapján az Alap Igazgatója által összeállított jegyzék lesz a forrás.

- Amennyiben Szerződő Állam nem tesz eleget adatközlési kötelezettségének, és ez az Alapnak pénzügyi veszteséget okoz, úgy a Szerződő Állam köteles kártérítést fizetni az Alapnak az ilyen veszteségekért.

A tervezett szabályozásnak a költségvetési kihatása nincs. Fontos figyelemmel lenni arra a körülményre, hogy az 1992. évi Felelősségi Egyezményben, az 1992. évi Alap Egyezményben, illetve az 1992. évi Alap Egyezményhez elfogadott 2003. évi jegyzőkönyvben foglalt befizetési kötelezettségek nem az állami költségvetést, hanem a tengeren szállított olajat importáló, illetve átvevő társaságot, illetve társaságokat terhelik.

A tervezett szabályozás - a jövőben - abban az esetben érintheti a hazánkban bejegyzett, tengeren szállított olajat importáló, illetve átvevő társaságot, amennyiben az ilyen tevékenységet folytató társaság az 1992. évi Alap egyezmény 10. cikkében és a 2003. évi jegyzőkönyv 10. cikkében meghatározott feltételek szerint, 150 ezer tonna olajnak, illetve olajszármazéknak tengeren történő szállításával összefüggésben érintetté válik.

A jelzett eshetőségre - függetlenül annak közeli vagy távolabbi valószínűségétől -, az állami szabályozás oldaláról fel kell készülni, és a végrehajtás feladataira vonatkozó rendelkezéseket tartalmazó jogszabályi rendelkezéseket kell alkotni. Mindezekre figyelemmel a törvény tartalmazza a vízi közlekedésről szóló 2000. évi XLII. törvény 88. §-ának (1) bekezdésének új felhatalmazó rendelkezéssel való kiegészítését a hajókról származó szennyezés és az azzal összefüggő jogkövetkezmények részletes szabályainak rendeletben való megállapítására, amely a kőolaj importjára illetve szállítására vonatkozóan elfogadott közösségi jogi normákkal összeegyeztethető jogszabályi rendelkezések megalkotására ad felhatalmazást.

Az egyezményekhez való csatlakozás, a csatlakozási szándékot kinyilvánító okiratnak a Szervezet Főtitkáránál történő letétbe helyezése útján foganatosítható.

Tekintettel arra, hogy a Megállapodás törvényhozási tárgykört érint, kiemelt fontosságú nemzetközi szerződésnek minősül. A nemzetközi szerződésekkel kapcsolatos eljárásról szóló 2005. évi L. törvény 11. §-ának (1) bekezdése alapján a kiemelkedő fontosságú szerződést - annak hatálybalépéséig - ideiglenesen alkalmazni lehet, ha azt az Országgyűlés a kihirdető jogszabályban jóváhagyja. A szerződések hatályba lépését megelőző időszakban történő ideiglenes alkalmazásukra vonatkozó igény nem merült fel.

-----STARTING---POINT---RESZLETES---

Részletes indokolás

Az 1. §-hoz

Felhatalmazás kérése az Országgyűléstől az olajszennyezéssel okozott károk megtérítésére szolgáló nemzetközi alap létrehozataláról szóló 1992. évi egyezmény és az olajszennyezéssel okozott károk megtérítésére szolgáló nemzetközi alap létrehozataláról szóló 2003. évi jegyzőkönyv, valamint az olajszennyezéssel okozott károkkal kapcsolatos polgári jogi felelősségről szóló 1992. évi egyezmény (a továbbiakban együtt: szerződések) kötelező hatályának elismerésére.

A 2. §-hoz

A paragrafus a szerződések kihirdetéséről rendelkezik.

A 3. §-hoz

A paragrafus az olajszennyezéssel okozott károk megtérítésére szolgáló nemzetközi alap létrehozataláról szóló 1992. évi egyezmény hiteles angol nyelvű szövegét és hivatalos magyar nyelvű fordítását tartalmazza.

1. cikkhez: A cikk az Egyezményben szereplő fogalmak meghatározásait tartalmazza.

2. cikkhez: A cikkben foglalt rendelkezések az Egyezmény célját és a részes államok azon kötelezettségét határozza meg, amely szerint az Egyezményben meghatározott Alapot jogi személyként ismerik el.

3. cikkhez: Az Egyezmény területi hatálya nyer meghatározást e cikkben.

4. cikkhez: A kártérítéshez való jogosultságot, a kártérítés feltételeit és egyes eseményeknek, valamint magának az Alapnak a kártérítés köréből való kizárása, illetve mentesülése eseteit, továbbá a kártérítés mértékének számítását határozzák meg a cikkben foglalt rendelkezések.

5. cikkhez: A cikket törölték.

6. cikkhez: A kártérítésre való jogosultság időbeli hatályának meghatározása szerepel a cikkben.

7. cikkhez: Az Egyezményben meghatározott kártérítési ügyben eljárás folytatására jogosult bíróságról, valamint az Alapnak az eljárás Feleként való részvételhez való jogának elismeréséről szólnak a cikkben foglalt rendelkezések.

8. cikkhez: Az Alap kötelezettségével összefüggésben hozott ítélet elismeréséről, végrehajtásáról és fellebbezhetőségéről tartalmaz rendelkezéseket e cikk.

9. cikkhez: Az Alapnak a viszontkereset kezdeményezéséhez és az engedményezéshez fűződő, valamint az Alappal szemben érvényesíthető viszontkereset, illetve engedményezés jogát határozzák meg a cikkben foglalt rendelkezések.

10. cikkhez: Az Alaphoz történő hozzájárulási célú befizetés feltételeit, módját és mértékét, valamint a befizető személyek körét határozzák mg e cikk rendelkezései.

11. cikkhez: A cikket törölték.

12. cikkhez: Az Alap éves költségvetéséről szóló terv készítéséről, tartalmáról, az egyes befizetésre kötelezettek hozzájárulása mértékének meghatározásáról, és az éves hozzájárulás befizetési határidejének meghatározásáról szólnak az e cikkben foglalt rendelkezések.

13. cikkhez: A hozzájárulás megfizetésének elmulasztása esetén alkalmazandó szankciókról szólnak a cikkben foglalt rendelkezések.

14. cikkhez: E cikk rendelkezései a megerősítési, elfogadási, jóváhagyási vagy csatlakozási okirat letétbe helyezésekor, illetve a jelzett okirat letétbe helyezését követő tetszőleges időpontban teendő kormány-nyilatkozatról szólnak, amelyben vállalják mindazon kötelezettségek teljesítését, amelyek az Egyezmény 10. cikkének 1. szakaszában foglalt rendelkezés szerint, az Alap javára hozzájárulás megfizetésére kötelezett személyeket a Szerződő Állam területén átvett olajjal összefüggésben terhelik. A cikk, rendelkezéseket tartalmaz a nyilatkozat tételének és visszavonásának módjára, valamint a feltételeire vonatkozóan is.

15. cikkhez: A szerződő államnak a hozzájárulási olajjal összefüggésben érintett személyekről és a hozzájárulási olaj átvételének idejéről, mennyiségéről szóló nyilvántartás vezetésére vonatkozó kötelezettségéről, s a nyilvántartásban szereplő adatoknak az Alap igazgatója számára történő közléséről szóló rendelkezéseket tartalmaz e cikk.

16. cikkhez: Az Alap szervezetéről szól.

17. cikkhez: A közgyűlésben részt venni jogosultak körét határozza meg a cikkben foglalt rendelkezés.

18. cikkhez: A Közgyűlés feladatairól és az eljárás rendjéről szólnak a cikkben foglalt rendelkezések.

19. cikkhez: A Közgyűlés gyakoriságáról és a Közgyűlés rendkívüli üléseinek összehívásához szükséges feltételekről szóló rendelkezéseket tartalmaz e cikk.

20. cikkhez: A Közgyűlés határozatképességéhez szükséges létszám meghatározását tartalmazza a cikk.

21. cikktől a 27. cikket is ideértve az Egyezmény cikkeit törölték.

28. cikkhez: Az Alap Titkárságának állományáról és az Alap igazgatójának jogállásáról szólnak a cikkben foglalt rendelkezések.

29. cikkhez: Az Alap igazgatójának feladatait meghatározó rendelkezéseket tartalmaz a cikk.

30. cikkhez: Az Alap igazgatója és az igazgató által kinevezett személyek jogállásából következő függelmi viszonyát határozzák meg a cikkben foglalt rendelkezések.

31. cikkhez: A Közgyűlés munkájában való részvétel, illetve az Alap működésével összefüggő költségek költségviselőjéről szólnak a cikkben foglalt rendelkezések.

32. cikkhez: A szavazásos eljárás szabályait és a szavazásra jogosultak körét határozzák meg a cikkben foglalt rendelkezések.

33. cikkhez: A Közgyűlésben kizárólag kétharmados többséggel meghozható határozatok körét rögzítik a cikkben foglalt rendelkezések.

34. cikkhez: Az Alap eszközeinek, bevételeinek, beleértve a hozzájárulásokat, és más vagyonát, közvetlen adózás alóli mentességéről, valamint az Alap által végzett beszerzések és más pénzügyi műveletek vámilleték, adó, illetve díjfizetési kötelezettséggel összefüggő kedvezményeiről, továbbá a hozzájárulás fizetésére kötelezettekre vonatkozó joghatóságról szólnak a cikkben foglalt rendelkezések.

35. cikkhez: Az Alappal szembeni követelések érvényesítésének idejére vonatkozó átmeneti rendelkezést foglal magában e cikk.

36. cikkhez: A Közgyűlés első ülésének összehívásának határidejéről szerepel rendelkezés e cikkben.

36 bis cikkhez: az 1971. évi Alap Egyezményt módosító 1992. évi Jegyzőkönyv 31. cikkében a felmondásra vonatkozó rendelkezés hatályba lépése és az 1992. évi Alap Egyezmény hatályba lépése közötti időszakban alkalmazandó átmeneti rendelkezéseket tartalmazza e cikk.

36 ter cikkhez: A fizetendő hozzájárulás mértékére vonatkozó átmeneti rendelkezéseket tartalmaz e cikk, amelyet a cikkben foglalt rendelkezésben meghatározott feltételek teljesüléséig kell alkalmazni. A feltételek teljesülésére vonatkozóan az Alap igazgatója, illetve az Alap Közgyűlésének ülésein részt venni jogosult részes államok Igazgatása rendelkezik teljes információval.

36 quater cikkhez: Az 1971. évi Alap Egyezménnyel létrehozott Alap és az ezen egyezmény alapján létrehozott Alap együttműködésére, illetve az eltérő érdekeikből és kötelezettségeikből fakadó ügyek rendezésére vonatkozó átmeneti rendelkezéseket tartalmaz e cikk.

36 quinquies cikkhez: Az Egyezmény záró rendelkezéseire és az Egyezményben részes szerződő államokra vonatkozó meghatározást tartalmazó rendelkezés szerepel e cikkben.

A záró rendelkezésekhez, azaz az 1992. évi Alap Egyezményt módosító 1992. évi Jegyzőkönyv 28-tól 39-ig terjedő cikkeihez:

28. cikkhez: Az Aláírás, megerősítés, elfogadás, jóváhagyás és csatlakozás feltételeit tartalmazó rendelkezések szerepelnek e cikkben.

29. cikkhez: A hozzájárulási olajra vonatkozó tájékoztatás adásával összefüggő kötelezettségeket határoznak meg az e cikkben szereplő rendelkezések.

30. cikkhez: Az Egyezmény hatályba lépésének feltételeiről szóló rendelkezéseket tartalmaz a cikk. Az 1992. évi Alap Egyezmény 1996. május 30-án hatályba lépett.

31. cikkhez: Az 1969. év 1971. évi Jegyzőkönyvek felmondására vonatkozó rendelkezéseket tartalmaz e cikk. A Magyar Köztársaság nem részes szerződő állam a nevezett jegyzőkönyvek egyikében sem.

32. cikkhez: Az Egyezmény felülvizsgálatára, illetve módosítására vonatkozó rendelkezéseket tartalmaz e cikk.

33. cikkhez: A kártérítési határoknak, illetve mértékeknek a módosítására irányuló eljárásra és feltételeire vonatkozóan tartalmaz rendelkezéseket e cikk.

34. cikkhez: Az Egyezmény felmondásának feltételeire vonatkozó rendelkezések szerepelnek e cikkben.

35. cikkhez: Az Egyezmény felmondásával összefüggésben összehívásra kerülő Közgyűlésekre vonatkozó rendelkezéseket tartalmaz e cikk.

36. cikkhez: Az Egyezmény hatályának megszűnése feltételét rögzíti a cikkben szereplő rendelkezés.

37. cikkhez: Az Alap felszámolásának feltételeiről és módjáról szólnak a cikkben foglalt rendelkezések.

38. cikkhez: A letéteményes kilétéről és a letéteményes feladatairól szóló rendelkezések szerepelnek e cikkben.

39. cikkhez: Az Egyezmény hivatalos nyelvi változatait sorolja fel a cikk rendelkezése, s a cikkben szereplő rendelkezés rögzíti azt is, hogy az e nyelveken elfogadott Egyezmény szövege tekinthető hitelesnek.

A 4. §-hoz

A paragrafus az olajszennyezéssel okozott károk megtérítésére szolgáló nemzetközi alap létrehozataláról szóló 2003. évi jegyzőkönyv hiteles angol nyelvű szövegét és hivatalos magyar nyelvű fordítását tartalmazza.

1. cikkhez: A cikk a Jegyzőkönyvben szereplő fogalmak meghatározásait tartalmazza.

2. cikkhez: Az ún. 2003. évi Olajszennyezés Kártalanítási Nemzetközi Kiegészítő Alap létrejöttéről és elismeréséről szóló rendelkezéseket tartalmaz e cikk.

3. cikkhez: A Jegyzőkönyvnek az események meghatározott körét érintő hatályáról, illetve a Jegyzőkönyv területi hatályáról szóló rendelkezések szerepelnek e cikkben.

4. cikkhez: Az ún. kiegészítő kártérítés fizetésének feltételeiről és mértékéről szóló rendelkezések szerepelnek e cikkben.

5. cikkhez: A Kiegészítő Alap részéről - az 1992. évi Alapban meghatározott fizetési kötelezettségeket meghaladó kötelezettségek esetén -, a Közgyűlés közreműködésével történő kifizetés feltételeiről szólnak a cikkben szereplő rendelkezések.

6. cikkhez: A kártalanításra vonatkozó jogosultságnak az 1992. évi Alap Egyezményben meghatározott feltétellel összefüggésben való megszűnéséről szól az e cikkben szereplő rendelkezés.

7. cikkhez: A cikkben foglalt rendelkezések meghatározzák a bíróság illetékességét az 1992. évi Felelősségi Egyezményben meghatározott feltétel szerint a Kiegészítő Alap, illetve az 1992. Évi Alap ellen indított kereset esetén.

8. cikkhez: A Kiegészítő Alap és az 1992. évi Alap által együttesen viselt kártalanítási kötelezettség felosztásra vonatkozó bírósági ítélet elismerésére és végrehajtására vonatkozó rendelkezések szerepelnek e cikkben.

9. cikkhez: A Kiegészítő Alap által szennyezési kárért fizetett kártalanítási összeg tekintetében, az áru a tulajdonosával vagy jótállójával szemben a kártalanított személyt illető jogok megszerezésének feltételeiről szólnak a cikkben foglalt rendelkezések.

10. cikkhez: A Kiegészítő Alap javára, a Kiegészítő Alap költségvetési tervével összefüggésben meghatározott naptári évre vonatkoztatottan fizetendő hozzájárulás feltételeiről és mértékéről szóló rendelkezéseket tartalmaz e cikk.

11. cikkhez: A Kiegészítő Alap éves költségvetési tervének, s különösen a bevételi oldalának a Közgyűlés közreműködésével történő meghatározásáról, összeállításáról szólnak a cikkben foglalt rendelkezések.

12. cikkhez: A Kiegészítő Alaphoz esedékes hozzájárulás megfizetésének elmulasztásával, illetve a hozzájárulás befizetésére vonatkozóan általánosan meghatározott kötelezettségekkel összefüggésben meglévő állami kötelezettségek teljesítéséről szólnak a cikkben foglalt rendelkezések. A feltételek hasonlóak az 1992. évi Alap Egyezményben meghatározott feltételekhez.

13. cikkhez: A cikkben foglalt rendelkezések a Kiegészítő Alappal szemben meglévő tájékoztatási kötelezettségről, illetve kötelezettségmulasztás esetén érvényesülő kártérítés fizetési kötelezettségről szólnak.

14. cikkhez: A cikkben szereplő rendelkezések a hozzájárulás számításának alapját képező olajmennyiség minimumát, és a hozzájárulás megfizetésére kötelezhető személy hiányában jelentkező állami hozzájárulási kötelezettséget határozzák meg.

15. cikkhez: A Kiegészítő Alappal szembeni hozzájárulási és tájékoztatási kötelezettségek elmulasztása esetén érvényesülő feltételekről, a mulasztás megelőzésében illetékes állammal szemben érvényesíthető szankcióról szónak a cikk rendelkezései.

16. cikkhez: A Kiegészítő Alap szerveiről, illetve szervezeti felépítéséről szólnak a cikkben foglalt rendelkezések.

17. cikkhez: A Kiegészítő Alap igazgatójának és titkárságának jogairól és kötelességeiről, valamint a Kiegészítő Alap és az 1992. évi Alap közötti a kártalanítások felosztása tekintetében követendő együttműködés feltételeiről szólnak a cikk rendelkezései.

18. cikkhez: Az Jegyzőkönyvben részes szerződő államra vonatkozóan, a 14. cikkben, a hozzájárulás fizetésének feltételéül szabott átvett olajmennyiség eléréséig meghatározott átmeneti rendelkezéseket tartalmaz a cikk.

19. cikkhez: Az 1992. évi Egyezményben részes szerződő államra vonatkozóan a Jegyzőkönyv aláírása, megerősítése, elfogadása, jóváhagyása, illetve a Jegyzőkönyvhöz történő csatlakozás esetére meghatározott feltételekről szólnak a záró rendelkezéseket tartalmazó cikk rendelkezései.

20. cikkhez: A hozzájárulás számításának alapját képező olaj mennyiségére vonatkozó tájékoztatási kötelezettségről szólnak a cikkben foglalt rendelkezések.

21. cikkhez: A Jegyzőkönyvhöz való csatlakozásról szóló okirat letétbe helyezését követően a Jegyzőkönyv arra az államra nézve lép hatályba, amely részes szerződő fele az 1992. évi Alap Egyezménynek. A hatályba lépés feltételeit határozzák meg a cikkben foglalt rendelkezések.

22. cikkhez: Az Kiegészítő Alap első közgyűlésének összehívása tekintetében maghatározott határidőről szól a cikkben foglalt rendelkezés. A Magyar Köztársaság tekintetében már nincs jelentősége, mert a Jegyzőkönyv 2005. március 3-án hatályba lépett.

23. cikkhez: A Jegyzőkönyv felülvizsgálatának, illetve módosításának feltételeiről szólnak a cikk rendelkezései.

24. cikkhez: A kártalanítás határértékének módosítására vonatkozó feltételeket meghatározó rendelkezéseket tartalmaz a cikk.

25. cikkhez: Az 1992. évi Alap Egyezményben meghatározott határértékek módosítása esetén szükséges további módosítások feltételeiről és mértékéről szólnak a cikkben foglalt rendelkezések.

26. cikkhez: A Jegyzőkönyv felmondására vonatkozóan meghatározott feltételekről szólnak a cikk rendelkezései.

27. cikkhez: A Közgyűlés rendkívüli ülésének összehívása tekintetében meghatározott feltételekről és a Közgyűlés által elfogadható határozatról szólnak e cikkben a rendelkezések.

28. cikkhez: A Kiegészítő Alap megszűnésének feltételeiről szólnak a cikk rendelkezései.

29. cikkhez: A Kiegészítő Alap felszámolásának rendjét határozzák meg a cikkben foglalt rendelkezések.

30. cikkhez: A letéteményes kilétéről és kötelezettségeiről szólnak a cikkben foglalt rendelkezések.

31. cikkhez: A Jegyzőkönyv hivatalos nyelvi változatait sorolja fel a cikk rendelkezése, s a cikkben szereplő rendelkezés rögzíti azt is, hogy az e nyelveken elfogadott Jegyzőkönyv szövege tekinthető hitelesnek.

Az 5. §-hoz

A paragrafus az olajszennyezéssel okozott károkkal kapcsolatos polgári jogi felelősségről szóló 1992. évi egyezmény hiteles angol nyelvű szövegét és hivatalos magyar nyelvű fordítását tartalmazza.

I. cikkhez: A cikk az Egyezményben szereplő fogalmak meghatározásait tartalmazza.

II. cikkhez: Az egyezmény hatályáról szóló rendelkezéseket tartalmazza e cikk.

III. cikkhez: A szennyezést okozó hajó tulajdonosának felelősségéről, illetve a hajó tulajdonosát a szennyezéssel összefüggő felelőssége alól mentesítő, illetve a hajó tulajdonosának alkalmazottaira, a hajó bérlőjére, üzemeltetőjére és másokra háruló felelősség körülményekről szólnak a cikkben foglalt rendelkezések.

IV. cikkhez: Több hajó részessége mellett bekövetkező esemény kapcsán viselt felelősségben való részesség feltételeiről szólnak a cikkben foglalt rendelkezések.

V. cikkhez: A hajó tulajdonosának felelőssége korlátozása tekintetében érvényesíthető jogáról, illetve ezen jogának érvényesíthetetlensége feltételeiről, valamint az Alappal szembeni követelés érvényesíthetősége érdekében elkülönítendő biztosítékra, illetve biztosításra vonatkozóan  tartalmaz rendelkezéseket e cikk.

VI. cikkhez: A hajó tulajdonosa által létrehozott biztosítékként szolgáló alap, illetve a hajó tulajdonosának a felelőssége korlátozására vonatkozóan érvényesíthető joga esetén, a hajó tulajdonosával szemben felvethető követelések jogosságáról szóló rendelkezéseket tartalmaz ez a cikk.

VII. cikkhez: A 2000 tonnánál nagyobb mennyiségű olaj szállítására alkalmas hajó tulajdonosának, a kellő fedezetet nyújtó felelősségbiztosítás kötésére, illetve kellő mértékű pénzügyi biztosíték felállítására vonatkozó kötelezettségről, s a lobogó, illetve a hajó lajstromozása szerint illetékes állam hatóságának az ilyen hajótulajdonos számára kiállítandó bizonyítványról szóló rendelkezéseket tartalmaz e cikk.

VIII. cikkhez: A kártérítés érvényesítésére vonatkozó jogosultság elévüléséről szóló rendelkezést tartalmaz a cikk.

IX. cikkhez: Bíróságnak a szennyezéssel járó eset kapcsán eljárás folytatásra szóló illetékességről, illetve az Alap bejegyzésének helye szerinti állam bíróságának az eljárás folytatása kapcsán meglévő illetékességéről szóló rendelkezéseket tartalmaz a cikk.

X. cikkhez: Illetékes bíróság ítéletének a Szerződő Államok részéről történő elismeréséről és végrehajtására irányuló feltételek biztosítására vonatkozó kötelezettségről, valamint az ítélet érvényességét meghiúsító körülményekről szóló rendelkezéseket foglal e cikk magában.

XI. cikkhez: Állami tulajdonú és nem kereskedelmi céllal üzemeltetett hajók, illetve állami tulajdonú, de kereskedelmi céllal üzemeltetett hajók jogállásáról szóló rendelkezések szerepelnek e cikkben.

XII. cikkhez: Az 1992. évi Felelősségi Egyezmény hatályának más nemzetközi szerződésekre tekintettel való érvényesülésének feltételeit meghatározó rendelkezést tartalmaz e cikk.

XII. bis cikkhez: Az e cikkben foglalt átmeneti rendelkezések azon államokra vonatkoznak, amelyek szennyezéssel járó esemény idején részes szerződő felei az 1992. évi Felelősségi Egyezménynek és a 1969. évi Felelősségi Egyezménynek is.

XII. ter cikkhez: A cikkben foglalt rendelkezésben meghatározásra kerül, hogy az 1992. évi Felelősségi Egyezmény záró rendelkezései az 1992. évi Jegyzőkönyv 12., 13., 14., 15., 16., 17. és 18. cikkei, s az Egyezményben történő utalások a Jegyzőkönyv szerződő államaira vonatkozó utalásokat tartalmazó rendelkezések.

Záró rendelkezések

12. cikkhez: A Jegyzőkönyv aláírásának, megerősítésének, elfogadásának, jóváhagyásának és a Jegyzőkönyvhöz történő csatlakozásnak a feltételeiről szóló rendelkezéseket tartalmaz a cikk.

13. cikkhez: A Jegyzőkönyv hatályba lépéséről szóló rendelkezéseket tartalmaz e cikk. Az 1992. évi Jegyzőkönyvvel módosított, olajszennyezéssel okozott károkkal kapcsolatos polgári jogi felelősségről szóló 1969. évi egyezmény, amely az 1992. évi Felelősségi Egyezményként elismert nemzetközi szerződés, a Letéteményes tájékoztatása szerint 1996. május 30-án lépett hatályba.

14. cikkhez: Az Egyezmény módosításának feltételéről, illetve a módosításra irányulóan munkálkodó Konferencia összehívásának feltételeiről szóló rendelkezéseket tartalmaz e cikk.

15. cikkhez: A korlátozási összegek módosításának feltételeiről szóló rendelkezéseket foglal magában e cikk.

16. cikkhez: A cikkben foglalt rendelkezések a felmondás feltételeit meghatározó rendelkezéseket tartalmaznak.

17. cikkhez: A letéteményes kilétéről és kötelezettségeiről szóló rendelkezéseket tartalmaz e cikk.

18. cikkhez: Az Egyezmény hivatalos nyelvi változatait sorolja fel a cikk rendelkezése, s a cikkben szereplő rendelkezés rögzíti azt is, hogy az e nyelveken elfogadott Egyezmény szövege tekinthető hitelesnek.

A melléklethez: A mellékletben az olajszennyezéssel okozott károkkal kapcsolatos polgári jogi felelősségre vonatkozó, szerződő állam illetékes hatósága által kiállításra kerülő biztosítási vagy egyéb pénzügyi biztosíték meglétéről szóló bizonyítvány mintája szerepel.

A 6. §-hoz

A paragrafus a törvény hatálybalépésével összefüggő és a végrehajtásához szükséges rendelkezéseket, valamint a vízi közlekedésről szóló 2000. évi XLII. törvény 88. §-ának (1) bekezdésének módosítását tartalmazza. E rendelkezés útján a Kormány felhatalmazást kap a hajókról származó szennyezés és az azzal összefüggő jogkövetkezmények részletes szabályainak rendeletben történő megállapítására. Elfogadásával az uniós harmonizáció hatékony megvalósításához szükséges feltétel teljesül.