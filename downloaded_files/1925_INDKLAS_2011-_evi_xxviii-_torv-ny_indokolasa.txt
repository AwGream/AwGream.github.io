2011. évi XXVIII. törvény indokolása

az egyrészről az Európai Unió és tagállamai, másrészről a Jordán Hasimita Királyság közötti euromediterrán légiközlekedési megállapodás kihirdetéséről

-----STARTING---POINT---ALTALANOS---

Általános indokolás

A Jordán Hasimita Királysággal tervezett euromediterrán légiközlekedési megállapodás létrehozásáról szóló tárgyalási felhatalmazást a 2007. november 29-30-ai Közlekedési, Távközlési és Energetikai Tanácsülésen adták meg a tagállamok a Bizottság részére. A megállapodás szövegét 2010. március 17-én parafálták a felek. A Tanácsnak és az Európai Unió tagállamainak a Tanács keretében ülésező képviselőinek az egyrészről az Európai Unió és tagállamai, másrészről a Jordán Hasimita Királyság közötti Euromediterrán légiközlekedési megállapodás aláírásáról és ideiglenes alkalmazásáról szóló határozatát a tagállamok a közlekedési miniszterek Tanácsának ülése keretében 2010. október 15-én vita nélküli napirendi pontként fogadták el.

A Megállapodás az Euromediterrán Közös Légtér létrehozásával a légiközlekedésre vonatkozó európai uniós jogszabályok alkalmazását Jordániára is kiterjeszti. Ennek értelmében Jordánia átülteti a saját jogrendjébe a légiközlekedés területén fontos európai uniós jogszabályokat a légiközlekedés-biztonságot, légiközlekedés-védelmet és légiforgalmi szolgáltatásokat érintően. A Megállapodás a hatályos tagállami bilaterális egyezmények helyébe lép. A Megállapodás együttesen valamennyi uniós légifuvarozó számára egységes piaci hozzáférési feltételeket állapít meg, és az Európai Unió és Jordánia szabályozási együttműködésére vonatkozóan új rendelkezéseket vezet be a tengerentúli légijáratok biztonságos, zavartalan és hatékony üzemeltetése érdekében.

A Megállapodás lehetővé teszi továbbá, hogy egyszerre terjesszék ki hatályát mind a 27 tagállamra. A tagállami légifuvarozók a megállapodás hatályba lépését követően szabadon üzemeltethetnek légijáratokat az Európai Unió bármely pontjából Jordánia bármely pontja felé.

Ha megszűnik a piachoz való hozzáférés korlátozása EU és Jordánia tekintetében, ez nemcsak új belépőket vonz a piacra, illetve teremt szolgáltatási lehetőségeket a kihasználatlan repülőterek esetében, hanem előmozdítja az uniós légifuvarozók közötti konszolidációt is.

A Megállapodás valamennyi európai uniós légifuvarozó számára hozzáférést biztosít a kereskedelmi lehetőségekhez, például az árak szabad meghatározásának lehetőségéhez. A Megállapodás további célja, hogy azonos versenyfeltételeket biztosítson az Európa Unió és Jordánia valamennyi légifuvarozója számára. Ez szoros szabályozási együttműködést követel, amely csak uniós szinten valósítható meg.

A Megállapodás végrehajtására vonatkozó kérdések megvitatására vegyes bizottságot hoznak létre. A vegyes bizottság ösztönözni fogja az új jogszabályi vagy szabályozási kezdeményezésekről vagy fejleményekről szóló szakértői szintű eszmecseréket, és mérlegeli a megállapodás továbbfejlesztésének lehetséges területeit. A vegyes bizottság a Bizottság és a tagállamok képviselőiből áll.

A Megállapodás a mellékletei tartalmazzák a forgalmi jogokra, az átmeneti rendelkezésekre vonatkozó szabályokat, illetve felsorolja a légiközlekedés területét érintően Jordánia által harmonizálni szükséges európai uniós jogszabályok listáját.

A Megállapodás törvényhozási tárgykört érint, ezért kiemelt fontosságú nemzetközi szerződésnek minősül. A Megállapodás ideiglenes alkalmazására a nemzetközi szerződésekkel kapcsolatos eljárásról szóló 2005. évi L. törvény 11. §-ának (1) bekezdése alapján akkor kerülhet sor, ha a szerződés kötelező hatályának elismerésére felhatalmazást adó szerv a szerződés ideiglenes alkalmazását a kihirdető jogszabályban jóváhagyja.

-----STARTING---POINT---RESZLETES---

Részletes indokolás

Az 1. §-hoz

A paragrafus az egyrészről az Európai Unió és tagállamai, másrészről a Jordán Hasimita Királyság közötti euromediterrán légiközlekedési megállapodás (a továbbiakban Megállapodás) kötelező hatályának elismerésére vonatkozó rendelkezést tartalmazza.

A 2. §-hoz

A paragrafus a Megállapodás kihirdetéséről rendelkezik.

A 3. §-hoz

A paragrafus Megállapodás hiteles magyar nyelvű szövegét tartalmazza.

1. cikkhez: A cikk fogalom-meghatározásokat tartalmaz.

2. cikkhez: A cikk forgalmi jogok (1-4. forgalmi jogok) gyakorlásának feltételeiről rendelkezik.

3. cikkhez: A cikk a kijelölésre vonatkozó szabályokat tartalmazza.

4. cikkhez: A cikk az engedélyek elutasítására, visszavonására, felfüggesztésére vonatkozó szabályokat tartalmazza.

4a. cikkhez: A légialkalmasság és az illetőség vonatkozásában a felek által meghozott döntések kölcsönös elismerésének szabályait tartalmazza.

5. cikkhez: A cikk a befektetésekre (többségi tulajdon és ellenőrzés kölcsönös elveken alapuló alkalmazására) vonatkozó szabályokat tartalmazza.

6. cikkhez: A cikk a szerződő felek területére történő belépéskor, tartózkodáskor, illetve az onnan való távozáskor, az adott területen hatályos törvényeknek és rendeleteknek a másik fél légifuvarozói által történő betartásáról rendelkezik.

7. cikkhez: A cikk az alkalmazandó versenyszabályokat alkalmazza.

8. cikkhez: A cikk a felek által alkalmazott kereskedelmi szabályokat tartalmazza. A szerződő felek légifuvarozói szabadon létesíthetnek képviseletet a másik szerződő fél területén. A cikk alapján bármely fél légifuvarozói saját kiszolgálás végzésére jogosultak a másik szerződő fél területén, illetve szabadon választhatnak az engedéllyel rendelkező harmadik feles kiszolgálók közül. A cikk tartalmazza az egyik szerződő fél légifuvarozói által a másik szerződő fél területén történő jegyértékesítésre vonatkozó szabályokat, bevételeknek a másik szerződő fél területéről történő átutalás, valamint valutaátváltás lehetőségének szabályait is. A cikk a légifuvarozók közötti kereskedelmi együttműködési megállapodásokról (közös üzemeltetés), kölcsönbérletről, franchise, márkahasználatról, valamint a résidőkiosztás szabályainak alkalmazásáról rendelkezik.

9. cikkhez: A cikk az alkalmazandó vámokra és illetékekre, mentességekre vonatkozó szabályokat részletezi.

10. cikkhez: A cikk a léginavigációs és légiforgalmi irányítási szolgáltatások igénybevételéért a másik szerződő fél légifuvarozóira kivetett díjakról rendelkezik. Ezen díjaknak ésszerűnek, igazságosnak , költségarányosnak és indokolatlan megkülönböztetéstől mentesnek kell lenniük.

11. cikk: A cikk a légi viteldíjak megállapításáról szabad és tisztességes versenyfeltételek alapján történő megállapításáról rendelkezik.

12. cikk: A cikk a statisztikai információkhoz való kölcsönös hozzáférés szabályait tartalmazza.

13. cikk: A cikk a légiközlekedés biztonsága érdekében a felek által betartani szükséges szabályokról rendelkezik (III. A. melléklet)

14. cikk: A cikk a légiközlekedés védelme érdekében a felek által betartani szükséges szabályokat tartalmazza (III. B. melléklet).

15. cikk: A cikk az egységes európai égbolt kiterjesztése érdekében a légiforgalmi irányítás terén megvalósuló magasabb szintű együttműködésre, a tárgyban alkalmazott jogszabályainak közelítésére vonatkozó kötelezettségvállalást tartalmaz (III. C. melléklet).

16. cikk: A cikk a környezetvédelmet érintően alkalmazott szabályokat részletezi (III. D. melléklet).

17. cikk: A cikk a fogyasztóvédelmi szabályok felek által történő alkalmazásáról rendelkezik (III. E. melléklet).

18. cikk: A cikk a számítógépes helyfoglalási rendszerek alkalmazására vonatkozó szabályokat tartalmazza (III. F. melléklet).

19. cikk: A cikk a szociális szabályok alkalmazásáról rendelkezik (III. G. melléklet).

20. cikk: A Megállapodás rendelkezéseinek alkalmazására, végrehajtására vonatkozó szabályokat tartalmazza.

21. cikk: A vegyes bizottság működésére vonatkozó szabályokat részletezi. A vegyes bizottság feladata a szerződés felek által vitatott rendelkezéseinek értelmezése, illetve a vegyes bizottság keretében történik az felek közötti konzultáció és információcsere a Megállapodás megfelelő végrehajtása érdekében.

22. cikk: A cikk értelmében bármelyik szerződő fél a társulási megállapodás keretében létrejött társulási tanács elé viheti a Megállapodás értelmezésével, alkalmazásával kapcsolatos olyan vitát, amelyet a vegyes bizottság útján a szerződő felek rendezni nem tudtak. Amennyiben a vitás kérdés így sem rendezhető, választottbírósági eljárás során kell rendezni a kérdést.

23. cikk: A cikk az ún. „védintézkedés” szabályait tartalmazza (a szerződő felek által hozott olyan intézkedések, amelyek a felek Megállapodás szerinti kötelezettségeinek teljesítéséhez szükségesek).

24. cikk: A cikk alapján a felek folyamatos együttműködésre kötelezik magukat.

25. cikk: A cikk alapján a Megállapodás Jordánia és tagállamok között hatályban lévő kétoldalú légiközlekedési megállapodások vonatkozó rendelkezései helyében lép. A Megállapodás hatálya alá nem tartozó forgalmi jogok azonban továbbra is gyakorolhatók.

26. cikk: A cikk a Megállapodás esetleges módosítására vonatkozó szabályokat tartalmazza.

27. cikk: A cikk a Megállapodás megszűnésére (felmondására) vonatkozó előírásokat részletezi.

28. cikk: A cikk alapján a Megállapodás és módosításait az ENSZ Titkársága nyilvántartásba veszi.

29. cikk: A cikk a Megállapodás hatályba lépésére és ideiglenes alkalmazására vonatkozó rendelkezéseket tartalmazza.

I. Melléklet: A Melléklet a légiforgalmi jogok gyakorlására vonatkozó részletes szabályokat tartalmazza.

II. Melléklet: A Melléklet az átmeneti szabályokat részletezi. Az uniós jogszabályoknak való megfelelést az Európai Unió által végzett ellenőrzés révén kell betartani, amelyet a vegyes bizottság határozata hitelesít. Ezen határozat meghozataláig a felek az 5. légijog gyakorlására nem jogosultak. A védelmi ellenőrzéseket uniós audit útján kell biztosítani és annak eredményét szintén a vegyes bizottság határozatával kell közzétenni.

III. Melléklet: A Melléklet a Jordán fél által harmonizálni szükséges uniós jogszabályok listáját tartalmazza a légiközlekedés-biztonság, a légiközlekedés-védelem, a légiforgalmi irányítás, a környezetvédelem, a fogyasztóvédelem, a számítógépes helyfoglalási rendszerek és a szociális szabályok területét érintően.

Melléklet: A Megállapodás egyes rendelkezéseinek az Izlandi Köztársaságra, a Liechtensteini

Hercegségre, a Norvég Királyságra és a Svájci Államszövetségre történő alkalmazásáról rendelkezik.

A 4. §-hoz

A hazai eljárási rendnek megfelelően rendelkezni kell a Megállapodás hatálybalépéséig annak ideiglenes alkalmazásáról. Ezen paragrafus a Megállapodás ideiglenes alkalmazásáról rendelkezik.

Az 5. §-hoz

A paragrafus a törvény hatálybalépésével összefüggő és végrehajtásához szükséges rendelkezéseket tartalmazza.