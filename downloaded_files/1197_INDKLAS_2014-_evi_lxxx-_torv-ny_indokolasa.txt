2014. évi LXXX. törvény indokolása

egyrészről az Európai Unió, az Európai Atomenergia-közösség és tagállamaik, másrészről a Moldovai Köztársaság közötti Társulási Megállapodás kihirdetéséről

-----STARTING---POINT---ALTALANOS---

Általános indokolás

A folyamat beindítása óta eltelt öt évben a magyar külpolitika egyik prioritása volt az Európai Unió (a továbbiakban: EU) Keleti Partnerség programjának sikeres megvalósítása. Ennek érdekében aktívan támogattuk a partnerországok és az EU közötti társulás és gazdasági integráció folyamatát.

A Társulási folyamat elindításával az EU egyben kötelezettséget vállalt arra, hogy az arra kész és alkalmas partnerországgal intézményesíti a kapcsolatok magasabb szintjét.

A Moldovával kidolgozott és 2013. november 29-én, a Keleti Partnerség vilniusi csúcstalálkozóján parafált és 2014. június 27-én aláírt Társulási Megállapodás a politikai társulás és a gazdasági integráció kötelező érvényű dokumentumba foglalását jelenti. A Megállapodás révén Moldova az Európai Unióval folytatott együttműködés eredményeként az európai integráció magasabb fokára léphet.

A Társulási Megállapodás új típusú megállapodás, amely tükrözi az EU privilegizált kapcsolatait és elmélyült kereskedelmét Moldovával. A Megállapodás jelentősen továbbmegy a hagyományos gazdasági integráción azzal, hogy nemcsak javítja a kereskedelem és befektetések feltételeit, de biztosítja az EU belső piacához való hozzáférést is. Ezzel a Megállapodás elősegíti Moldova gazdasági növekedését, jobb integrációját a világpiacokba és a globális ellátási hálózatokba, valamint hozzájárul az ország gazdasági és politikai modernizációjához.

A Társulási Megállapodás aláírásával a felek elkötelezték magukat a közös értékek - nevezetesen a demokratikus elvek, a jogállamiság, a jó kormányzás, az emberi jogok és alapvető szabadságok, ideértve a nemzeti kisebbségekhez tartozó személyek jogait, a kisebbségekhez tartozó személyek megkülönböztetésének tilalmát, az emberi méltóságot, és a szabad piacgazdaság elvei melletti elkötelezettséget is - tiszteletben tartásán alapuló szoros és tartós kapcsolat mellett, ami megkönnyíti Moldova uniós politikákban való részvételét. A Megállapodások biztosítják a politikai párbeszéd megfelelő keretét valamennyi közös érdeket képviselő területen.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára, és (3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodást a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás hiteles magyar nyelvű szövegét - tekintettel annak terjedelmére és a hozzá kapcsolt jegyzőkönyvekre - a törvény 1. számú melléklete tartalmazza.

A Megállapodás tartalmi ismertetése.

I. CÍM

Általános alapelvek

A dokumentum rögzíti, hogy az Egyesült Nemzetek Szervezete 1948. évi Emberi Jogok Egyetemes Nyilatkozatában, az 1950. évi emberi jogok és alapvető szabadságok védelméről szóló egyezményben, az Európai Biztonsági és Együttműködési Értekezlet 1975. évi Helsinki Záróokmányában és az 1990. évi Új Európáért Párizsi chartában meghatározott demokratikus elvek, emberi jogok és alapvető szabadságok tiszteletben tartása szolgál a Felek hazai és külső szakpolitikáinak alapjául, és e megállapodás alapvető elemét képezi.

II. CÍM

Politikai párbeszéd és reform, együttműködés a kül- és biztonságpolitika terén

A második cím meghatározza a politikai párbeszéd céljait, a belföldi reformokat, valamint a kül- és biztonságpolitika, a nemzetközi közösséget érintő súlyos bűncselekmények, a konfliktus-megelőzés és válságkezelés, a regionális stabilitás, a békés konfliktusmegoldás, a tömegpusztító fegyverek, kézi- és könnyűfegyverek, valamint hagyományos fegyverek exportjának ellenőrzése, továbbá a terrorizmus elleni küzdelmet érintő területeket.

III. CÍM

Szabadság, biztonság és a jog érvényesülése

A dokumentum rögzíti, hogy a Felek a szabadság, a biztonság és a jogérvényesülés terén folytatott együttműködésük során különös jelentőséget tulajdonítanak a jogállamiság további előmozdításának, ideértve a bírói testület függetlenségét, az igazságszolgáltatáshoz való jogot, valamint a tisztességes eljáráshoz való jogot. Együttműködnek a személyes adatok magas szintű védelmének biztosítása érdekében, a migráció, menekültügy és határigazgatás területén. A megállapodás kitér a személyek mozgása és a visszafogadás, a szervezett bűnözés és a korrupció elleni küzdelem, a tiltott kábítószerek, a pénzmosás és a terrorizmus finanszírozása, továbbá a terrorizmus elleni küzdelem terén való együttműködés és a jogi együttműködés területére.

IV. CÍM

Gazdasági és egyéb ágazati együttműködés

A dokumentum rögzíti az együttműködést a közigazgatás reformja, a gazdasági párbeszéd, társasági jog, számvitel és könyvvizsgálat, a vállalatirányítás, foglalkoztatás, szociálpolitika és esélyegyenlőség, a fogyasztóvédelem, a statisztika, az államháztartás irányítása, a költségvetési politika, belső ellenőrzés, pénzügyi ellenőrzés és külső audit, az adózás, a pénzügyi szolgáltatások, ipar- és vállalkozáspolitika kérdéseit. Taglalja továbbá a bányászati, a mezőgazdasági és vidékfejlesztési, a halászati és tengerpolitikai, az energiaügyi együttműködést, valamint a kooperációt a környezet- és éghajlatpolitika, az információs társadalom, a turizmus, a regionális fejlesztés, a határokon átnyúló és a regionális együttműködés területén. Kitér továbbá a közegészségügy, a polgári védelem, az oktatás, képzés, többnyelvűség, ifjúság és sport, valamint a kutatás- és technológiafejlesztés, illetve a kultúra, az audiovizuális politika és a média területén történő együttműködésre. Foglalkozik emellett a civil társadalommal, a gyermekek jogai védelmének és előmozdításának terén zajló együttműködéssel, illetve az uniós ügynökségekben és programokban történő részvétellel.

V. CÍM

Kereskedelem és kereskedelemmel kapcsolatos ügyek

A kereskedelem és a kereskedelemmel kapcsolatos ügyek között kerül rögzítésre a nemzeti elbánás és az áruk piacra jutása, a kereskedelmi jogorvoslatok, a kereskedelem technikai akadályai, a szabványosítás, a metrológia, az akkreditáció és a megfelelőség-értékelés. Itt kerülnek megfogalmazásra az állat- és növény-egészségügyi intézkedések, a vámügyi együttműködés és a kereskedelem könnyítése, a letelepedés, a szolgáltatás-kereskedelem és az elektronikus kereskedelem, továbbá a folyó fizetések és tőkemozgások, a közbeszerzés, a szellemi tulajdonjogok, a versenypolitika, a kereskedelmi vonatkozású energiaügyi rendelkezések, az átláthatóság, a kereskedelem és a fenntartható fejlődés, a vitarendezés, valamint a fentiekhez kapcsolódó jogharmonizációs rendelkezések.

VI. CÍM

Pénzügyi támogatás, valamint csalás elleni és ellenőrzési rendelkezések

A VI. cím tartalmazza a pénzügyi támogatásra vonatkozó, valamint a csalás elleni és ellenőrzési rendelkezéseket.

VII. CÍM

Intézményi, általános és záró rendelkezések

Politikai és szakpolitikai párbeszédre - ideértve a Felek közti ágazati együttműködéssel kapcsolatos kérdéseket is - bármilyen szinten sor kerülhet. A létrejövő Társulási Tanács felügyeli és nyomon követi ezen megállapodás alkalmazását és végrehajtását, valamint rendszeresen felülvizsgálja annak működését a célkitűzések vonatkozásában.

A 4. §-hoz

A törvény - a 4. § (2) bekezdésében meghatározott kivétellel - a kihirdetését követő napon lép hatályba. A Megállapodást a Felek saját eljárásaiknak megfelelően erősítik meg. A megerősítő vagy jóváhagyó okiratokat az Európai Unió Tanácsának Főtitkárságán helyezik letétbe. A Megállapodás azt az időpontot követő második hónap első napján lép hatályba, amikor az utolsó ratifikációs vagy jóváhagyási okmányt letétbe helyezték.

A Megállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.