2007. évi CLXIII. törvény indokolása

a büntető ügyekben alkalmazható közvetítői tevékenységgel összefüggésben egyes törvények módosításáról

-----STARTING---POINT---ALTALANOS--- 

A büntetőeljárásról szóló 1998. évi XIX. törvény (a továbbiakban: Be.) módosításáról szóló 2006. évi LI. törvény 103. §-a a Be.-be iktatta a 221/A. § (6) bekezdéseként azt, hogy a közvetítői eljárást a közvetítői tevékenységet végző pártfogó felügyelő folytatja le; a közvetítői eljárás részletes szabályait külön törvény állapítja meg.

A Be. egyúttal a mediációért felelős szervezetet is megjeleníti: a Be. 221/A. § (4) bekezdése szerint a közvetítői eljárás lefolytatására hatáskörrel és illetékességgel a megyei (fővárosi) igazságügyi hivatal rendelkezik. Mindezek a rendelkezések 2007. január 1-jén hatályba léptek. Azóta több mint 1500 büntető ügyet utaltak az ügyészek vagy bírák mediációra, az erre külön képesítéssel rendelkező mediátor pártfogó felügyelők megkezdték tevékenységüket, több mint 600 ügyben már megállapodás is született.

Időközben az Országgyűlés a 2006. december 18-ai ülésnapján elfogadta a büntető ügyekben alkalmazható közvetítői tevékenységről szóló 2006. évi CXXIII. törvényt (a továbbiakban: Bktv.). A Bktv. 3. §-ának (1) bekezdése szerint a közvetítői eljárást a büntető ügyben eljáró bíróság, illetőleg ügyész székhelye szerint illetékes pártfogó felügyelői szolgálat közvetítői tevékenységet végző pártfogó felügyelője, vagy a pártfogó felügyelői szolgálatnál közvetítői tevékenység végzésére bejelentkezett ügyvédek névjegyzékén szereplő ügyvéd (közvetítő) folytatja le. Az ügyvédekre, mint közvetítőkre vonatkozó rész hatálybalépésének napja viszont 2008. január 1-je.

2008. január 1-jétől mediátorként büntető ügyben vagy állami alkalmazott vagy ügyvéd működik közre. A vegyes rendszer, illetőleg az ügyvédek mediátori szerepvállalása miatt szükséges a Bktv., a Be., valamint az ügyvédekről szóló 1998. évi XI. törvény módosítása. A jogalkalmazók részéről felmerült és jelzett észrevételek szintén szükségessé teszik a Bktv. egyes szabályainak felülvizsgálatát, amelyet a törvény ugyancsak elvégez.

A törvény az ügyvéd közvetítői tevékenységével összefüggésben tartalmazza, hogy a pártfogó felügyelői szolgálattal szerződésben álló ügyvéd folytatja le a közvetítői eljárást; az ügyvéd ezen új szerepkörére tekintettel meghatározza a közvetítő kizárásának további esetét és a közvetítőként eljáró ügyvéd képviseleti tevékenységére vonatkozó szabályokat; a gyakorlati tapasztalatokra figyelemmel lehetővé teszi egy ügyben több közvetítő kijelölését és pontosítja a közvetítői eljárás befejezésére vonatkozó rendelkezéseket.

-----STARTING---POINT---RESZLETES---

Az 1. §-hoz

A törvény 1. §-ának (1) bekezdése a Bktv. 3. §-ának (1) bekezdését úgy módosítja, hogy a közvetítői eljárást a közvetítői tevékenységet végző pártfogó felügyelő, vagy a pártfogó felügyelői szolgálatként kijelölt szervvel pályázat útján közvetítői tevékenység végzésére szerződésben álló ügyvéd folytatja le. Az ügyvédek mediátori szerepvállalása nem érinti azt a szabályt, hogy a mediációs eljárás lefolytatásáért az állam részéről az Igazságügyi Hivatal felel. Az, hogy az ügyészség és a bírák hány ügyet utalnak mediációra, független attól, hogy hány mediátor létezik. A közvetítői tevékenység, valamint az annak egységességét szolgáló képzés, továbbképzés, mentorálás, szupervízió és esetmegbeszélés akkor hatékony szakmailag és költségvetési szempontból egyaránt, ha megfelelő, de elégséges számú mediátorral rendelkezünk. Mindezek miatt a törvény úgy módosítja a Bktv. 3. §-ának (1) bekezdését, hogy az Igazságügyi Hivatal pályázat útján köthessen megbízási szerződést közvetítői tevékenység végzésére ügyvédekkel.

A törvény 1. §-ának (2) bekezdése a Bktv. 3. §-át új (2) bekezdéssel egészíti ki, amely az ügy körülményeire tekintettel lehetővé teszi több közvetítő kijelölését. Ezt indokolhatja például az ügy bonyolultsága, vagy a sértett és a terhelt egymástól távoli (más megye területén található) lakóhelye.

A 2-3. §-hoz

A törvény 2. és 3. §-a olyan garanciális jellegű, a közvetítői eljárásra, illetőleg az ügyvéd képviseleti tevékenységére vonatkozó kizárási szabályokat iktat be, amelyek biztosítják a közvetítő pártatlanságát és elfogulatlanságát. Hasonlóan a pártfogó felügyelő közvetítőkre vonatkozó összeférhetetlenségi szabályokhoz [Bktv. 4. § (1) bekezdés d) pont] a törvény az ügyvédek vonatkozásában is tartalmazza, hogy az az ügyvéd, aki a terhelt vagy a sértett ügyében három éven belül eljárt, vagy bármelyikük folyamatban lévő ügyében eljár, közvetítőként nem járhat el. Ugyancsak ki kell mondani azt is, hogy a közvetítői eljárást követően, ha a vádemelés elhalasztására, illetve a büntetőeljárás folytatására kerül sor, egyik fél ügyében sem járhat el az ügyvéd, továbbá a megállapodás alapján joghatás kiváltására alkalmas okiratot nem készíthet és jogtanácsosként vagy ügyvédként annak ellenjegyzésére nem jogosult [utóbbi korlátozás megegyezne a közvetítői tevékenységről szóló 2002. évi LV. törvény 35. §-a (3) bekezdésében foglalt előírással].

A 4. §-hoz

A gyakorlati tapasztalatok szerint az első közvetítői megbeszélés kitűzésére az irat megérkezésétől rendelkezésre álló nyolc nap rövidnek bizonyult, ezért a megfelelő előkészítés biztosítása érdekében a törvény ezt tizenöt napra módosítja.

Az 5. §-hoz

A törvény 5. §-a a Bktv. 11. §-ának új (3) bekezdéssel való kiegészítését tartalmazza annak érdekében, hogy amennyiben a különböző megyében lakó sértett és terhelt meghallgatására egymás távollétében kerül sor, úgy a közvetítői eljárást folytató pártfogó felügyelői szolgálat megkereshesse a másik megye pártfogó felügyelői szolgálatát a meghallgatás lefolytatására.

A 6. §-hoz

A törvény 6. §-a a közvetítői megbeszélésről készülő feljegyzés kötelező tartalmi elemeit pontosítja, amely lehetővé teszi a rendelkezés ügyvéd mediátorra való alkalmazását is.

A 7. §-hoz

A törvény 7. §-a a közvetítői eljárás befejezésének eseteit bővíti, ezáltal pontosítja a közvetítői eljárás lezárásának a megállapodás részletekben történő teljesítésekor érvényes szabályait, továbbá az eredménytelen kézbesítés, valamint bármelyik fél halála esetén követendő eljárást. A törvény egyértelművé teszi, hogy abban az esetben, ha a terhelt a közvetítői eljárás eredményeként létrejött megállapodás teljesítését megkezdte, de azt nem fejezte be, a közvetítői eljárás azon a napon fejeződik be, amikor a büntetőeljárás felfüggesztésének határideje letelt, illetve hamarabb, ha a megállapodás értelmében a teljesítés a felfüggesztés határidején belül nem fejeződhet be.

A 8. §-hoz

A törvény 8. §-ának (1) bekezdése alapján az eljárás befejezéséről szóló jelentést az ügyésznek, illetőleg a bíróságnak küldi meg a mediátor, azonban a feleknek és képviselőiknek nem tesz jelentést, hanem a megküldés tényéről - azzal egyidejűleg - írásban tájékoztatja a terheltet, a sértettet és a képviselőket. A törvény 8. §-ának (2) bekezdése a jelentés tartalmi kellékeit egészíti ki, így az ügyvéd mediátor esetében is alkalmazható. A törvény 8. §-ának (3) bekezdése lehetővé teszi a közvetítői eljárásban rögzített adatok statisztikai célú felhasználását, személyazonosításra alkalmatlan módon.

A 9. §-hoz

A törvény 9. §-a felhatalmazó rendelkezéssel egészíti ki a Bktv. 24. §-át, amely alapján az igazságügyért felelős miniszter a büntető ügyekben közvetítői tevékenységet végző ügyvéd képesítési követelményeit, díjazásának és iratkezelésének szabályait rendeletben állapítja meg. E felhatalmazó rendelkezés olyan tárgykörökre terjed ki, amelyek jogszabályi rendezése - a büntető mediációt érintő nemzetközi elvárások miatt is - indokolt, azonban a szabályozás nem igényel törvényi szintet.

A büntető mediációval az ENSZ, az Európa Tanács és az Európai Unió egy-egy dokumentuma egyaránt foglalkozik:

a bűncselekmények és a hatalommal való visszaélés áldozatainak nyújtandó igazságszolgáltatás alapelveiről szóló 1985-ös ENSZ Közgyűlési Deklaráció (a továbbiakban: ENSZ Deklaráció),

az Európa Tanács R (99) 19. számú ajánlása a büntetőügyekben történő mediációról (a továbbiakban: ET ajánlás),

az Európai Unió Tanácsának 2001/220/IB számú kerethatározata a sértett büntetőeljárásbeli jogállásáról (a továbbiakban: kerethatározat).

Az ENSZ Deklaráció 19. alapelve szerint a mediátoroknak a helyi kultúra és a közösség vonatkozásában megfelelő ismeretekkel kell rendelkezniük, s szükség esetén előzetes képzésben kell részesülniük a közvetítői feladatok teljesítésének megkezdése előtt.

Az ENSZ Deklaráció fenti alapelvéből az következik, hogy a büntető ügyekben való közvetítés, általában a mediáció külön szakma, a mediátori közreműködés speciális ismereteket igényel. Minden olyan esetben szükséges az előzetes képzés a közvetítői feladatok teljesítésének megkezdése előtt, amikor a leendő mediátor még nem rendelkezik speciális képzettséggel.

A speciális mediátori képzettség megszerzése, annak előírása ügyvédek esetében is elengedhetetlen, ha meg kívánunk felelni az ENSZ Deklarációnak. Az alapos jogi, büntetőjogi és határozatszerkesztési ismeret, valamint rutin, a jó kapcsolatteremtő képesség nem váltja ki a speciális mediátori előképzést. A mediáció, mint szakma, mint sajátos konfliktusfeloldó technika tanulható, elsajátítható. Módszertanának, egyes lépéseinek ismerete nélkül viszont nem is beszélhetünk mediációról, maximum valamilyen más típusú egyeztetésről.

Az ENSZ Deklarációnak való megfelelés érdekében ezért az ügyvédek esetében is felhatalmazást kell kapnia az igazságügyért felelős miniszternek, hogy rendeletben megállapítsa a közvetítői tevékenységet végző ügyvéd képesítési követelményeit.

A büntető ügyekben eljáró mediátorokat, illetve képzésüket illetően nincsenek kialakítva európai minimum-standardok, s a képzés időtartama is eléggé eltérő jelenleg Európában. A pártfogó felügyelő közvetítőre vonatkozó végrehajtási rendelet viszont meghatározó az ügyvéd mediátorokra olyan szempontból, hogy a szakma egységének, az azonos képzettségnek és gyakorlatnak az elvei alapján azonos vagy nagyon hasonló elvárásokat indokolt megfogalmazni az ügyvédek, mint mediátorok esetében is. Ebbe beleértendő a pártfogó mediátorokkal történő együttes, folyamatos továbbképzés, mentorálás, szupervízió és esetmegbeszélés egyaránt.

A 10. §-hoz

A törvény 10. §-a a Be.-nek a védő kizárására és a képviselőre vonatkozó szabályait módosítja a közvetítői eljárás folytatására figyelemmel, mivel ugyanazon ügyben közvetítőként való eljárás nem fér össze a védői, képviselői státusszal.

A 11. §-hoz

A törvény 11. §-a az ügyvédekről szóló 1998. évi XI. törvénynek az ügyvédek tevékenységét meghatározó 5. §-a (3) bekezdését egészíti ki a büntető ügyben folytatott közvetítői tevékenységgel.

-----STARTING---POINT---VEGE---

A 12. §-hoz

A törvény 12. §-a a hatálybalépésről, valamint a módosító szabályoknak - a hatálybalépéssel az alapjogszabályokba való beépülése miatti - hatályon kívül helyezéséről rendelkezik.