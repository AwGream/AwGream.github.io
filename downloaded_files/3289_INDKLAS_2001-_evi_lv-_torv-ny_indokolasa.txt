2001. évi LV. törvény indokolása

az egyes törvények környezetvédelmi célú jogharmonizációs módosításáról

-----STARTING---POINT---ALTALANOS--- 

A környezet egyes elemeinek és folyamatainak védelme, az ember és környezet harmonikus kapcsolatának kialakítása, valamint a környezetet megőrző fejlődés biztosítása érdekében a környezet védelmének általános szabályairól szóló 1995. évi LIII. törvény (a továbbiakban: Kvt.) a környezetet leginkább igénybe vevő vagy terhelő gazdasági tevékenységek környezetvédelmi feltételrendszerét határozza meg. A környezeti hatásvizsgálati eljárás Kvt.-ben rögzített szabályai, valamint kormányrendeletben meghatározott részletszabályai a hatóság számára olyan döntés-előkészítést tesznek lehetővé, amelyben megtörténik a tevékenységek következtében várhatóan bekövetkező környezeti hatások átfogó feltárása, a hatások által érintettek tájékoztatatása, véleményük kikérése.

A szennyezések megelőzése és csökkentése, ahol ez lehetséges, megszüntetése céljából, a szennyezések forrásainál történő beavatkozás által - a környezeti hatásvizsgálati eljárás hatályát nem érintve - az Európai Unió 96/61/EK tanácsi irányelvében meghatározta a szennyezés integrált megelőzésének és csökkentésének (a továbbiakban: IPPC) követelményeit. Az IPPC irányelv a szennyezés megelőzésének, illetőleg a kibocsátások minimalizálásának követelményeit egy összehangolt hatósági eljárás keretében kívánja megvalósítani. A szabályozás a levegőbe, vízbe és talajba történő kibocsátásokra, valamint a hulladékkal kapcsolatos tevékenységekre irányul.

A környezet magasabb szintű védelme érdekében az IPPC irányelv előírja az engedélyező hatóság - a hatályos szabályozás szerint a területi környezetvédelmi hatóság (a továbbiakban: felügyelőség) - számára az érintett hatóságok közötti átfogó koordinációt az engedélyezési eljárás során, többek között a következőkre kiterjedően:

- levegőbe, vízbe, talajba történő kibocsátások;

- szennyezés csökkentését, megelőzését szolgáló intézkedések;

- környezeti kockázatok minimalizálása;

- határokon átterjedő hatások vizsgálata;

- erőforrások használata;

- monitoringra vonatkozó előírások.

A kérelmező által rendelkezésre bocsátott adatokról, információkról az eljáró környezetvédelmi hatóságnak a nyilvánosságot tájékoztatnia kell, illetőleg az eljárás teljes folyamata alatt biztosítani kell a nyilvánosság - országhatárokon átterjedő hatások esetén ide értendő a szomszédos ország nyilvánossága is - aktív részvételét.

Az IPPC irányelv alapján a hatályos környezetvédelmi engedélyezési rendszerbe új szempontként kell beépíteni a legjobb elérhető technika alkalmazásának követelményét. A környezetvédelmi hatóságnak engedélyező határozatában a kibocsátási határértékeket, műszaki intézkedéseket a legjobb elérhető technika követelményeinek megfelelően kell előírnia.

Az IPPC irányelvben meghatározott elvek és követelmények jelentős részben már hatályosultak a hazai szabályozásban, azonban az irányelv előírásainak bevezethetősége érdekében szükséges a Kvt. módosítása, illetőleg további jogszabályok megalkotása, amely szükséges jogszabályi változásokat maga az irányelv is mint lehetséges megoldásokat fogalmazza meg. Tekintettel arra, hogy a környezeti hatásvizsgálati eljárás folyamatát nem teljes egészében, csak a hatálya alá tartozó tevékenységek/létesítmények tekintetében, valamint az engedély bizonyos tartalmi részeiben módosítja az IPPC irányelv, annak harmonizálása a hatályos környezeti hatásvizsgálati eljárás, IPPC szerinti követelményekkel való kiegészítésével megvalósítható. Ez által nem degradálódnak az egyes eljárásokon belül eltérő súlyponti elemek, sőt egymást kiegészítő, egymást erősítő jelleggel érvényesülnek.

Míg a környezeti hatásvizsgálati eljárás összességében részletesebben kidolgozott szabályokkal folyó eljárás, addig az IPPC irányelv szerinti eljárás a tevékenységek kisebb körét érinti, azonban a tevékenység földet, vizet, talajt, hulladék-kezelést érintő környezeti hatásai tekintetében jóval szigorúbb követelményeket, részletesebb technikai feltételeket fogalmaz meg. A környezeti hatásvizsgálati eljárás adatai, információi, lefolytatott vizsgálatainak eredményei az IPPC követelményeinek való megfelelés szempontjából is döntési alapnak tekinthetők. Mindezek következtében a hatályos környezeti hatásvizsgálati eljárásra ráépíthető az IPPC irányelv szerinti engedélyezési eljárás.

Az egységes környezethasználati engedély megadására irányuló eljárás a környezeti hatásvizsgálatra kötelezett tevékenységek esetén a hatályos szabályok szerint a környezeti hatásvizsgálati eljárás eredményes lefolytatását követően kezdődik. A felügyelőség a környezeti hatásvizsgálatot lezáró határozatában dönt az egységes környezethasználati engedélyezési eljárás megindításáról. A környezeti hatásvizsgálatra nem kötelezett tevékenységek esetén a jogosult kérelmére indul az egységes környezethasználati engedélyezési eljárás. Az eljárásba, szakterületeket érintően bevonásra kerülnek az illetékes szakhatóságok is. A felügyelőség az egységes környezethasználati engedélyben a talaj, levegő és víz szennyezésének megelőzése, a hulladékok környezetkímélő kezelése, illetőleg ártalmatlanítása céljából a legjobb elérhető technika alkalmazásával intézkedéseket, valamint kibocsátási határértékeket határoz meg. Az eljárásba bevont szakhatóságok kifejezett hozzájárulása alapján, a felügyelőség egységes környezethasználati engedélybe foglalhatja az egyes szakterületi engedélyeket is.

A törvény hatályba lépését követően, figyelembe véve azt is, hogy a környezeti hatásvizsgálati eljárás részletszabályait kormányrendelet tartalmazza, az egységes környezethasználati engedélyezési eljárás részletszabályait - az erre irányuló törvényi felhatalmazás alapján - kormányrendeletben kell meghatározni.

-----STARTING---POINT---RESZLETES---

Az 1. §-hoz

A törvény az IPPC irányelv alapelveihez igazodva tartalmazza a környezet integrált, egységes, illetőleg összehangolt védelmének követelményét. Úgyszintén az IPPC irányelv környezetszennyezés fogalom-meghatározásának való megfelelés biztosítása céljából módosítja a törvény a környezetszennyezés fogalmát.

A 2-5., a 7. és a 10. §-hoz

A törvény az irányelv által meghatározott legjobb elérhető technika fogalmát építi be a hazai környezetvédelmi szabályozás rendszerébe. A környezet elemeinek és folyamatainak védelme érdekében bevezetendő műszaki követelmény meghatározása a kötelezettek legszélesebb körére vonatkoztatás, valamint a kötelező jelleg miatt csak törvényben történhet. Tekintettel arra, hogy a többirányú követelményrendszernek való megfeleléshez - törvényben nem kezelhető - pontosan kidolgozott részletszabályok szükségesek, célszerű ezek előírását alacsonyabb jogszabályi szinten kezelni. Ennek következtében a törvény a legjobb elérhető technika olyan megfogalmazását tartalmazza, amely egy-egy üzemeltetési eljárásra, berendezésre vonatkoztatva a műszaki, a gazdasági, a környezeti, a földrajzi szempontoknak való megfelelést egyaránt érvényesíthetővé teszi. A fogalom az IPPC irányelvnek való megfelelés érdekében kielégíti, illetőleg részletezi a leghatékonyabb megoldás jelenleg hatályos általánosabb jellegű meghatározást.

Az 6. §-hoz

Kötelezettséget ír elő a külön jogszabályban meghatározott környezethasználók részére környezeti jelentés készítésére és annak benyújtására a környezetvédelmi hatóság részére, amely környezeti jelentésbe a környezethasználó az általa folytatott tevékenység környezeti hatását felméri. A környezeti jelentésre vonatkozó részletes szabályokat, valamint az ilyen jelentést készíteni kötelesek körét külön jogszabály tartalmazza.

A 8. §-hoz

A környezetvédelmi igazgatás szabályainál az Információs Rendszer működtetésével kapcsolatos feladatok ellátását a törvény részletezi, illetőleg kiemeli a környezet használat adatainak gyűjtését, nyilvántartását, feldolgozását és az adatszolgáltatási kötelezettségek teljesítését. A törvény az IPPC irányelv alkalmazása érdekében külön előírja a leghatékonyabb megoldás alkalmazására vonatkozó követelmények érvényesítését.

A 9. §-hoz

A környezethasználat feltételét előíró engedélyek köre a törvény értelmében az egységes környezethasználati engedéllyel bővül. A felügyelőség a levegőbe, vízbe, talajba történő kibocsátásokat, valamint a hulladékkal kapcsolatos intézkedéseket érintő feltételek teljesítése esetén adja meg az egységes környezethasználati engedélyt. Tekintettel arra, hogy az egységes környezethasználati engedélyköteles tevékenységeknek csak egy része tartozik a környezeti hatásvizsgálati eljárás hatálya alá, indokolt az eltérő módon induló, de azonos engedélyhez kapcsolódó eljárások külön pontban történő nevesítése.

A 11. §-hoz

Az egységes környezethasználati engedély iránti kérelem esetén környezeti hatásvizsgálathoz kötött egyes tevékenységeknél a felügyelőség először a környezeti hatásvizsgálati eljárást folytatja le. Ennek eredményes lezárását követően határozatában dönt az egységes környezethasználati engedélyezési eljárás hivatalból történő megindításáról.

A 12. §-hoz

Az egységes környezethasználati engedély kiadására irányuló eljárásban, a környezeti hatásvizsgálati eljárás kormányrendeletben rögzített részletes szabályait, az egységes környezethasználati engedélyezési eljárás részletszabályait tartalmazó kormányrendeletben foglalt eltérésekkel kell alkalmazni.

Az egységes környezethasználati engedélyezési eljárásba bevont szakhatóságok szakhatósági állásfoglalása, kifejezetten erre irányuló nyilatkozatuk alapján, egyben a szakterületükbe tartozó elvi engedély megadását jelenti, illetőleg a szakterületükbe tartozó engedély megadását jelentheti. A szakhatóságok hozzájárulása alapján a felügyelőség egységes környezethasználati engedélybe foglalhatja az egyes szakterületi engedélyeket is.

A 13. §-hoz

A törvény értelmében a felügyelőség megítélése szerint, a tevékenység környezetvédelmi felülvizsgálatára kötelezheti az érdekeltet, ha tevékenysége környezetre gyakorolt hatásának megfigyelése, a környezetvédelmi követelményeknek való megfelelés ellenőrzése szükséges, továbbá, ha környezetveszélyeztetést vagy környezetszennyezést észlel. Kötelező elrendelni a környezetvédelmi felülvizsgálat lefolytatását a felügyelőségnek minden olyan esetben, ha az érdekelt egyébként jogszerű tevékenysége környezetkárosítást okoz, illetőleg védett, vagy védőterületen környezetveszélyeztetéssel,- szennyezéssel, vagy- károsítással jár. Kötelező a környezetvédelmi felülvizsgálat elrendelése azokban az esetekben is, ha az érdekelt jogosulatlanul - engedély nélkül - kezdte meg, vagy folytatja tevékenységét.

A 14. §-hoz

Az EU EMAS rendeletének bevezetésével, a környezeti állapot hatékony javítása mellett, lehetőséget biztosíthatunk a hazai vállalkozásoknak a felkészülésre, versenyképességük megőrzésére, illetve javítására az Európai Unióhoz való csatlakozást követően.

A 15-18. §-hoz

Tekintettel a környezethasználat gyakorlását lehetővé tevő engedélyek körének bővülésére, a változás bejelentési kötelezettséget az egységes környezethasználati engedély jogosultjára is kiterjeszti a törvény. A törvény előírja továbbá a határértékek megállapításánál a környezet pillanatnyi állapotának, valamint célállapotának figyelembevételét. A legjobb elérhető technika bevezetéséhez felkészülési idő biztosítását írja elő a törvény.

A 19. §-hoz

A környezeti hatásvizsgálati eljárás részletes szabályainak kormányrendeleti szintű szabályozásával összhangban, az egységes környezethasználati engedélyezési eljárás részletes szabályai is kormányrendeletben kerülnek meghatározásra, továbbá a környezeti jelentés készítésére kötelezettek körét és a jelentés részletes szabályait is kormányrendeletben kell megállapítani. Erre irányul a törvény felhatalmazó rendelkezése. A legjobb elérhető technika alkalmazására vonatkozó szabályok megalkotására - az érintett szakminiszterekkel egyetértésben - a környezetvédelmi miniszter kap felhatalmazást.

A 20-21. §-hoz

Az Alkotmánybíróság a 33/1994. (VI. 17.) AB határozattal kiegészített 28/1994. (V. 20.) AB határozatával megállapította, hogy az állam a természetvédelem jogszabályokkal biztosított szintjét - ha más alapjog vagy alkotmányos érték érvényesítéséhez az elkerülhetetlenül nem szükséges - nem csökkentheti. Egyúttal felhívta az Országgyűlést, hogy tegyen eleget jogalkotói feladatának mindazon természetvédelmi oltalom alatt álló és védelemre tervezett területek tekintetében, amelyekre nézve a természet védelmének eredeti szintje nem áll vissza. Ennek a rendelkezésnek tett eleget az Országgyűlés, amikor megalkotta az 1995. évi XCIII. törvényt (Vszt.). A Vszt. 4. § rendelkezése szerint azokat a földterületeket, amelyek az utóbb alkotmányellenesnek minősített törvényi rendelkezések alkalmazásával magántulajdonba kerültek főszabályként az állam javára ki kell sajátítani és a nemzeti park igazgatóság kezelésébe kell adni. A kisajátítás kezdeményezésére a nemzeti park igazgatóság köteles. A Magyar Köztársaság 2001. és 2002. évi költségvetéséről szóló 2000. évi CXXXIII. törvény 94. §-a 2001. január 1-i hatállyal úgy módosította a Vszt. 4. § (1) bekezdését, hogy kimaradt belőle az a rendelkezés, hogy a területeket a nemzeti park igazgatóság kezelésébe kell adni, továbbá az is, hogy a kisajátítás kezdeményezése az igazgatóság kötelezettsége. A módosítás miatt végrehajthatatlanná válik a Vszt.-ben megfogalmazott, a védett természeti területek védettségi szintjének helyreállítására vonatkozó kötelezettség teljesítése. Ez a helyzet az európai uniós csatlakozási pozíciónkat hátráltatná.

Ugyanez vonatkozik a földrendező és földkiadó bizottságokról szóló törvénnyel kapcsolatos módosítási indítványra is. Szintén a 2000. évi CXXXIII. törvény rendelkezése alapján - 110. § (1) bekezdés l) pont - hatályát vesztette a földrendező és földkiadó bizottságokról szóló 1993. évi II. törvény 12/C. § (5) bekezdése. A védett természeti területek védettségi szintjének helyreállításáról szóló törvény végrehajtása során ez a rendelkezés tette lehetővé azt, hogy bizonyos - jogszabályban meghatározott - esetben a kisajátítási eljárást a szövetkezettel szemben kell lefolytatni. A rendelkezés visszaállítása, vagyis a jelzett módosítás nélkül szintén nem lehet eleget tenni a Vszt.-ben rögzített kötelezettségnek.

A 22. §-hoz

A környezetvédelmi vezetési és hitelesítési rendszerek átfogóan érintik a gazdálkodó szervezetek működési feltételeit, illetve ezzel összefüggésben a társadalom és a környezet érdekeinek védelmét. Figyelemmel arra, hogy a működés kereteinek meghatározása éppen ezen széles körű érintettség miatt nem lehetséges elsődleges módon csupán kormányrendeleti szinten, a részletes szabályozás kialakítása igényli a törvényi felhatalmazást. Ugyancsak ezt az igényt támasztja alá, hogy a jelen szabályozással a hazai jog részévé váló EK jogszabályi követelmény rendelet formájában jelenik meg, tehát a tagállamok esetében közvetlenül hatályosul, ami az EK-n belüli kiemelt jelentőségre utal.

A fenti felhatalmazás annak érdekében szükséges, hogy a rendszert egyáltalában megfelelően lehessen szabályozni. A jogállami felfogásnak ugyanis nem felel meg, ha a Kormány felhatalmazás nélkül szabályozza a gazdaságot elviekben széles körben érintő kérdéseket, még akkor sem, ha egyébként azokra nem kötelező - lévén önkéntes részvételről szó - szabályozás vonatkozik.

Az akkreditálásról szóló törvény köztestületi önkormányzatként hozza létre a nemzeti akkreditálás rendszerét, mégpedig oly módon, hogy eddigi szabályozásában nem tulajdonít a környezetvédelemnek kiemelt jelentőséget. Sem az általános keretek között, sem pedig az akkreditálható szervezetek sorában nem ad helyet a környezetvédelemnek. Tekintettel arra, hogy a törvény által megteremtett egységes rendszert nem lenne indokolt megbontani, a környezetvédelmi vezetési és hitelesítési rendszerek környezeti hitelesítőit, illetve egyáltalában a környezetvédelmi érdekeket kell a rendszer keretei közé illeszteni.

Ennek alapvető megoldása az, hogy az akkreditálhatók sorában külön említést teszünk a vonatkozó rendszerekről. Ez a kiemelés nem kerülhető meg, mert a törvény 2. § (2) bekezdése szinte taxatív felsorolást tartalmaz, nem adva módot arra, hogy a környezetvédelmi vezetési és hitelesítési rendszerek környezeti hitelesítői pusztán jogértelmezéssel a törvény által adott keretek közé kerüljenek.

A 23. §-hoz

A törvény kiterjeszti a hatálya alá tartozó veszélyes üzemek körét annyiban, hogy nem csak a már üzemelő, hanem az építés alatt álló létesítményekre is vonatkozik.

A katasztrófák elleni védekezés irányításáról, szervezetéről és a veszélyes anyagokkal kapcsolatos súlyos balesetek elleni védekezésről szóló 1999. évi LXXIV. törvény (a továbbiakban: Kat.) IV. fejezetének 2002. január 1-én történő hatályba léptetését az EU integrációs jogharmonizációs kötelezettség indokolja.

A Kat. IV. fejezetének hatályba léptetésével egyidejűleg kiadásra kerülő végrehajtási rendelet fogja tartalmazni a törvény hatálya alá tartozó létesítmények biztonsági jelentésekre vonatkozó határidőit.

-----STARTING---POINT---VEGE---

A 24-25. §-hoz

A törvény rendelkezik a hatályba lépésről, a Kat. egyes rendelkezéseinek hatályon kívül helyezéséről, továbbá tartalmazza az IPPC irányelvvel való jogharmonizációs megfelelés rendelkezését is.