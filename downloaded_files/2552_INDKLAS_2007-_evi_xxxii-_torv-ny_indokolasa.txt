2007. évi XXXII. törvény indokolása

egyes energetikai tárgyú törvények módosításáról

-----STARTING---POINT---ALTALANOS--- 

A villamosenergia-piac vonatkozásában a 2003/54/EK Irányelv 15. cikkének (1) bekezdése, a földgáz-piac vonatkozásában a 2003/55/EK Irányelv 13. cikkének (1) bekezdése előírja az ún. „vertikálisan integrált vállalkozás” keretében működő elosztórendszer-üzemeltető (elosztói engedélyes) jogi szétválasztását a vállalkozáscsoport egyéb, nem elosztással kapcsolatos tevékenységet végző vállalkozásaitól.

A magyar energiapiacon jelenleg működő elosztói engedéllyel rendelkező cégek kivétel nélkül vertikálisan integrált vállalkozásnak minősülnek.

A jogi elválasztás arra kötelez, hogy az elosztói tevékenységek ellátására egy saját jogi személyiséggel rendelkező társaságot kell létrehozni, amely társaság társasági szerződése szerint más, az elosztással kapcsolatos tevékenységtől eltérő tevékenységet nem végez. A jogi elválasztás határideje 2007. július 1. Ezt a kötelezettséget a magyar jogrendbe a földgázellátásról szóló 2003. évi XLII. törvény (a továbbiakban: GET) módosításáról szóló 2005. évi LXIII. törvény 32. §-ának (2) bekezdése, valamint a villamos energiáról szóló 2001. évi CX. törvény (a továbbiakban: VET) 102. §-ának (1) bekezdése ültette át.

Az elválasztás határidejének közeledtével mind a Magyar Energia Hivatal (a továbbiakban: MEH), mind az érintett szektorok gazdasági szereplői részéről felvetődött, hogy az elválasztás gyakorlati végrehajtásához egyrészt az energiaellátás biztonsága, másrészt a nem üzleti érdektől vezérelt folyamatnak a gazdasági társaságok üzleti eredményéhez kötődő terhei alól történő mentesítése érdekében további jogszabályi rendezés szükséges.

A villamosenergia-ágazatra vonatkozó hatályos szabályozás úgynevezett hibrid modellt valósít meg, vagyis a közüzemi és a versenypiaci szegmens elkülönülésére építő rendelkezéseket tartalmaz. E modell logikai rendszerének egyik alappillére tehát a közüzem és a versenypiac következetes szétválasztása, valamint annak megakadályozása, hogy a kettő közötti keresztfinanszírozásnak akár a lehetősége megteremtődhessen. A villamos energiáról szóló 2001. évi CX. törvény rendelkezései alapján mindössze annyi átjárás lehetséges a két szegmens között, hogy biztosítja a közüzemi nagykereskedő számára annak lehetőségét, hogy a lekötött, de a közüzemi ellátás biztosításához feleslegessé vált kapacitásokat átlátható, minden kereskedő számára nyilvános módon értékesítheti, valamint kapacitáshiány esetén ugyancsak átlátható módon beszerezheti a versenypiacról a közüzemi szolgáltatók részére a szükséges villamos energiát. A közüzemi szolgáltató azonban nem léphet ki semmilyen körülmények között a versenypiacra.

A törvényben meghatározott szabályozás a hatályos szabályozás logikai rendszerét kívánja megbontani akkor, amikor lehetővé kívánja tenni, hogy a közüzemi szolgáltató kereskedelmi engedéllyel rendelkezhessen, már az új villamosenergia-piaci modell kidolgozása és elfogadása előtt. A törvény miniszteri indokolása alapján ez a lehetőség a közüzemi szolgáltatók költséghatékony működését kívánja elősegíteni, ugyanakkor az azonos jogi személyiségű társaság által végzett - közüzemi és versenypiaci - kereskedelmi tevékenység esetében a számviteli szétválasztási szabályok nem nyújtanak megfelelő mértékű garanciát arra, hogy a hatósági áron beszerzett, közüzemi ellátás céljára lekötött villamos energia kizárólag a közüzemi fogyasztó számára kerülhet értékesítésre. A hatályos szabályozás ugyanakkor e követelményt az elkülönülő jogi személyiségű gazdasági társaságok esetében biztosítja, vagyis a közüzemi szolgáltató kizárólag a közüzemi nagykereskedőtől vásárolhat villamos energiát, és azt kizárólag a közüzemi fogyasztó számára értékesítheti. A jogi személyiség szerint történő szétválasztás jelenleg az egyetlen eszköz ugyanis arra, hogy a versenypiac és a közüzem közötti kereskedelem csak és kizárólag átlátható, jogilag szabályozott formában történhessen, a piacra lépéshez, a feljogosított fogyasztókhoz való hozzájutáshoz minden versenypiaci kereskedő egyenlő esélyt kapjon.

Mindezek alapján indokolt a hatályos szabályozás fenntartása az új villamosenergia-piaci modell kidolgozásáig és elfogadásáig.

-----STARTING---POINT---RESZLETES---

Az 1. §-hoz

A rendelkezés a VET hatályos szabályozásával egyezően részesedésszerzési korlátozást vezet be az egyes engedélyes társaságokra nézve. Ezáltal biztosítható, hogy a földgázipari-szektorban sem létesülhetnek az elosztói rendszerüzemeltető jogi elválasztása során olyan típusú kapcsolt vállalkozások, amelyek az elosztói elválasztás követelményeinek megfelelnek ugyan, de ellentétesek az engedélyes tevékenységek döntéshozatali függetlenségére vonatkozó általános szakmai alapkövetelménnyel.

A 2. §-hoz

A GET 85. §-át érintő módosítások célja egyrészt, hogy a villamosenergia-iparral egyezően a földgáz-iparban is az átvitt eszközök teljes piaci értékéig saját általános forgalmi adó (a továbbiakban: áfa) visszaigénylésük során teljesíthessék a vagyonátadással kapcsolatban keletkező áfa-kötelezettséget az új engedélyes társaságok. A felek közötti tranzakció pénzmozgás nélküli rendezésének feltétele, hogy a tranzakció a pénzügyi tárgyú jogszabályokban foglalt további komplex követelményrendszernek megfeleljen.

Másrészt az elválasztás gyakorlati megvalósításának többféle lehetséges módjára tekintettel a rendelkezések pontosítják a korábbi és az új engedélyes társaság közötti kapcsolatra vonatkozó szövegrészeket. Az új engedélyes vállalkozás ugyanis lehet a korábbi engedélyes által alapított új gazdasági társaság, lehet a jelenlegi, elosztói tevékenységet is folytató társaság szétválással történő átalakulásával létrejövő gazdasági társaság, valamint lehet egy már létező, a korábbi engedélyes kapcsolt vállalkozási körébe, tartozó, más engedélyes tevékenységet nem folytató gazdasági társaság is.

A szövegben korábban szereplő, az illetékmentesség feltételeként a működési engedélyben szereplő valamennyi eszköz átadását előíró mondatrész az eszközök tulajdonlására vonatkozó új rendelkezések bevezetésével összhangban törlésre került. A szükséges eszközök teljeskörű átadását, és a jogelőd engedélyesével megegyező mértékű tulajdonlását a 3. § biztosítja (ld. még a 3. §-hoz írt indokolást). Ezen mondatrész törlése azonban nem szünteti meg az illetékmentesség célhoz kötöttségét, mivel a szöveg szerint továbbra is kizárólag a jogszabályban előírt szétválasztási kötelezettség érdekében történő vagyonátruházásra vonatkozik, ennek megfelelően alakul a kedvezmény igénybevehetőségének határideje is (2007. július 1.).

A 3. §-hoz

A rendelkezés az elválasztási kötelezettség megvalósítása érdekében létrehozott vagy kijelölt gazdasági társaságok részére történő elosztási engedély megadásának feltételeként előírja, hogy a társaság rendelkezzen az elosztási tevékenységhez közvetlenül kapcsolódó eszközökkel. Ezáltal válik lehetővé, hogy az energiaellátás biztonsága érdekében a MEH ellenőrzési jogköre révén az állam tényleges hatáskörrel rendelkezzen a hálózat karbantartásának elmaradása, vagy nem megfelelő üzemeltetése esetén. Tekintettel arra, hogy a vertikálisan integrált vállalkozás keretén belül, önálló jogi személyiségű társaságként nem elválasztott módon működő elosztói rendszerüzemeltetők eszközeinek egy része nem kizárólag az elosztási tevékenységhez kapcsolódik, valamint az Európai Unió pénzügyi alapjainak támogatásával épült elosztói eszközök kötelező önkormányzati tulajdonban tartására is figyelemmel az eszközök tulajdonlásának az engedély megadásához szükséges arányát az engedélyezés során a Hivatal állapítja meg. A MEH döntését az alapozza meg, hogy az új engedélykérelem benyújtásával egyidejűleg az eszközök átadása érdekében a jelenlegi engedélyesnek szintén kérelemmel kell a Hivatalhoz fordulnia. Ez a kérelem a GET 52. §-ának (2) bekezdésének megfelelően arra irányul, hogy a MEH hagyja jóvá az engedélyes alapvető eszközeinek és vagyoni értékű jogainak harmadik személy részére történő átruházását. A MEH jóváhagyó határozata éppen a jogi elválasztás kötelezettségére tekintettel születhet meg, és ennek megfelelően a elosztói engedély megadására irányuló eljárásban a MEH a jóváhagyásával elidegenített eszközök rendelkezésre állását vizsgálja.

A 4. §-hoz

A rendelkezés az elosztó tevékenység, valamint a közüzemi szolgáltató tevékenységre is kiterjeszti a törvényes jogutódlást, egyben a 2. §-nál írtakkal összhangban pontosítja a korábbi engedélyes és az új engedélyes társaság közötti kapcsolatra vonatkozó szövegrészt.

Az eszközök tulajdonlására vonatkozó rendelkezésekkel kapcsolatban ld. a 3. §-hoz fűzött indokolást, azzal, hogy az eszközök átruházásához szükséges MEH jóváhagyást a VET 103. §-ának (2) bekezdése írja elő.

-----STARTING---POINT---VEGE---

Az 5. §-hoz

A törvény 2007. május 11-én lépett hatályba.