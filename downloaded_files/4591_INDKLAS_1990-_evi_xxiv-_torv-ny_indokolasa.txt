1990. évi XXIV. törvény indokolása

a Magyar Köztársaság 1990. évi állami költségvetéséről szóló 1989. évi L. törvény módosításáról

A lelkiismereti- és vallásszabadságról, valamint az egyházakról szóló 1990. évi IV. törvény előírja, hogy az állam az egyházak nevelési-oktatási, szociális és egészségügyi, sport, gyermek- és ifjúságvédelmi intézményeinek működéséhez az állami intézményekkel azonos mértékű költségvetési támogatást nyújt. A Magyar Köztársaság 1990. évi állami költségvetésről szóló 1989. évi L. törvény 14. §-a ettől eltérő, általában alacsonyabb normatívákat határozott meg a nem költségvetési intézményi formában ellátott állami feladatok támogatására.

A módosító Javaslat a két törvény összhangját, az azonos mértékű támogatást célozza. Azoknál a feladatoknál, amelyeknél a költségvetési törvény normatív támogatást határoz meg (diákotthoni, externátusi ellátás, szociális intézményi ellátás, gyermekotthoni ellátás) ott ezeket a normatívákat javasoljuk az egyházi intézményeknél is alkalmazni. A feladatok másik részénél (óvoda, gimnázium és felsőoktatás, idősek napközi otthona) a javasolt normatíva az adott tevékenység költségeihez igazodik.

A normatívák felemelése, valamint a költségvetési támogatás kiterjesztése az egyházak egyéb nevelési, szociális, sport, gyermek- és ifjúságvédelmi feladataira a költségvetési törvényben e célra tervezett összeget meghaladja. E többletet az állami költségvetés általános tartalékából szükséges finanszírozni.