2012. évi XXI. törvény indokolása

az elvárt béremelés végrehajtásával és a foglalkoztatással összefüggő egyes törvények módosításáról

-----STARTING---POINT---ALTALANOS--- 

1. A foglalkoztatás elősegítéséről és a munkanélküliek ellátásáról szóló 1991. évi IV. törvény

Az adóváltozásoknak a munkavállalók helyzetére gyakorolt hátrányos következményei kiküszöbölése érdekében az elvárt béremelést végrehajtani szándékozó munkáltatók számára új támogatás bevezetésére kerül sor. A támogatáshoz szükséges pénzeszközöket a Nemzeti Foglalkoztatási Alapban külön előirányzat fogja tartalmazni. Ehhez pedig a foglalkoztatás elősegítéséről és a munkanélküliek ellátásáról szóló 1991. évi IV. törvény módosítására van szükség.

2. A munkaügyi ellenőrzésről szóló 1996. évi LXXV. törvény módosítása

A munkaügyi ellenőrzésről szóló 1996. évi LXXV. törvény módosítására egyrészt a törvény egyes rendelkezései közötti összhang megteremtése, másrészt az illegálisan tartózkodó harmadik országbeli állampolgárokat foglalkoztató munkáltatókkal szembeni szankciókra és intézkedésekre vonatkozó minimumszabályokról szóló 2009/52/EK irányelv rendelkezésének átültetése miatt van szükség.

3. Az egyenlő bánásmódról és az esélyegyenlőség előmozdításáról szóló 2003. évi CXXV. törvény módosítása

A törvény az államháztartásról szóló törvény és az egyenlő bánásmódról és az esélyegyenlőség előmozdításáról szóló törvény közötti összhang biztosítására irányul.

4. Az alacsony keresetű munkavállalók bérének emelését ösztönző egyes törvények módosításáról szóló 2011. évi XCIX. törvény módosítása

A gyakorlati tapasztalatok alapján szükséges az alacsony keresetű munkavállalók munkabérének emelését ösztönző egyes törvények módosításáról szóló 2001. évi XCIX. törvény módosítása. A bérkompenzáció végrehajtása a munkavállalók számára a költségvetési területen automatikusan történik, ezért a végrehajtás elmulasztásához fűződő jogkövetkezmény ezt a területet nem érinti. Pontosan meg kell határozni azt is, hogy milyen költségvetési támogatásban nem részesülhet az a munkáltató, amely az elvárt béremelést nem hajtja végre. Ez alól indokolt kizárni azt a költségvetési támogatást, amelynek nyújtására éppen az elvárt béremelés végrehajtásának elősegítése érdekében kerül sor, a nem állami intézmény fenntartójának nyújtott normatív, és egyéb hozzájárulást, valamint a 2007. évi XVII. törvény szerinti támogatásokat. A munkavállalók kétharmadának megfelelő létszám számítása szempontjából indokolt figyelmen kívül hagyni azt a kölcsönzött munkavállalót, aki olyan kölcsönvevőhöz került kikölcsönzésre, ahol a kölcsönvevő - az általa tett nyilatkozat szerint ő saját munkavállalói tekintetében nem tett eleget az érintett munkavállalók legalább kétharmada esetében az elvárt béremelésnek.

5. Az egyes adótörvények és az azzal összefüggő egyéb törvények módosításáról szóló 2011. évi CLVI. törvény módosítása

A törvény a munkaerő-kölcsönző cégek sajátos jogviszonyára tekintettel pontosítja, kiegészíti a bérkompenzációs rendszer általános szabályait.

A törvény szintén megoldást kínál azokra az esetekre is, amikor a munkavállaló munkaviszonya nem áll fenn az adott hónap egészében.

A törvény lehetővé teszi, hogy a munkabérek nettó értékének megőrzését célzó szociális hozzájárulási adókedvezményre jogosulttá váljon az a kifizető is, aki visszamenőlegesen hajtja végre az elvárt béremelést. A törvény részletesen rendelkezik az ehhez kapcsolódó eljárási szabályokról.

6. A megváltozott munkaképességű személyek ellátásairól és egyes törvények módosításáról szóló 2011. évi CXCI. törvény módosítása

A törvény a megváltozott munkaképességű személyek ellátásairól és egyes törvények módosításáról szóló 2011. évi CXCI. törvényt a foglalkoztatás bővítése és rugalmasabbá tétele érdekében szükséges intézkedésekről szóló 2005. évi CLXXX. törvény hatályon kívül helyezésével kapcsolatos átmeneti szabállyal egészíti ki.

A törvény továbbá arról az átmeneti időszakról rendelkezik, amíg a korábbi ellátások felülvizsgálata és az egyéni jogosultságok megállapításra kerülnek. Ezen időszakra rendezi az elvárt béremelésre vonatkozó szabályokat és az átmenetileg folyósított ellátások összehangolását.

-----STARTING---POINT---RESZLETES---

Az 1. §-hoz

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

Az adóváltozásoknak a munkavállalók helyzetére gyakorolt hátrányos következmények kiküszöbölése érdekében bevezetendő támogatáshoz szolgáló pénzeszközöket a Nemzeti Foglalkoztatási Alapban egy új előirányzat fogja tartalmazni. A törvény az új előirányzatra vonatkozó szabállyal egészíti ki az 1991. évi IV. törvényt.

A 2-6. §-hoz

A munkaügyi ellenőrzésről szóló 1996. évi LXXV. törvény módosítása

A törvény átülteti az illegálisan tartózkodó harmadik országbeli állampolgárokat foglalkoztató munkáltatókkal szembeni szankciókra és intézkedésekre vonatkozó minimumszabályokról szóló 2009/52/EK irányelv 7. cikk (1) bekezdés d) pontjának szabályát a munkaügyi ellenőrzésről szóló 1996. évi LXXV. törvénybe. Ha a harmadik országbeli állampolgár foglakoztatására érvényes tartózkodási engedély, vagy kereső tevékenység folytatására jogosító engedély hiányában kerül sor, és ez egyben veszélyezteti a közrendet, a közbiztonságot vagy nemzetbiztonsági, illetőleg közegészségügyi járványügyi szempontból is veszéllyel járhat, ennek megfelelően előírja munkaügyi hatóság számára a megfelelő hatóságok megkeresését a szükséges intézkedések megtétele céljából.

Az alacsony keresetű munkavállalók bérének emelését ösztönző egyes törvények módosításáról szóló 2011. évi XCIX. törvény módosítására figyelemmel, a törvények közötti összhang megteremtése érdekében a törvény módosítja a Met. egyes szabályait. A törvény pontosító rendelkezéseket is tartalmaz, így az Áht. 109. § (4) bekezdése szerint a foglalkoztatáspolitikáért felelős miniszter állapítja meg rendeletben a rendezett munkaügyi kapcsolatok feltételeit, másrészt a Met. 8/C. § (8) bekezdését összhangba hozza a Met. 8/C. § (2) bekezdésével.

A 7-13. §-hoz

Az egyenlő bánásmódról és az esélyegyenlőség előmozdításáról szóló 2003. évi CXXV. törvény módosítása

A törvény az államháztartásról szóló törvényben a fejezeti kezelésű előirányzatokkal kapcsolatos generálisan meghatározott szabályozási jogkörnek a fejezetet irányító szerv vezetője mint a felhatalmazás jogosultja részére történő biztosítása mellett a közigazgatási és igazságügyi miniszter részére biztosított, nem az irányítása alá tartozó költségvetési fejezetbe sorolt előirányzat feletti rendelkezési jog megszüntetésével megteremti az EBH tv. és az államháztartásról szóló törvény közötti államháztartási szempontú koherenciát, a párhuzamos felhatalmazásokat megszünteti, ugyanakkor a felzárkózást elősegítő megélhetési támogatás szabályainak törvényi szinten történő meghatározásával biztosítja a közigazgatási és igazságügyi miniszternek az egyenlő bánásmód biztosításáért és társadalmi felzárkózásért való felelősségi körében az ezen támogatások mögöttes szakpolitikai tartalma kialakítására vonatkozó ráhatását.

A 14-16. §-hoz

Az alacsony keresetű munkavállalók bérének emelését ösztönző egyes törvények módosításáról szóló 2011. évi XCIX. törvény módosítása

A bérkompenzáció végrehajtása a munkavállalók számára a költségvetési területen automatikusan történik, ezért a végrehajtás elmulasztásához fűződő jogkövetkezmény ezt a területet nem érinti. A törvény pontosítja, hogy milyen költségvetési támogatásban nem részesülhet az a munkáltató, amely az elvárt béremelést nem hajtja végre. Ennek megfelelően a törvény kizárja azt a költségvetési támogatást, amelynek nyújtására éppen az elvárt béremelés végrehajtásának elősegítése érdekében kerül sor, a nem állami intézmény fenntartójának nyújtott normatív, és egyéb hozzájárulást, valamint a 2007. évi XVII. törvény szerinti támogatásokat. A törvény a munkavállalók kétharmadának megfelelő létszám számítását úgy pontosítja, hogy figyelmen kívül hagyni azt a kölcsönzött munkavállalót, aki olyan kölcsönvevőhöz került kikölcsönzésre, ahol a kölcsönvevő - az általa tett nyilatkozat szerint saját munkavállalói tekintetében nem tett eleget az érintett munkavállalók legalább kétharmada esetében az elvárt béremelésnek.

A hatályos szabályozás alapján az elvárt béremelés nem teljesítésének egyik jogkövetkezménye a központi költségvetési támogatások igénybevételéből történő két évre szóló kizárás. Az agrárium területén ez az uniós támogatások nemzeti társfinanszírozását és az agrár- és vidékfejlesztési állami támogatások központi költségvetésből finanszírozott összességét érinti. A támogatási konstrukciókkal kapcsolatosan az uniós szabályozásban és az Európai Bizottság jóváhagyó határozataiban foglaltakhoz képest eltérő tagállami támogatási jogosultsági és kizárási szabályok aggályokat vethetnek fel. Az Európai Unió Bírósága által C-115/10. számú ügyben (Bábolna Zrt.) hozott döntés szerint például a nemzeti kiegészítő támogatások (top-up) esetében a mezőgazdasági termelők utólagos nemzeti szempontok alapján történő kizárása az uniós joggal nem összeegyeztethető.

Tekintettel arra, hogy az agrárágazatban jellemző bérek szezonalitása, a mezőgazdaság valós működése (vis maior helyzetek) és a mezőgazdaságban alkalmazott bérrendszerek figyelmen kívül hagyása miatt az elvárt béremelés gyakorlati végrehajthatósága az agrárágazatban aránytalan nehézségeket jelent, a törvény mentesíti a törvény jogkövetkezményei alól a 2007. évi XVII. törvény szerinti agrár- és vidékfejlesztési támogatásokat.

A 17-23. §-hoz

Az egyes adótörvények és az azzal összefüggő egyéb törvények módosításáról szóló 2011. évi CLVI. törvény módosítása

A módosítás egyértelműen szabályozza, hogy a munkabérek nettó értékének megőrzését célzó adókedvezmény akkor is megilleti a kifizetőt, ha a munkabérek elvárt emelését visszamenőleg hajtja végre. A kedvezmény visszamenőleg végrehajtott béremelés alapján való igénybevételére különös bevallási szabályokat állapít meg. Ilyen esetben a béremeléssel érintett korábbi hónapok tekintetében a munkáltatónak (kifizetőnek) a kedvezmény visszamenőleges igénybevételével érintett munkavállalók tekintetében módosítania (önellenőriznie) kell az adózás rendjéről szóló 2003. évi XCII. törvény 31. § (2) bekezdés alapján benyújtott bevallását, mégpedig olyan módon, hogy az érintett hónapok tekintetében a már bevallott szociális hozzájárulási adó alapját, a szociális hozzájárulási adót és a részkedvezmények alapját, összegét nullára kell módosítania. Ezzel egyidejűleg a visszamenőleges munkabéremelésnek megfelelően megállapított szociális hozzájárulási adó alapot, szociális hozzájárulási adót és a részkedvezmények alapját, összegét a tárgyhavi bevallásban (azaz arról a hónapról benyújtott bevallásban, amely hónapban a visszamenőleges béremelés teljesítésével az elvárt béremelésnek valamennyi folyamatosan foglalkoztatott munkavállalója tekintetében eleget tett) a tárgyhónaptól eltérő időszak feltüntetésével - a visszamenőleges béremeléssel érintett hónaponként - vallja be.

A módosítás szabályozza továbbá az eljárást arra vonatkozóan, ha a visszamenőleges munkabéremelés olyan időszakra terjed ki, amely vagy folyamatban lévő ellenőrzéssel érintett vagy érintett ellen őrzéssel lezárt időszaknak minősül.

A módosítás szerint a visszamenőleges béremeléssel és ismételt vagy folyamatban lévő adóellenőrzéssel érintett időszak tekintetében a szociális hozzájárulási adó alapját, a szociális hozzájárulási adót és a részkedvezmény alapját, összegét nullának kell tekinteni.

Amennyiben az állami adóhatóság a folyamatban lévő adóellenőrzés során azt állapítja meg, hogy a szociális hozzájárulási adókedvezményt jogosulatlanul vették igénybe, akkor az adóbírság és a késedelmi pótlék kiszámításánál a ténylegesen bevallott és megfizetett szociális hozzájárulási adó alapját, a szociális hozzájárulási adót és a részkedvezmények alapját, összegét veszi alapul.

A módosítás továbbá rendelkezik arról, hogy amennyiben a kifizető olyan időszak tekintetében emelte meg visszamenőlegesen munkavállalóinak a bérét az elvárt béremelésre vonatkozó jogszabályoknak megfelelően, amely időszak adóellenőrzéssel lezártnak minősülő időszak, akkor azt a módosítás szerint vallja ezt be az állami adóhatóság által rendszeresített nyomtatványon, és kezdeményezheti az ismételt ellenőrzés megkezdését, amelyet az állami adóhatóság a kérelem alapján 30 napon belül rendel el. Az ezen állami adóhatósági döntés alapján induló ismételt ellenőrzés nem érinti a korábbi adóellenőrzés során az adókedvezmény jogosulatlan igénybevétele miatti adóbírságra és késedelmi pótlékra vonatkozó megállapításokat. Rendezi továbbá azt az esetkört, ha a visszamenőleges munkabéremelés során a munkáltatónak olyan munkavállalója van, akit a visszamenőleges béremeléssel érintett hónapokban foglalkoztatott, de a visszamenőleges béremelésre vonatkozó döntés meghozatalakor már nem.

A módosítás pontosítja a szociális hozzájárulási adó esetén alkalmazható ún. „rugalmassági klauzula” esetén az önellenőrzésre vonatkozó szabályokat. Egyértelműbbé teszi a munkabérek nettó értékének megőrzését célzó adókedvezmény igénybevételéhez kapcsolódó ún. rugalmassági klauzula feltételeit, mely lehetőséget teremt arra, hogy pusztán adminisztrációs tévedés ne alapozza meg a munkáltató valamennyi munkavállalóját érintően igénybevett szociális hozzájárulási adókedvezmény jogszerűtlenségét és így adókülönbözet (adóhiány) megállapítását.

Az átmeneti rendelkezés határozza meg a módosítások alkalmazásának időpontját.

A 24-25. §-hoz

A megváltozott munkaképességű személyek ellátásairól és egyes törvények módosításáról szóló 2011. évi CXCI. törvény módosítása

A törvény a megváltozott munkaképességű személyek ellátásairól és egyes törvények módosításáról szóló 2011. évi CXCI. törvényt a foglalkoztatás bővítése és rugalmasabbá tétele érdekében szükséges intézkedésekről szóló 2005. évi CLXXX. törvény hatályon kívül helyezésével kapcsolatos átmeneti szabállyal egészíti ki. A hatályos törvény ugyanis nem tartalmaz rendelkezéseket a járulékkedvezmény érvényesítésére vonatkozóan, ha a járulékkedvezménnyel kapcsolatos megállapodás megkötésére 2012. január 1-jét megelőzően már sor került. E módosítás a törvényt erre vonatkozó szabállyal egészíti ki.

A megváltozott munkaképességű személyek ellátása tekintetében jelentős törvénymódosítások kerültek bevezetésre 2012. január 1-jét követően. A 2011. december 31-ét megelőzően, illetve a törvény hatályba lépésével létrejött új ellátási rendszer megfelelően illeszkedik a jogrendszerhez, így az elvárt béremelésre vonatkozó jogszabályi előírásokhoz.

A törvény arról az átmeneti időszakról rendelkezik, amíg a korábbi ellátások felülvizsgálata és az egyéni jogosultságok megállapításra kerülnek. Ezen időszakra rendezi az elvárt béremelésre vonatkozó szabályokat és az átmenetileg folyósított ellátások összehangolását.

Ehhez kapcsolódóan a törvény szabályozza, hogy az elvárt béremelést teljesítő, megváltozott munkaképességű személyt foglalkoztató továbbra is jogosult legyen a megváltozott munkaképességű munkavállalók foglalkoztatásához nyújtható költségvetési támogatásáról szóló 177/2005. (IX. 2.) Korm. rendelet szerinti támogatásra.

-----STARTING---POINT---VEGE---

A 26. §-hoz

E § a törvény hatálybalépéséről szóló rendelkezést tartalmazza.

A 27. §-hoz

E § jogharmonizációs záradékot tartalmaz.