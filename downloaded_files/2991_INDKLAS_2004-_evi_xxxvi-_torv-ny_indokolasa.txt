2004. évi XXXVI. törvény indokolása

a termőföldről szóló 1994. évi LV. törvény módosításáról

-----STARTING---POINT---ALTALANOS--- 

A törvény a termőföldről szóló 1994. évi LV. törvény módosítására irányul. A módosítás indoka az, hogy Magyarországnak az Európai Unióval kötött csatlakozási szerződésből eredően jogharmonizációs kötelezettsége van a termőföld, valamint a termőföldnek nem minősülő ingatlanok tulajdonjogának megszerzését illetően.

A termőföldről szóló 1994. évi LV. törvény hatályos rendelkezései szerint külföldi természetes személyek Magyarországon termőföld tulajdonjogát nem szerezhetik meg. Magyarország a csatlakozás időpontjától számított hét éven keresztül fenntarthatja a csatlakozási okmány aláírása időpontjában hatályos jogszabályaiban foglalt, a nem Magyarországon lakó, vagy nem magyar állampolgár természetes személyek, illetve a jogi személyek általi, mezőgazdasági földterület megszerzésére vonatkozó tilalmat.

A csatlakozási szerződés értelmében viszont e rendelkezés hatálya alá nem tartoznak az Európai Unió tagállamai azon állampolgárai, akik önálló vállalkozó mezőgazdasági termelőként kívánnak letelepedni Magyarországon, és legalább három éve folyamatosan, jogszerűen Magyarországon laknak, és folytatnak mezőgazdasági tevékenységet. Rájuk nem alkalmazható más szabály és eljárás, mint amelyet Magyarország állampolgáraira kell alkalmazni.

A csatlakozási szerződésben foglaltakból és a hatályos jogszabályi előírásokból következően a törvény azt szabályozza, hogy a tagállami állampolgárnak a tulajdonszerzési feltételek fennállását milyen hatósági igazolásokkal kell bizonyítania, illetve milyen nyilatkozatokkal kell vállalnia.

A külföldiek termőföldnek nem minősülő ingatlanszerzése a hatályos jogszabályok [a termőföldről szóló 1994. évi LV. törvény 88. §-a, valamint a külföldiek ingatlanszerzéséről szóló 7/1996. (I. 18.) Korm. rendelet] alapján engedélyköteles, azaz külföldi személy ingatlanszerzéséhez a megyei (fővárosi) közigazgatási hivatal vezetőjének engedélye szükséges. A tőke szabad mozgásának biztosítása ugyanakkor magában foglalja az ingatlanszerzés szabadságát is, e vonatkozásban nem maradhatnak fenn állampolgárságon alapuló megszorító szabályok.

A csatlakozási szerződés értelmében a csatlakozás időpontjától számított öt éven keresztül Magyarország fenntarthatja a másodlagos lakóhelyül szolgáló ingatlan megszerzésére vonatkozó hatályos jogszabályaiban foglalt korlátozásokat. E korlátozás azonban nem alkalmazható a Magyarországon legalább négy éve folyamatosan és jogszerűen tartózkodó tagállami állampolgárokra, rájuk nem alkalmazható más szabály és eljárás, mint amelyet Magyarország állampolgáraira kell alkalmazni.

Az átmeneti időszak alatt a másodlagos lakóhelyül szolgáló ingatlan megszerzésének engedélyezése során Magyarországnak objektív, állandó, átlátható és nyilvános kritériumokat kell alkalmaznia. A kritériumokat megkülönböztetés nélkül kell alkalmazni, és azok nem tehetnek különbséget a tagállamok Magyarországon lakó állampolgárai között.

A törvény a csatlakozási szerződéshez képest quasi végrehajtási szabályokat tartalmaz, meghatározza a fogalmakat, és azt, hogy a csatlakozási szerződésben előírt feltételeket hogyan kell igazolni.

-----STARTING---POINT---RESZLETES---

Az 1. §-hoz

Az értelmező rendelkezések az egységes jogértelmezés érdekében egyrészt a termőföld tulajdonszerzésével, másrészt a termőföldnek nem minősülő ingatlanok tulajdonszerzésével kapcsolatos fogalmakat tartalmazza. A törvény meghatározza az elsődleges, és a másodlagos lakóhelyet, melyekbe beletartozik a lakás, a lakás céljára szolgáló egy, vagy több lakóhelyiségből álló épület, vagy épületrész, továbbá belterületen lakásépítés céljára kialakított telek. Elsődleges lakóhelynek viszont csak az minősül, ahol a tagállami állampolgár életvitelszerűen kíván tartózkodni.

A törvény egy új fogalmat vezet be, a tagállami állampolgárt, amely a külföldi magánszemélyek egy csoportja. Így ebbe a fogalmi körbe nem tartozik bele a magyar állampolgár.

Tagállami állampolgárnak minősül az Európai Unió tagállamának állampolgárán kívül az Európai Gazdasági Térségről szóló megállapodásban részes állam állampolgára, valamint a nemzetközi szerződés alapján velük egy tekintet alá eső állam állampolgára (pl. 2004. május 1-jétől várhatóan a svájci állampolgárok). A tagállami állampolgár fogalmát egységesen használja a törvény a termőföld, illetve a termőföldnek nem minősülő ingatlan tulajdonszerzésénél.

A 2-3. §-hoz

A csatlakozási szerződésben megfogalmazott azon feltételt, hogy a tagállami állampolgár legalább három éve folyamatosan és jogszerűen lakik Magyarországon, igazolni kell. Erre alkalmas a területi idegenrendészeti hatóság által kiállított hatósági bizonyítvány, melyet a tagállami állampolgárnak kell beszereznie. Annak, aki letelepedési engedéllyel nem rendelkezik, érvényes tartózkodási engedélyt, illetve a tartózkodási engedély benyújtását tanúsító igazolást kell beszereznie.

A tagállami állampolgárnak bizonyítania kell azt is, hogy a tulajdonszerzést megelőző három évben folyamatosan mezőgazdasági tevékenységet folytatott Magyarországon. Ennek igazolására legalkalmasabbak a tevékenység végzésének helye szerint illetékes megyei földművelésügyi hivatalok köztisztviselői, akik kellő helyismerettel rendelkeznek. Az igazolás kiállítása előtt környezettanulmányt kell készíteniük, minden körülményt alaposan meg kell vizsgálniuk, amely alapján eldöntik, hogy a kérelmező tevékenysége folyamatos mezőgazdasági tevékenységnek minősül-e.

A törvény megállapít olyan feltételeket is, amelyek fennállása esetén nem tagadható meg az igazolás kiadása. Ilyen feltétel, ha az adóhatóság igazolása szerint a tagállami állampolgárnak a tulajdonszerzést megelőző mindhárom évben mezőgazdasági tevékenységből volt bevétele. Abban az esetben sem tagadható meg az igazolás kiadása, ha a tagállami állampolgárnak azért nem volt bevétele, mert a mezőgazdasági célú beruházása még nem hasznosult. Ebben az esetben a beruházás megtörténtét bizonyítani kell.

A jövőre nézve a tagállami állampolgárnak kötelezettséget kell vállalnia arra, hogy Magyarországon önálló vállalkozó mezőgazdasági termelőként letelepszik, továbbá köteleznie kell magát arra, hogy a termőföldet más célra nem hasznosítja, kivéve a mezőgazdasági termeléshez szükséges lakó és gazdasági épület létesítését. A kötelezettségvállalásról teljes bizonyító erejű magánokiratban vagy közokiratban kell nyilatkozni.

Az a cél, hogy a tagállami állampolgár a termőföldet elsősorban saját maga használja, ezért a törvény szerint a termőföld használatát csak korlátozott mértékben lehet átengedni másnak használatra, és nyilatkozattal kell vállalni azt is, hogy a termőföld átengedéséből származó bevétel nem fogja meghaladni a mezőgazdasági tevékenységéből származó bevétel 25%-át.

A tagállami állampolgárnak az adásvételi szerződés benyújtásakor kell igazolnia, hogy megfelel az előírt feltételeknek, ezért be kell nyújtania a földhivatalhoz az adásvételi szerződésen kívül az igazolásokat és nyilatkozatokat is.

Biztosítani kell a feltételek fennállásának ellenőrzési lehetőségét is. Az ellenőrzési feladatok ellátására ugyancsak a legalkalmasabbak a földművelésügyi hivatalok. Annak érdekében, hogy a földművelésügyi hivatal ellenőrizni tudja a tulajdonszerzési feltételek fennállását, tudnia kell arról, hogy mely termőföldet szerezte meg tagállami állampolgár. Ezért a földhivataloknak tájékoztatniuk kell a földművelésügyi hivatalokat a tulajdonszerzésről, a tulajdonjog bejegyzéséről szóló jogerős határozat és az okiratok megküldésével.

A földművelésügyi hivatalnak az ellenőrzés során az összes körülményt alaposan mérlegelnie kell. Amennyiben szükséges, az ellenőrzésbe bevonhatják a helyi birtokhasznosítási bizottságot, ennek hiányában a települési önkormányzat jegyzőjét és a földhivatalt is. Ha megállapítja, hogy a tulajdonos nem tartotta be a vállalt kötelezettségeket, illetve már nem felel meg az előírt feltételeknek, a tulajdonost írásban felszólítja a jogszerű állapot helyreállítására. A felszólítás eredménytelensége esetén bírságot szab ki. A bírságot kiszabó határozat ellen az Áe. általános szabályai szerint van helye jogorvoslatnak.

A törvény szerint nem állapítható meg, hogy a tagállami állampolgár megszegte azt a jövőre nézve tett vállalását, hogy Magyarországon önálló vállalkozó mezőgazdasági termelőként letelepszik, ha bizonyítja, hogy Magyarországon végzett tevékenységi körei között csak mezőgazdasági tevékenység szerepel, vagy bevételének legalább 50%-a mezőgazdasági tevékenységből származik, vagy személyes közreműködést magában foglaló egyéb jogviszonyt nem tart fenn.

A bírság ismételten is kiszabható, amíg a jogsértő állapot fennáll, illetve amíg a tulajdonos a termőföldet el nem idegenítette.

További szankció az, hogy a bírságolásra okot adó körülmény fennállásáig, de legkésőbb a mentességi idő végéig a tulajdonos nem szerezhet termőföldet Magyarországon.

A 4-5. §-hoz

A csatlakozási szerződésben foglaltaknak megfelelő jogi szabályozás kétszintű:

- a Tft-ben kell meghatározni a külföldiek termőföldnek nem minősülő ingatlanszerzésének anyagi jogi szabályait,

- a Tft. 90. § (1) bekezdés b) pontjának felhatalmazása alapján kormányrendeletben kell szabályozni a termőföldnek nem minősülő ingatlanokra vonatkozóan a külföldiek tulajdonszerzésével kapcsolatos részletes eljárási és végrehajtási szabályokat.

A termőföldnek nem minősülő ingatlan tulajdonjogát külföldi jogi vagy magánszemély az ingatlan fekvése szerint illetékes fővárosi, illetőleg megyei közigazgatási hivatal vezetőjének (a továbbiakban: a hivatal vezetője) engedélyével szerezheti meg, kivéve az öröklést és a 8/A. §-ban foglaltakat.

A csatlakozási szerződést kihirdető törvény hatálybalépésétől számított öt éven keresztül (az átmeneti mentesség ideje alatt) a tagállami állampolgár, valamint az Európai Unió tagállamában, illetve az Európai Gazdasági Térségről szóló megállapodásban részes államban, továbbá a nemzetközi szerződés alapján velük egy tekintet alá eső államban bejegyezett jogi személy, vagy jogi személyiség nélküli szervezet engedély nélkül szerezheti meg az elsődleges lakóhelyül szolgáló ingatlant. A másodlagos lakóhelyül szolgáló ingatlan megszerzéséhez akkor nincs szükség engedélyre, ha a tagállami állampolgár legalább négy éve folyamatosan és jogszerűen Magyarországon tartózkodik. Ezt a tényt a területi idegenrendészeti hatóság által kiállított hatósági bizonyítvánnyal kell igazolnia.

Az elsődleges lakóhelyül szolgáló ingatlan tulajdonjogának engedély nélküli megszerzéséhez a tagállami állampolgárnak nyilatkoznia kell arról, hogy az ingatlant elsődleges lakóhely céljára szerzi meg.

Belterületen kialakított telek tulajdonjogának lakóhely létesítése céljából történő megszerzése előtt be kell szerezni az elsőfokú építésügyi hatóság igazolását arról, hogy a telken lakás építhető.

A tagállami állampolgárnak csak egy elsődleges lakóhelyül szolgáló ingatlana lehet.

Az ingatlanszerzés feltételeinek betartását a hivatal vezetője ellenőrizheti. Ha megállapítja, hogy a tagállami állampolgár nem tartotta be az engedélyhez nem kötött ingatlanszerzés feltételeit, felhívja a tulajdonost, hogy az engedélyt szerezze be.

-----STARTING---POINT---VEGE---

A 6. §-hoz

A törvény a természet védelméről szóló 1996. évi LIII. törvény és a termőföldtörvény közötti ellentmondást megszünteti a természetvédelmi törvény 68. § (5) bekezdés második mondata hatályon kívül helyezésével és a termőföldtörvény 7. § (1) bekezdés módosításával, valamint a 88/D. § beiktatásával.

A hatályos termőföldtörvény 2. § (5) bekezdése szerint a természetvédelmi oltalom alatt álló termőföldterületekre - ha a természetvédelemre vonatkozó törvény másként nem rendelkezik - a termőföldtörvény rendelkezéseit kell alkalmazni.

A törvény úgy módosítja a termőföldtörvény 7. §-át, hogy a külföldi magánszemély és jogi személy termőföld tulajdonjogát nem szerezheti meg, kivéve a tagállami állampolgárt.

A törvény új 88/D. §-a szerint külföldi magánszemély és jogi személy vagy jogi személyiség nélküli szervezet - kivéve a tagállami állampolgárt, valamint az Európai Unió tagállamában, illetve az Európai Gazdasági Térségről szóló megállapodásban részes államban, továbbá a nemzetközi szerződés alapján velük egy tekintet alá eső államban bejegyezett jogi személyt, vagy jogi személyiség nélküli szervezetet - nem szerezheti meg a termőföldnek nem minősülő védett természeti terület tulajdonjogát.

A törvény ezért hatályon kívül helyezi a természetvédelmi törvény 68. § (5) bekezdés második mondatát, mely szerint a külföldi természetes és jogi személy védett természeti terület tulajdonjogát nem szerezheti meg.