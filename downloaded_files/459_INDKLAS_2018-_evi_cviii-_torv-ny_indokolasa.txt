2018. évi CVIII. törvény indokolása

Magyarország Kormánya és Ausztrália Kormánya között kőolajkészletezési szerződések tárgyában kötött megállapodás kihirdetéséről

Általános indokolás

A törvény célja a Magyarország Kormánya és Ausztrália Kormánya között kőolajkészletezési szerződések tárgyában kötött megállapodás (a továbbiakban: Megállapodás) kihirdetése és kötelező hatályának elismerése.

Ausztrália Kormánya megkereséssel élt Magyarország Kormánya felé, hogy a Nemzetközi Energia Ügynökség (IEA) által számára kötelezően előírt stratégiai kőolajkészletezési kötelezettségének magyar kapacitások igénybe vételével tegyen eleget. Az ausztrál féltől érkezett szövegjavaslatot a Nemzeti Fejlesztési Minisztérium az Nsztv. 4. § (2) bekezdése értelmében megküldte a Külgazdasági és Külügyminisztérium részére, amely megállapította, hogy a tárgy szerinti megállapodás esetében a nemzetközi szerződésekre irányadó eljárást kell lefolytatni.

A tárgyalási folyamat lezárását követően a nemzetközi szerződésekkel kapcsolatos eljárásról szóló 2005. évi L. törvény (Nsztv.) 5. §-ában foglaltaknak megfelelően a megállapodás szövegét az Innovációs és Technológiai Minisztérium, a Külgazdasági és Külügyminisztérium, és az Igazságügyi Minisztérium a miniszterelnök elé terjesztette.

Az Nsztv. 5. § (1) bekezdése alapján a Megállapodás létrehozására a 90/2017. (IX. 11.) ME határozat adott felhatalmazást. Az Nsztv. 5. § (2) bekezdésében foglaltak alapján a megállapodás szövegének végleges megállapításához szükséges miniszterelnöki jóváhagyás a 1016/2018. (II. 6.) Korm. határozatban került közzétételre. A megállapodás 2018. október 30-án került aláírásra, az aláíró fél magyar részről Dr. Mikola István Canberrába akkreditált rendkívüli és meghatalmazott nagykövet volt.

Részletes indokolás

Az 1. §-hoz

Az Nsztv. 7. § (1) bekezdés a) pontjára, (3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodás szövegének végleges megállapítását követően Megállapodást az Nsztv. 9. §-a értelmében törvénnyel szükséges kihirdetni.

A 3. §-hoz

Az Nsztv. 10. § (1) bekezdés b) pontjában, illetve a (2) bekezdésében foglaltaknak megfelelően, a törvény e szakasza rögzíti a belső jogba transzformált Megállapodás hiteles magyar és angol nyelvű szövegét.

A megállapodás 1. cikke a fogalom-meghatározásokat, 2. cikke a megállapodás tervezett célját rögzíti.

A megállapodás 3. cikke rendelkezik annak tárgyi hatályáról, a 4. cikke az illetékes szervekről, 5. cikke az olajkészletekről szóló megállapodásokról, 6. cikke pedig az olajkészletekről szóló megállapodások maximális számáról és azok jóváhagyásáról.

A megállapodás 7. cikke szabályozza az olajkészletekről szóló megállapodásokból eredő jogok gyakorlását. A 8. cikk az előbbi jogok gyakorlásáról való értesítéseket tartalmazza.

A megállapodás 9. cikke a jogok gyakorlásában való akadályoztatás tilalmát, 10. cikke a konzultációkat, 11. cikke a hatálybalépés időpontját, a módosítások lehetőségét, illetve a megállapodás megszüntetését rögzíti.

A 4. §-hoz

A törvény a kihirdetését követő napon lép hatályba. A Megállapodás 11. cikke szerint a Megállapodás azon utolsó írásbeli értesítés kézhezvételének napját követő harmincadik (30.) napon lép hatályba, amelyben a Szerződő Felek diplomáciai úton értesítették egymást a megállapodás hatálybalépéséhez szükséges belső eljárások teljesítéséről.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2. és 3. §-a hatálybalépésnek naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.

Az 5. §-hoz

A törvény végrehajtásáról az energiapolitikáért felelős miniszter gondoskodik.