2017. évi CLXVIII. törvény indokolása

a megtakarításokból származó kamatjövedelem adóztatásáról szóló 2003/48/EK tanácsi irányelvben előírt kötelezettségek végrehajtása céljából a Magyar Köztársaság, valamint a Csatorna-szigetek, a Man-sziget és a függő vagy társult karibi területek között aláírt Megállapodások megerősítéséről és kihirdetéséről szóló 2005. évi LII. törvényben kihirdetett Megállapodásokhoz kapcsolódó módosításokról

Általános indokolás

A törvény I. fejezetében foglaltak a megtakarításokból származó kamatjövedelem adóztatásáról szóló 2003/48/EK tanácsi irányelvben (továbbiakban: Megtakarítási Irányelv) előírt kötelezettségek végrehajtása céljából a Magyar Köztársaság, valamint a Csatorna-szigetek, a Man-sziget és a függő vagy társult karibi területek között aláírt Megállapodások deregulációját célozza. Ennek indoka, hogy ezen kétoldalú megállapodásokat egy tartalmában szélesebb körű adóügyi automatikus információcsere váltotta fel. A szélesebb automatikus adóügyi információcserére lehetőséget biztosító közvetlen jogalap a Gazdasági Együttműködési és Fejlesztési Szervezet (továbbiakban: OECD) kereti között kidolgozott, Magyarországon a 2015. évi CXC. törvényben kihirdetett pénzügyi számlákkal kapcsolatos információk automatikus cseréjéről szóló, illetékes hatóságok közötti Multilaterális Megállapodás (továbbiakban: CRS Megállapodás). A CRS Megállapodás végrehajtási szabályait az adó-és egyéb közterhekkel kapcsolatos nemzetközi közigazgatási együttműködés egyes szabályairól szóló 2013. évi XXXVII. törvény tartalmazza. Magyarország a Megtakarítási Irányelvben előírt kötelezettségek végrehajtása céljából külön nemzetközi szerződéseket kötött a következő joghatóságokkal: Csatorna-szigetekkel (Guernsey és Jersey), Man-szigettel, a Holland Királysággal a Holland Antillákra, illetve Arubára vonatkozóan, továbbá az Egyesült Királyság karibi tengeren túli területeivel (Anguilla, a Brit Virgin-szigetek, a Kajmán-szigetek, Montserrat, Turks és Caicos-szigetek). A szerződések a 2005. évi LII. törvény külön-külön mellékleteiben kerültek kihirdetésre.

A szerződések tartalma a Megtakarítási Irányelv tartalmát tükrözi, hatályban tartásuk indokoltsága a Megtakarítási Irányelvvel függött össze.

2016. január 1-jétől a Megtakarítási Irányelv hatályon kívül került, a megtakarításokból származó kamatjövedelem adóztatásáról szóló 2003/48/EK irányelv hatályon kívül helyezéséről szóló (EU) 2015/2060 irányelv elfogadásával. A Megtakarítási Irányelvben foglalt, kamat adatokra vonatkozó adóügyi információcserét ettől az időponttól az Európai Unióban felváltja egy szélesebb körű, a pénzügyi számlákra vonatkozó információk automatikus cseréjéről rendelkező 2014/107/EU irányelv (DAC2).

A Megtakarítási Irányelv hatályon kívül helyezésével ebből következően a kamat adatszolgáltatására vonatkozó kétoldalú kamat-adatcsere megállapodást tartalmazó egyezmények alkalmazásának felfüggesztése, felmondása is indokolttá vált, amelynek jelzésével élt Guernsey, Jersey, Man-sziget, felfüggesztésről értesített továbbá a Brit Virgin-szigetek, Kajmán-szigetek, Turks és Caicos-szigetek, valamint Montserrat.

A kapott felfüggesztések egyoldalúan kiváltják a kívánt joghatást, amely azt jelenti, hogy nem kell alkalmazni az érintett megállapodásokat, így jelen törvény célja a kétoldalú megállapodások hatályon kívül helyezése, dereguláció elvégzése. Ezen partnerekkel automatikus információcserére - hasonlóan az Európai Uniós új jogalaphoz (DAC2) - az OECD keretében kidolgozott pénzügyi számlákkal kapcsolatos információk automatikus cseréjéről szóló CRS Megállapodás alapján kerül sor.

A törvény II. fejezetében foglalt Egyoldalú Nyilatkozat megtétele az adóügyekben történő kölcsönös adminisztratív segítségnyújtásról szóló Egyezmény és az adóügyekben történő kölcsönös adminisztratív segítségnyújtásról szóló Egyezményt módosító Jegyzőkönyv (Magyarországon kihirdette: 2014. évi XLII. törvény, továbbiakban: Adóügyi Jogsegély Egyezmény) 6. cikkének általánoshoz képest korábbi alkalmazhatóságát célozza.

Magyarország az Adóügyi Jogsegély Egyezményt és a módosító Jegyzőkönyvet egy időben írta alá, ratifikálta, helyezte letétbe. A Módosító Jegyzőkönyvvel kiegészített Egyezmény 28. cikkének 6. pontja alapján a Jegyzőkönyvvel módosított Egyezmény Magyarország tekintetében 2016. január 1-jétől alkalmazható.

Azon államok és joghatóságok illetékes hatóságai, amelyek az Adóügyi Jogsegély Egyezmény 6. cikke alapján kifejezetten a pénzügyi számlainformációk automatikus adatcseréjében kívántak megállapodni csatlakoztak a CRS Megállapodáshoz.

Magyarország is vállalta, hogy az említett CRS Megállapodás alapján az első adatküldésre a 2016. évi adatokról 2017-ben kerül sor, amely azokkal az államokkal, illetve joghatóságokkal meg is valósítható, amelyeknél az Egyezmény kölcsönösen 2016. január 1-jétől alkalmazható. Ide tartoznak azok az államok, illetve joghatóságok, amelyek adóéve a magyarhoz hasonlóan megegyezik a naptári évvel. Ugyanakkor vannak olyan államok, joghatóságok, amelyek ugyan szintén vállalták a Multilaterális Megállapodás alapján a 2017-es adatcserét a 2016-os adatokról, viszont a magyartól eltérően az adóévük eltér a naptári évtől, így ezen államok, joghatóságok és Magyarország viszonylatában nem 2016. január 1-jétől, hanem csak 2017. január 1-jétől alkalmazható az Adóügyi Jogsegély Egyezmény.

Ebből következően, mivel a CRS Megállapodás jogalapja, az Adóügyi Jogsegély Egyezmény, azon belül is annak a 6. cikke nem alkalmazható a nem naptári éves partnerállammal 2016. január 1-jétől, csak 2017. január 1-jétől, így a CRS Megállapodás alapján a 2016-os pénzügyi számlainformáció adatokról nem, hanem csak a 2017-es adatokról lehetne adatot cserélni automatikusan még akkor is, ha mindkét szerződő partner vállalta a 2017-es adatküldést.

Az OECD - felismerve a fentiekben kifejtett végrehajtási problémát - egy, az Adóügyi Jogsegély Egyezmény 6. cikkének általánostól eltérő, korábbi hatályba léptetését lehetővé tevő megoldást és ehhez egy egyoldalú nyilatkozatot dolgozott ki annak érdekében, hogy a CRS Megállapodás szerinti 2017-es, 2018-as adatcsere megvalósítható legyen.

Ennek keretében az Adóügyi Jogsegély Egyezményben részes államok külön-külön tehetnek egy formalizált egyoldalú nyilatkozatot arra vonatkozóan, hogy az Adóügyi Jogsegély Egyezmény általános alkalmazhatóságától függetlenül a 6. cikket alkalmazhatónak tekintik kifejezetten a CRS Megállapodás végrehajtása érdekében.

Minderre jogalapot az Adóügyi Jogsegély Egyezmény 28. cikkének 6. bekezdése utolsó mondata képez, amely szerint: „Bármely két vagy több Fél közös megegyezéssel dönthet arról, hogy a 2010-es Jegyzőkönyvvel módosított Egyezmény alkalmazható korábbi adóköteles időszakokra vagy adókötelezettségekre vonatkozó adminisztratív segítségnyújtásra.”

Részletes indokolás

Az 1. §-hoz

A törvény hatályon kívül helyezi a 2005. évi LII. törvény I., II. és III. számú mellékleteiben foglalt levélváltás formájában Guernsey-vel, Jersey-vel és a Man-szigettel kötött megtakarításokból származó jövedelem adóztatásáról és annak ideiglenes alkalmazásáról szóló megállapodásokat. Mindhárom joghatóság a megállapodások alkalmazásának felfüggesztését, egyben felmondását jelezte. A felfüggesztések és a felmondások egyoldalúan - a magyar fél részéről tett bármely nyilatkozat nélkül - kiváltják joghatásukat, azaz nem kell az érintett megállapodásokat alkalmazni. Guernsey és Jersey esetében az egyedi megállapodásokat kihirdető törvény I. és II. számú mellékletének 16. cikk (2) bekezdésének megfelelően a szerződések nemzetközi jogi értelemben 2016. november 17-én, a Man-szigettel kötött megállapodás pedig szintén a megállapodást kihirdető törvény III. számú mellékletének 16. cikk (2) bekezdése alapján 2016. december 21-én vesztette hatályát. Ezek a joghatóságok a 2015. évi CXC. törvényben kihirdetett pénzügyi számlákkal kapcsolatos információk automatikus cseréjéről szóló, illetékes hatóságok közötti többoldalú Megállapodás alapján cserélnek adóügyi információt Magyarországgal 2016. január 1-jével vagy azt követő időszakra vonatkozóan. Az első adatküldésre legkorábban 2017 szeptemberében kerülhet sor.

A 2. §-hoz

Kihirdeti a 2005. évi LII. törvény VII., VIII., IX. és X. számú mellékleteiben foglalt, levélváltás formájában a Brit Virgin-szigetekkel, a Kajmán-szigetekkel, Montserrattal, valamint a Turks és Caicos-szigetekkel kötött megtakarításokból származó jövedelem adóztatásáról és annak ideiglenes alkalmazásáról szóló megállapodások alkalmazásának felfüggesztéséről szóló értesítéseket. A Brit Virgin-szigetek, a Kajmán-szigetek, Montserrat, valamint a Turks és Caicos- szigetek kizárólag a megállapodások alkalmazásának felfüggesztéséről küldték meg értesítésüket, felmondást nem tartalmaznak. A felfüggesztések egyoldalúan - a magyar fél részéről tett bármely nyilatkozat nélkül - váltották ki joghatásukat, azaz nem kell a megállapodásokat alkalmazni.

A 3. §-hoz

A törvény rendelkezik arról, hogy a kizárólag felfüggesztésről értesítést küldő partner joghatóságoktól kapott levelek hiteles angol nyelvű szövegét és annak hivatalos magyar fordítását a 4. § tartalmazza.

A 4. §-hoz

A rendelkezés a kizárólag felfüggesztésről értesítést küldő partner joghatóságoktól kapott levelek hiteles angol nyelvű szövegét és annak hivatalos magyar fordítását tartalmazza.

Az 5. §-hoz

Arról rendelkezik, hogy az Országgyűlés felhatalmazást ad a 2005. évi LII. törvény IV., V., VI., VII., VIII., IX. és X. számú mellékleteiben foglalt, levélváltás formájában a Holland Királysággal a Holland Antillákra vonatkozóan, Arubával, Anguillával, Brit Virgin-szigetekkel, Kajmán-szigetekkel, Montserrattal, valamint a Turks és Caicos-szigetekkel kötött megtakarításokból származó jövedelem adóztatásáról és annak ideiglenes alkalmazásáról szóló megállapodások felmondására. A Brit Virgin-szigetek, a Kajmán-szigetek, Montserrat, valamint a Turks és Caicos-szigetek a megállapodás felfüggesztéséről küldött értesítést, a megállapodás hivatalos felmondását nem jelezte. Ugyanakkor a felfüggesztésről szóló értesítés is azt jelenti, hogy a megállapodás nem alkalmazható, a megállapodások megszüntetése indokolt az adóügyi információküldésre lehetőséget adó párhuzamos jogalapok kizárása érdekében, mivel ezek a joghatóságok a 2015. évi CXC. törvényben kihirdetett pénzügyi számlákkal kapcsolatos információk automatikus cseréjéről szóló, illetékes hatóságok közötti többoldalú Megállapodás alapján vállalták az adóügyi információ cseréjét Magyarországgal.

A Holland Királyság a Holland Antillák egyes területeire (Curacao, Sint Marteen) vonatkozóan, valamint Aruba, és Anguilla nem küldött értesítést a megállapodások felfüggesztéséről, ugyanakkor e joghatóságok tekintetében is indokolt a megállapodások megszüntetése az adóügyi információküldésre lehetőséget adó párhuzamos jogalapok kizárása érdekében. Ezek a joghatóságok szintén vállalták az adóügyi információ automatikus cseréjét a 2015. évi CXC. törvényben kihirdetett pénzügyi számlákkal kapcsolatos információk automatikus cseréjéről szóló, illetékes hatóságok közötti többoldalú Megállapodás alapján.

Tekintettel a 2005. évi LII. törvény IV-VI., illetve VII-X. számú mellékleteiben rögzített megszűnési időpontok eltérésére, a módosítás az (1) bekezdésben rögzíti a naptári év végével történő felmondást tartalmazó megállapodásokra, míg a (2) bekezdésben a felmondásnak a másik szerződő fél részére történő kézbesítésétől számított 12 hónapos felmondási határidőt tartalmazó megállapodásokra vonatkozó felmondási felhatalmazást.

A 6. §-hoz

Hatályon kívül helyezi a 2005. évi LII. törvény IV., V., VI., VII., VIII., IX. és X. számú mellékleteiben foglalt, levélváltás formájában a Holland Királysággal a Holland Antillákra vonatkozóan, Arubával, Anguillával, Brit Virgin-szigetekkel, Kajmán-szigetekkel, Montserrattal, valamint a Turks és Caicos-szigetekkel kötött megtakarításokból származó jövedelem adóztatásáról és annak ideiglenes alkalmazásáról szóló megállapodásokat az 5. §-ban foglalt felhatalmazásnak megfelelően.

Mivel a 2005. évi LII. törvény IV-VI., illetve a VII-X. számú mellékleteiben rögzített megszűnési időpontok eltérnek egymástól, a módosítás az (1) bekezdésben rögzíti a naptári év végével történő felmondást tartalmazó megállapodások, míg a (2)-(5) bekezdésben a felmondásnak a másik szerződő fél részére történő kézbesítésétől számított 12 hónapos felmondási határidőt tartalmazó megállapodások hatályának megszűnését.

A 7. §-hoz

Technikai jelleggel a végleges dereguláció érdekében hatályon kívül helyezi a megtakarításokból származó kamatjövedelem adóztatásáról szóló 2003/48/EK tanácsi irányelvben előírt kötelezettségek végrehajtása céljából a Magyar Köztársaság, valamint a Csatorna-szigetek, a Man-sziget és a függő vagy társult karibi területek között aláírt Megállapodások megerősítéséről és kihirdetéséről szóló 2005. évi LII. törvényt.

A 8. §-hoz

A 2014. évi XLII. törvényben kihirdetett adóügyekben történő kölcsönös adminisztratív segítségnyújtásról szóló Egyezmény és az adóügyekben történő kölcsönös adminisztratív segítségnyújtásról szóló Egyezmény (Adóügyi Jogsegély Egyezmény) 28. cikkének (6) bekezdése alapján megtehető Nyilatkozat kihirdetéséről rendelkezik.

A Nyilatkozat megtétele az Adóügyi Jogsegély Egyezmény 6. cikkének általánoshoz képest korábbi alkalmazhatóságát célozza a 2015. évi CXC. törvényben kihirdetett pénzügyi számlákkal kapcsolatos információk automatikus cseréjéről szóló, illetékes hatóságok közötti többoldalú Megállapodás eltérő adóéves partner joghatóságokkal való megfelelő végrehajthatósága érdekében. A paragrafus tartalmazza továbbá az Egyoldalú Nyilatkozat hiteles angol nyelvű szövegét és annak hivatalos magyar fordítását.

A 9. §-hoz

Az első bekezdés a törvény kihirdetést követő hatálybalépéséről rendelkezik.

A második és harmadik bekezdés a Megállapodások megszüntetésének hatályba lépéséről rendelkezik.

A negyedik bekezdés előírja, hogy a Megállapodások megszüntetésének hatályba lépéséről a külpolitikáért felelős miniszter közleményt ad ki.

Az ötödik bekezdés - technikai jelleggel - előírja a Megállapodásokat kihirdető törvény 2019. január 2-i hatállyal történő hatályon kívül helyezését, mellyel a teljes dereguláció megvalósul. A hatodik bekezdés a törvény végrehajtásáért felelős minisztert nevezi meg.