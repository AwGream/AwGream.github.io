2011. évi LXXX. törvény indokolása

a Nemzetközi Vasúti Fuvarozási Egyezmény (COTIF) módosításáról Vilniusban elfogadott, 1999. június 3-án kelt Jegyzőkönyv C Függeléke 2011. évi módosításokkal és kiegészítésekkel egységes szerkezetbe foglalt szövegének kihirdetéséről

-----STARTING---POINT---ALTALANOS---

Általános indokolás

Magyarország a 2006. évi LXXVII. törvénnyel csatlakozott az új Nemzetközi Vasúti Fuvarozási Egyezményhez (COTIF), amelynek C Függeléke tartalmazza a Veszélyes Áruk Nemzetközi Vasúti Fuvarozásáról szóló Szabályzatot (RID).

A nemzetközi szervezetekben - elsősorban a Nemzetközi Vasúti Fuvarozásügyi Államközi Szervezetnek (OTIF) a Veszélyes Áruk Fuvarozási Szakértő Bizottsága keretében és az ENSZ EGB veszélyes áruk szállításával foglalkozó munkacsoportjaiban - folyó munkák eredményeképpen kétévente módosulnak a RID előírásai, a mostani módosítások e sorba illeszkednek.

A módosításokkal korszerűbbek lesznek a biztonsági előírások a veszélyes áruk vasúti fuvarozásában, valamint nagyobb lesz az összhang egyéb közlekedési alágazatok vonatkozó szabályaival, különösen a közúti alágazatéval.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény rendelkezései szerint a módosításokat törvénnyel kell kihirdetni.

A 2. §-hoz

A COTIF C Függelék (a Melléklet nélkül) angol nyelvű hiteles szövegét, valamint magyar fordítását tartalmazza.

A 3. §-hoz

A módosítások a veszélyes áruk szállításának biztonságát szolgáló műszaki, csomagolási előírások, jelölések, okmányok tekintetében jelentenek változást, a következő csoportosításban:

- általános előírások;

- veszélyes áruk osztályozása;

- a veszélyes áruk felsorolása, különleges előírások és a korlátozott mennyiségben csomagolt veszélyes árukra vonatkozó mentességek;

- a csomagolásokra és a tartányokra vonatkozó előírások;

- feladási eljárások;

- a csomagolóeszközök, a nagyméretű csomagolóeszközök (IBC-k), a nagycsomagolások, a mobil tartányok, a fémtartányok, a szálvázas műanyag tankkonténerek és ömlesztett áru konténerek gyártására és vizsgálatára vonatkozó elő írások;

- a szállítás feltételeire, a berakásra, a kirakásra és az árukezelésre vonatkozó előírások.

A veszélyes áruk vasúti szállításában érintett feladóknak, fuvarozóknak, az ellenőrzést végző hatóságoknak a munkáját megkönnyítendő a törvény a RID Mellékletét a 2011. évi módosításaival és kiegészítéseivel egységes szerkezetben hirdeti ki. A RID Melléklete - annak 1200 oldalas terjedelme miatt - a törvény 1. mellékletében szerepel.

A 4. §-hoz

A veszélyes áru szállítási biztonsági tanácsadó adatainak nyilvántartásának törvényi szintű szabályait tartalmazza.

Az 5. §-hoz

Mivel hatályát veszti a 2009. évi LIX. törvény, amely felhatalmazta a közlekedésért felelős minisztert, hogy a veszélyes áru vasúti szállítási biztonsági tanácsadó kinevezésének és képesítésének részletes szabályait rendeletben állapítsa meg, az erre vonatkozó felhatalmazó rendelkezést e törvényben meg kell ismételni.

A 6. §-hoz

A módosítások megfelelő - általános, és egyes esetekre speciális - átmeneti időket tartalmaznak, ezért a törvény 2011. július 1-jén lép hatályba.

A 7. §-hoz

Az Európai Parlament és a Tanács a veszélyes áruk szárazföldi szállításáról szóló 2008/68/EK irányelve szerint a tagállamoknak egymás közötti nemzetközi forgalmukban a RID előírásait kell alkalmazni. A veszélyes áruk szárazföldi szállításáról szóló 2008/168/EK európai parlamenti és tanácsi irányelv mellékleteinek a tudományos és műszaki fejlődéshez való első hozzáigazításáról szóló, 2010. szeptember 2-i 2010/61/EU bizottsági irányelv pedig a RID 2011. január 1-jétől hatályos szövegét rendeli alkalmazni. Így a törvény nem csak Magyarország COTIF Egyezményből adódó kötelezettségének tesz eleget, hanem az irányelvnek való megfelelést is szolgálja.

A 8. §-hoz

Hatályon kívül helyezi a korábbi egységes szerkezetű kihirdetést tartalmazó 2009. évi LIX. törvényt.