2012. évi CCVII. törvény indokolása

egyes törvényeknek a Magyary Egyszerűsítési Programmal és a területfejlesztéssel összefüggő módosításáról

-----STARTING---POINT---ALTALANOS--- 

I. A Kormány a Magyary Program Egyszerűsítési Programjának elfogadásáról szóló 1304/2011. (IX. 2.) Korm. határozat (a továbbiakban: Korm. Határozat) szerint a Magyary Zoltán Közigazgatás-fejlesztési Program intézkedési tervének 15. pontja alapján a lakossági ügyfelekre háruló adminisztratív terhek csökkentése, továbbá a jogszabályok nyelvezetének közérthetőbbé tétele érdekében Egyszerűsítési Programot fogadott el. Az törvény illeszkedik a Magyary Program Egyszerűsítési Programja keretében a Kormány által megvalósított adminisztratívteher-csökkentő és az eljárások egyszerűsítését célzó javaslatai közé. A törvény a Magyary Program Egyszerűsítési Programja keretében a következő eljárások felülvizsgálatát, és ezek egyszerűsítésének a megvalósítását szolgálja (az egyes pontok az eljárások Korm. Határozat 1. melléklete szerinti helyét jelölik):

147. pont: az anyakönyvi esemény anyakönyvbe történő bejegyzése,

148. pont: a magyar állampolgár külföldön történt anyakönyvi eseményeinek hazai anyakönyvezésére irányuló eljárások,

149. pont: az anyakönyvből történő hatósági bizonyítvány kiállítása,

152. pont: a személyazonosító igazolvány kiadása, cseréje, pótlása,

153. pont: a személyazonosítót és lakcímet igazoló hatósági igazolvány kiadása (állandó lakóhely, tartózkodási hely) cseréje, pótlása,

154. pont: Magyarország területének a külföldi letelepedés szándékával történő elhagyásának bejelentése,

155. és 156. pont: a három hónapon túli külföldi tartózkodás bejelentése, valamint a három hónapon túli külföldi tartózkodásból történő visszatérés bejelentése,

191. pont: házassági és bejegyzett élettársi kapcsolat anyakönyvezése,

192. pont: nem magyar állampolgár házasságkötése és bejegyzett élettársi kapcsolatának létesítése Magyarországon,

193. pont: tanúsítvány kiállítása,

195. pont: házasság és bejegyzett élettársi kapcsolat létesítésének engedélyezése hivatali helyiségen kívül,

196. pont: házassági névviselési forma módosítása,

197. pont: születési és házassági név megváltoztatása,

214. pont: haláleset anyakönyvezése,

216. pont: állampolgárság igazolása hivatalos megkeresésre,

219. pont: egyszerűsített honosítás és a visszahonosítás,

220. pont: honosítási, visszahonosítási kérelem,

221. pont: honosításhoz, visszahonosításhoz kapcsolt névmódosítási kérelem,

222. pont: a magyar állampolgárság megszerzésére irányuló nyilatkozat,

223. pont: a magyar állampolgárság visszaszerzésére irányuló nyilatkozat,

224. pont: lemondás a magyar állampolgárságról,

225. pont: az állampolgársági bizonyítvány kiadása iránti kérelem.

II. A kistérségek létét és lehatárolásukat a települési önkormányzatok többcélú kistérségi társulásáról szóló 2004. évi CVII. törvény szabályozza. E törvény 2013. január 1-jén hatályát veszti. Törvényi szabályozás hiányában a kistérségeket érintő rendeleti szabályozás jogalapja megkérdőjeleződhet. Ezek közül az egyik legfontosabb a kedvezményezett térségek besorolásáról szóló 311/2007. (XI. 17.) Korm. rendelet. E rendelet az alapja többek között a leghátrányosabb helyzetű kistérségek felzárkóztatását segítő, elsősorban európai uniós források felhasználására épülő LHH programnak. Annak érdekében, hogy a rendeleti szabályozás jogalapja megmaradjon, és az LHH program is folytatódhasson, szükség van a kistérség mint területfejlesztési-statisztikai kistérség lehatárolásának meghatározására a területfejlesztésről és a területrendezésről szóló 1996. évi XXI. törvényben.

-----STARTING---POINT---RESZLETES---

Az 1. §-hoz

A nemzetközi magánjogról szóló 1979. évi 13. törvényerejű rendelet módosítása válasz arra a helyzetre, hogy a magyar jog értelmében a külföldi személyek magyarországi házasságkötéséhez szükséges dokumentum kiállítását több ország jogrendje nem ismeri. Mivel több ország esetében Magyarországnak erről hivatalos tudomása van, ezen országok állampolgárai számára indokolt megszüntetni az igazolás alóli felmentés kérésének intézményét, tekintettel arra, hogy az anyakönyvvezetőnek hivatalos tudomása van arról, hogy az érintett ország ilyen igazolást nem állít ki, mert jogrendje azt nem ismeri.

A 2. §-hoz

A törvény célja az 1. §-sal összefüggésben a magyar jogban is megszüntetni az ennek az igazolásnak megfelelő tanúsítványt, ez pedig a nemzetközi magánjogról szóló 1979. évi 13. törvényerejű rendelet 38. § (3) és (4) bekezdésének hatályon kívül helyezését teszi szükségessé.

A 3. §-hoz

A rendelkezés célja, hogy a hazai anyakönyvezés során az anya lakóhelyének ismeretlensége esetén a főszabálytól eltérően csak kifejezett kérelem esetén kelljen bejegyezni származási helyként a születési helyet, ezzel is könnyítve a hazai anyakönyvezés folyamatát.

A 4. §-hoz

A rendelkezés célja, hogy a jelenlegi rendszertől eltérően az anyakönyvvezető az érintett felek - az anya, az apa, valamint a nagykorú gyermek - számára a teljes hatályú apai elismerő nyilatkozatból a személyi állapot igazolásának megkönnyítése érdekében okiratmásolatot adhasson.

Az 5. §-hoz

Annak érdekében, hogy a polgárok minél gyorsabban és minél kevesebb hatósággal érintkezve járhassanak el egy hozzátartozójuk halála esetén, a törvény - több összefüggő rendelkezéssel - lehetővé teszi, hogy egyes, a személyazonosság igazolására alkalmas okmányokat (a személyi igazolványt és a lakcímet igazoló hatósági igazolványt) az anyakönyvvezető maga érvényteleníthesse, és a hozzátartozó kérelme esetén visszaadja a hozzátartozónak, akinek így nem kell egy másik hatóság előtt megjelennie, ha azokat vissza kívánja kapni.

A 6. §-hoz

A rendelkezés célja annak pontosítása, hogy a házasság vagy a bejegyzett élettársi kapcsolat hivatali időn vagy hivatali helyiségen kívüli megkötése vagy létesítése iránti kérelmet az arra illetékes jegyző a bejelentéstől számított nyolc napon belül engedélyezze, figyelemmel arra, hogy a jegyzőnek az engedélyezés során vizsgálnia kell a tervezett hely alkalmasságát a házasság megkötésére, illetve a bejegyzett élettársi kapcsolat létesítésére, amelynek keretében a helyszín megtekintése, vagy további információk beszerzése is szükségessé válhat. A rendelkezés továbbá előírja a házasulandó, illetve a bejegyzett élettársi kapcsolatot létesíteni kívánó felek számára, hogy a hivatali helyiségen kívül megtartandó esemény esetén gondoskodjanak alternatív helyszínről, és jelöljék is azt meg, arra az esetre, ha az eseménynek az eredetileg kijelölt helyszínen (például szabadtéren) történő megtartását külső körülmények lehetetlenné teszik.

A 7. §-hoz

A rendelkezés nem kívánja megváltoztatni azoknak az eseteknek a körét, amikor az anyakönyvvezetőnek a házasságkötésben való közreműködést meg kell tagadnia, csupán eltávolít egy olyan feltételt, amely a gyakorlatban nem ellenőrizhető, ugyanis az anyakönyvvezető nem szerez tudomást arról, ha egy személyt nem jogerősen cselekvőképességet kizáró gondnokság alá helyeznek, így ennek a feltételnek a fennállását nem áll módjában ellenőrizni. Ha nyilvánvalóan cselekvőképtelen az érintett személy, akkor a hatályos szabályok alapján jelenleg is, és az új szabályozás szerint is lehetőség van a közreműködés megtagadására. Az anyakönyvekről, a házasságkötési eljárásról és a névviselésről szóló 1982. évi 17. törvényerejű rendelet (a továbbiakban: At.) 19. § (4) bekezdés meghatározza azt az időtartamot, amelyen belül a házasságkötés helye szerint illetékes jegyző határoz a felmentés megadásáról azon házassági akadályok alól, amelyek alól a felmentést a családjog anyagi jogi szabályai lehetővé teszik.

A 8. §-hoz

A rendelkezés pontosítja, hogy a jegyző a családjogi szabályok szerint előírt 30 napos várakozási idő alól a kérelem benyújtásától számított 8 napon belül adhat felmentést, biztosítva ezzel az egységes és kiszámítható jogalkalmazást. Az At. 24. § (3) bekezdése az egyszerűsítés célját szem előtt tartva hat hónapról egy évre emeli azt az időtartamot, amelyen belül a tervezett házasságkötést az anyakönyvvezetőnél be kell jelenteni.

A 9. §-hoz

A rendelkezés a házasságkötésre vonatkozó szabályokkal megegyezően szabályozza a közreműködés megtagadását, valamint az ott megjelölt felmentések megadását a bejegyzett élettársi kapcsolatok létesítése vonatkozásában.

A 10. §-hoz

A rendelkezés bővíti azon hatóságok körét, amelyeknél a házassági név módosítására irányuló kérelem előterjeszthető, megkönnyítve ezzel a kérelem benyújtását azokban az esetekben, amelyekben eddig a kérelem benyújtását megakadályozta az, hogy az ügyfél számára a megjelölt hatóságok elérése nem volt lehetséges. A benyújtott kérelmek mielőbbi elintézését segíti az a rendelkezés, amely lerövidíti azt a határidőt, amelyen belül az a hatóság, amelynél a kérelmet benyújtották, köteles azt a kérelem elintézésére jogosult hatósághoz felterjeszteni.

A 11. §-hoz

A rendelkezés az ügyintézés egyszerűsítése érdekében rögzíti, hogy a névváltoztatás iránti kérelem bármely anyakönyvvezetőnél, vagy külföldön élő magyar állampolgár esetében bármely hivatásos konzuli tisztviselőnél előterjeszthető, ami a személyes megjelenés kötelezettségére tekintettel segítheti a névváltoztatási ügyek elintézését. A kérelem tartalmi elemei között pedig előírja a nyilatkozatot arról, hogy a kívánt név nem sérti a polgári jog szerinti névviselési szabályokat, ezzel is elősegítve, hogy ne nyújtsanak be olyan névváltoztatási kérelmet, amelynek a névviselési szabályokra figyelemmel nem lehet helyt adni. A módosítás rendelkezik arról is, hogy a születési név megváltoztatására irányuló eljárás ügyintézési határideje csökken 45 napra. A névváltoztatás bejegyzésének speciális szabályai aktuális társadalmi helyzetek megoldása érdekében szükségesek.

A 12. §-hoz

A gyakorlatban felmerült igényre válaszol a rendelkezés azzal a szabállyal, hogy abban az esetben, ha valakinek korábbi személyes joga alapján kettős családi nevét a magyar szabályoktól eltérően anyakönyvezték (a magyar jog csak kötőjellel teszi lehetővé a két név összekapcsolását, egyes országok joga szerint azonban ez két különálló névként is bejegyezhető kettős családi névnek), a magyar állampolgárság megszerzése céljából - például később született, és magyar állampolgárként személyes joga alapján a magyar szabályok szerint kötőjeles kettős családi nevet viselő gyermekével a név egyezése érdekében - a magyar állampolgárság megszerzését követően kérhesse nevének a magyar szabályok szerinti írásmódra történő javítását is.

A 13. §-hoz

Az egyszerűsítési program részeként az anyakönyvbe a rendelkezések értelmében nem lesz bejegyezhető a „dr.” cím, valamint a hatályos szabályokkal összhangban az egyéb tudományos fokozatok. Ezeknek a viselése, valamint a házastársak esetében a házastárs doktori címének viselése ugyan hagyományos igény, azonban az nem családjogi természeti tény, így nem az anyakönyvezés keretei közé illeszkedik. Ezzel a módosítással elkerülhető számtalan, a doktori címek anyakönyvezésével kapcsolatos nehézség, valamint a házassági nevek esetében ezzel kapcsolatban felmerült problémák.

A rendelkezés ezzel összefüggésben átmeneti rendelkezést is tartalmaz a már anyakönyvezett doktori címekkel összefüggésben.

Fel kell hívni a figyelmet arra, hogy a törvény értelmében az anyakönyvben ugyan ezek a címek nem fognak szerepelni, de ezeket a személyiadat- és lakcímnyilvántartás a jövőben tartalmazhatja: ennek megfelelően például a személyazonosító igazolvány adattartalma nem fog megváltozni, abban továbbra is szerepelni fog, illetve szerepelhet a „dr.” cím.

A 14. §-hoz

A rendelkezés a névváltoztatás bejegyzésének egyik speciális szabályát állapítja meg az anyakönyv közhitelessége biztosítása érdekében.

A 15. §-hoz

A hazai anyakönyvezés egyszerűsítése körében a törvény rendelkezik arról, hogy az arra irányuló kérelmet bármelyik anyakönyvvezetőnél elő lehet terjesztheti, külföldön élő magyar állampolgár esetében pedig bármely hivatásos konzuli tisztviselőnél is előterjeszthető a kérelem. Ezzel a törvény a hazai anyakönyvezések egyszerűsítésével elősegíti, hogy a magyar állampolgárok külföldi anyakönyvi eseményeit anyakönyvezzék, ezáltal egyszerűbbé téve a későbbi ügyintézést, valamint teljesebbé téve az anyakönyvi nyilvántartás adatait. További egyszerűsítés, hogy egyes esetekben hivatalból is kezdeményezhető a hazai anyakönyvezés, a magyar állampolgár külföldön bekövetkezett halálesetének hazai anyakönyvezését pedig postai úton is lehet kérni a hivatásos konzuli tisztviselőnél.

Az egyszerűsítési program kiemelt célja az állampolgársági ügyek tekintetében a hazai anyakönyvezés egyidejű megindítása, ennek megfelelően a rendelkezés rögzíti, hogy az állampolgárság megszerzésére irányuló eljárás vagy az állampolgárság igazolására irányuló eljárás kezdeményezésekor - ha a hazai anyakönyvezés nem történt még meg - az állampolgársági kérelem átvételére jogosult szervnél a hazai anyakönyvezés iránti kérelmet is elő kell terjeszteni, és ahhoz csatolni kell a személyiadat- és lakcímnyilvántartásba történő automatikus felvételhez szükséges adatokat is.

A rendelkezés továbbá a hazai anyakönyvezés tekintetében is tartalmazza a törvény 12. §-ában kifejtett célra irányuló rendelkezést azzal, hogy ebben az esetben a kijavításon túlmenően a családi névnek eleve a magyar névviselési szabályoknak megfelelő bejegyzése is kérhető.

A 16. §-hoz

A rendelkezés lehetőséget biztosít az anyakönyvvezetőnek arra, hogy a halálozás anyakönyvezésével összefüggésben ellenőrizze a halálesetkor bevonandó okmányok, így a személyazonosító igazolvány, a lakcímet igazoló hatósági igazolvány, az útlevél és a vezetői engedély adatait tartalmazó nyilvántartásban azt, hogy az elhunytnak van-e érvényes ilyen okmánya, hogy ezt követően intézkedhessen annak bevonásáról vagy a hozzátartozó általi átadásáról, illetve felszólíthassa a hozzátartozót az érintett okmány beszolgáltatására. Tekintettel arra, hogy jelenleg az anyakönyvvezetők technikai felszereltsége lényeges eltéréseket mutat, és a jelenlegi módosítás keretei között ennek orvoslására nincs költségvetési lehetőség, a fenti ellenőrzést közvetlen elektronikus hozzáférés útján csak a technikai feltételek fennállása esetén írja elő a módosítás. Ha nincs lehetőség a közvetlen elektronikus hozzáférésre, akkor az anyakönyvvezető papír alapú megkereséssel juthat hozzá a szükséges adatokhoz.

A 17. §-hoz

A rendelkezés felhatalmazást ad a Kormány számára, hogy az anyakönyvi eljárásról szóló hatályos jogszabályok terminológiájának megfelelően rendeletben jelölje ki a központi anyakönyvi szervet.

A 18. §-hoz

A törvény megszünteti a tanúsítvány intézményét, ugyanakkor lehetőséget kíván biztosítani arra, hogy a törvény hatályba lépését megelőzően benyújtott tanúsítvány kiállítása iránti kérelmeket a hatóságok még a módosítást megelőző időpontban hatályos szabályok alapján elbírálják; ennek érdekében szükséges a jelen szakaszban az átmeneti rendelkezés megalkotása.

A 19. §-hoz

A rendelkezés a fentiekkel összhangban további szövegrészek pontosítását végzi el. A törvény 19. § d) pontja a bejegyzett élettársi kapcsolat tekintetében is egy évre emeli azt az időtartamot, amellyel korábban lehetséges a bejegyzett élettársi kapcsolat létesítésének szándékát az anyakönyvvezetőnél bejelenteni.

A 20. §-hoz

A rendelkezések a 2013. január 1-jétől a járási rendszer létrehozásával és működésével, a feladatok és hatáskörök újrarendezésével kapcsolatban szükséges módosításokat tartalmazzák, a járási rendszer koncepciójának megfelelően.

A 21. §-hoz

A törvény 21. § a), c) és d) pontja a tanúsítvánnyal kapcsolatos rendelkezéseket helyezik hatályon kívül. A törvény 21. § b) pontja szerint a továbbiakban nem kötelező a házasságból születendő gyermekek nevéről megállapodnia a házasuló feleknek, ez csupán egy lehetőség, így értelemszerűen az anyakönyvvezető ilyen nyilatkozat megtételének hiányában már nem szükséges, hogy megtagadja a közreműködést.

A 22. §-hoz

A törvény 22. §-a az illetékekről szóló 1990. évi XCIII. törvény (a továbbiakban: Itv.) módosításával tárgyi illetékmentessé teszi a személyiadat- és lakcímnyilvántartásban - a polgárok személyi adatainak és lakcímének nyilvántartásáról szóló 1992. évi LXVI. törvény végrehajtásáról szóló 146/1993. (X. 26.) Korm. rendeletben (a továbbiakban: Nytv. Vhr.) szabályozott - a lakcím fiktívvé nyilvánítására irányuló eljárást, továbbá az értesítési címnek a törlésére irányuló eljárást.

A 23. §-hoz

A módosítás a határozatlan érvényességi idejű, és érvényes útlevél vagy kártyaformátumú vezetői engedély hiányában illetékmentesen kiváltható személyazonosító igazolvány iránti kérelem esetében az ehhez szükséges betöltött 70. életévet 65. életévre csökkenti.

A 24. §-hoz

A rendelkezés a megszüntetett tanúsítvány kiállításának illetékvonzata tekintetében módosítja az Itv.-t.

A 25. §-hoz

A törvény az értesítési cím bejelentési lehetőségének bevezetésével bővíti a polgárok személyi és lakcímadatait tartalmazó nyilvántartás (a továbbiakban: nyilvántartás) adattartalmát. A törvény 25. §-a ezzel összhangban újra megállapítja a nyilvántartás fogalmát.

A 26. §-hoz

A törvény a polgárok személyi adatainak és lakcímének nyilvántartásáról szóló 1992. évi LXVI. törvény (a továbbiakban: Nytv.) hatályát kiterjeszti az értesítés cím bejelentési eljárásra is.

Az Nytv. 4. § (2a) bekezdés b) pontjának újraszabályozásával a törvény a magyar állampolgárok teljes körű, közhiteles hatósági nyilvántartásának biztosítása céljából - a külföldi letelepedési nyilatkozat elbírálását követően - a magyar állampolgár külföldön élő magyar állampolgárként történő nyilvántartásba vételére irányuló eljárás hivatalból történő megindítását írja elő.

A módosítás lehetővé teszi, hogy a Magyarország területén kívül élő magyar állampolgár születése, házasságkötése vagy bejegyzett élettársi kapcsolat létesítése hazai anyakönyvezésével egyidejűleg a Magyarország területén kívül élő magyar állampolgár automatikusan a nyilvántartásba szerepeljen. A törvény alapján a Magyarország területén kívül élő, nyilatkozattal magyar állampolgárságot szerző polgár, valamint a Magyarország területén kívül élő magyar állampolgár magyar állampolgársága fennállásának - kérelemre történő -igazolásával a nyilvántartásba vétele automatikusan fog megtörténni, ehhez az érintettnek nem kell további eljárást indítani.

A 27. §-hoz

Az értesítési cím bejelentési lehetőségének bevezetésére tekintettel a törvény 27. §-a értelmezi a „polgár értesítési címe”, a „címjogosult” és az „értesítési cím bejelentése” fogalmakat.

Az egységes jogértelmezést segíti elő emellett a „szállásadó” fogalmának meghatározása és ezen fogalom következetes használata az Nytv.-ben.

A nyilvántartásnak és az az alapján kiállításra kerülő személyazonosság igazolására alkalmas hatósági igazolványoknak is adattartalma az aláírás, amely tartalmának meghatározására eddig még nem került sor. Ebből kifolyólag az okmányok - így a személyazonosító igazolvány - kiállítására irányuló eljárás során is számos probléma merült fel mind a kérelem felvételezése, mind az okmányok gyártása, gyártásellenőrzése alkalmával. A polgárok sok esetben az aláírás rovatban viselt nevük helyett becenevüket vagy egyéb írásjeleket, ábrákat tüntetnek fel. A módosítással (a „polgár aláírása” értelmező rendelkezés megállapításával) a jövőbeli hasonló vitás esetek megelőzhetőkké válnak.

A módosítás végül a „polgár anyja neve” fogalom meghatározásával egyértelművé teszi, hogy mivel a polgárok nem születésük óta jogosultak viselni a doktori címet, ezért az nem lehet az anya születési családi és utónév adata.

A 28. §-hoz

A módosítás kijelöli, hogy mely szerv jár el a nyilvántartásba vétel során abban az esetben, ha a Magyarország területén kívül élő magyar állampolgár születése, házasságkötése vagy bejegyzett élettársi kapcsolat létesítése hazai anyakönyvezését kéri, a Magyarország területén kívül élő, nyilatkozattal magyar állampolgárságot kíván szerezni, vagy a Magyarország területén kívül élő magyar állampolgár magyar állampolgársága fennállásának - kérelemre történő -igazolását kéri.

A 29. §-hoz

A módosítás meghatározza a központi szervnek az értesítési cím bejelentésével és az Nytv. újonnan meghatározott 4. § (2c) és (2d) bekezdésében meghatározott személyi körrel kapcsolatos feladatait.

A törvény 29. §-a az Nytv. hatályos 9. § (4) bekezdését a jogszabály-szerkesztési követelményeknek megfelelően állapítja meg újra két új bekezdésben, emellett tartalmi módosításként a nyilvántartás archív állományából történő adatszolgáltatás új jogosultjaként határozza meg a hagyatéki ügyeket intéző szervet, továbbá a rendőrséget. Ennek oka egyrészt, hogy a hagyatéki eljárásokban eljáró szervek (jegyzők, közjegyzők) részéről igény merült fel a nyilvántartás archív állományában szereplő okiratokból történő adatszolgáltatás biztosítására, mert a régi okiratokon (személyazonosító igazolvány adatlapokon) feltüntetésre kerültek az egyenes ági leszármazók adatai is. A módosítás eredményeként ezek megismerése esetén a hagyatéki eljárásban érintett örökösök kutatása egyszerűbbé válik számukra.

A 30. §-hoz

A törvény az értesítési cím bejelentési lehetőségének bevezetésével bővíti a nyilvántartás adattartalmát.

A 31. §-hoz

A törvény a nyilvántartás archív állományára vonatkozó adatkezelési szabályokat pontosítja.

A 32. §-hoz

A törvény szerint a letelepedett polgár, a menekült és az oltalmazott első lakcímbejelentése érdekében az idegenrendészeti hatóság és a menekültügyi hatóság a nyilvántartásba vételhez szükséges személyi és lakcímadatokat elektronikus úton továbbítja a letelepedett jogállású polgár, valamint a menekült és az oltalmazott lakóhelye szerint illetékes járási hivatalnak. A törvény továbbá az értesítési cím bejelentési lehetőségének bevezetésével bővíti a nyilvántartás adattartalmát. A törvény 31. §-a ezzel összhangban pontosítja az Nytv.-nek a nyilvántartás szervei által kezelt adatok forrásait meghatározó szakaszát.

Emellett a törvény az Nytv. 4. § (2a)-(2d) bekezdésével összhangban további szabályokat állapít meg a nyilvántartásban kezelt adatok forrásaira tekintettel.

A 33. §-hoz

A törvény szerint a lakcímbejelentő lapon szereplő szállásadói aláírás nem szükséges abban az esetben, ha a lakcímbejelentésre kötelezett olyan érvényes magánokirattal vagy közokirattal rendelkezik, amely a lakás használatára feljogosítja. A módosítás megállapítja, hogy a polgárnak a lakcímbejelentés során - jogszabályban meghatározott kivétellel - a szállásadó hozzájárulásán kívül a szállásadó nevét, szállásadói minőségét, lakcímét vagy székhelyét is közölnie kell a nyilvántartó szervvel.

A törvény az Nytv. 26. § (2a) és (2b) bekezdéséhez kapcsolódva speciális lakcímbejelentési szabályokat határoz meg.

A személyazonosító igazolvány kiadásáról és nyilvántartásáról szóló 168/1999. (XI. 24.) Korm. rendelet tervezett- a személyazonosító igazolvány kiadása iránti kérelemhez csatolandó dokumentumokról szóló - szakasza kodifikációs pontosításokkal teszi áttekinthetőbbé és az ügyfelek számára is egyértelműbbé a normaszöveget. Erre tekintettel változik az Nytv. 15. § (2) bekezdése, amely szerint a személyazonosító igazolvány kiadása iránti kérelemhez csatolandó dokumentumokat a „jogszabályban foglaltak szerint” kell a polgárnak igazolnia. A módosítás a személyazonosító iránti kérelem aláírásának szabályait is pontosítja, kiemelve, hogy a kérelmet a 14. életévüket betöltött polgároknak kell saját kezűleg aláírniuk.

Emellett a módosítás meghatározza a polgár által az értesítési cím bejelentése során közlendő adatok körét.

A 34. §-hoz

A módosítás az Nytv. újonnan megállapított 4. § (2a) bekezdés f) pontjára tekintettel arról rendelkezik, hogy az Nytv. 4. § (2a) bekezdés f) pontja szerinti külföldön élő magyar állampolgár esetében a hazai anyakönyvezést végző anyakönyvvezető a születési anyakönyvben rögzített - az Nytv. 11. § (1) bekezdésében meghatározott, illetve a külföldi lakcím - adatokat átvezeti a nyilvántartáson.

A 35-37. §-hoz

Az értesítési cím bejelentési lehetőségének bevezetésével egyidejűleg módosulnak az Nytv.-nek a nyilvántartásból történő adatszolgáltatásra vonatkozó szabályai, az Nytv. 17. § (2) bekezdés a) és b) pontja esetében az igényelhető adatkör kiegészül az értesítési címmel. Emellett lehetővé válik, hogy - ha a kérelmező ezt igényli - adatszolgáltatás helyett kapcsolatfelvétel céljából a nyilvántartás illetékes szerve a kérelmező által megjelölt személyt, személyi kört megkeresse, és név- és lakcímadatai mellett értesítési címe tekintetében is kérhesse írásos hozzájárulását ahhoz, hogy értesítési cím adatait a kérelmező rendelkezésére bocsáthassa.

A törvény 37. §-a alapján a központi szerv - megkeresés esetén - egyedi adatszolgáltatást végez arról, hogy a megkereséssel érintett polgár a nyilvántartásban magyar állampolgárként szerepel-e.

A 38. §-hoz

Az Nytv. kiegészített 21. §-a alapján a fővárosi és megyei kormányhivatal integrált ügyfélszolgálati irodája a teljes hatályú apai elismerő nyilatkozat és az apai elismerő nyilatkozat teljes hatályához szükséges hozzájárulás felvételéhez jogosult adatot igényelni az Nytv. 17. § (2) bekezdés b) pontjában meghatározott adatkör tekintetében.

A 39. §-hoz

A módosítás az anyakönyvvezető az elhalálozott személyek személyazonosító igazolványának, valamint a személyi azonosítóját és lakcímét igazoló hatósági igazolványának bevonásával kapcsolatos adatigényléséről rendelkezik.

A 40. §-hoz

A törvény szerinti módosítás értelmében az értesítési cím bejelentése bármely járási hivatalnál vagy a nyilvántartást kezelő központi szervnél is teljesíthető, míg a lakcím bejelentést a bejelentendő lakóhely vagy tartózkodási hely szerint illetékes járási hivatal intézi.

A törvény rendezi - a lakcím mellett - az értesítési cím nyilvántartásba történő bejegyzésének szabályait.

A törvény a három hónapon túli külföldön tartózkodás, valamint a három hónapon túli külföldi tartózkodásból történő visszatérés bejelentési kötelezettségén alapuló eljárást szünteti meg.

A törvény a külföldi letelepedési nyilatkozatot tevő polgár adminisztratív terheit csökkenti azzal, hogy a módosítás szerint a polgár bármely járási hivatalnál előterjesztheti nyilatkozatát. A személyes megjelenés mellett indokolt továbbá a nyilatkozat ügyfélkapun keresztül történő előterjesztése lehetőségének biztosítása is. A külföldi letelepedés esetén megszűnik a személyazonosító igazolványra, valamint a személyi azonosítóról és a lakcímről szóló hatósági igazolványra való jogosultság, amelynek leadása kötelező. A személyazonosító igazolvány, valamint a személyi azonosítóról és a lakcímről szóló hatósági igazolvány leadására irányuló kötelezettség teljesítésénél kötelező személyes megjelenés kiváltható annak előírásával, hogy az ügyfélkapun keresztül megtett külföldi letelepedési szándékbejelentés csak akkor hatályosuljon, ha az okmány leadásra kerül az átvételre jogosult hatóságnál a jogszabályban meghatározott határidőn belül. E törvény egyrészt ösztönzi a polgárokat arra, hogy a jogosulatlanul birtokolt okmányt adják le.

A törvény az Nytv. 26. § (4) bekezdésének módosításával megállapítja, hogy a lakcímjelentő lapon szereplő szállásadói aláírás jogszabályban meghatározott kivétellel nem szükséges.

A módosítás egyértelművé teszi, hogy - a lakcímbejelentéshez hasonlóan - az értesítési cím bejelentésének ténye önmagában a lakás vagy ingatlan használatához fűződő, valamint egyéb vagyoni jogot nem keletkeztet és nem szüntet meg. Emellett a törvény megállapítja - a bejelentett lakcímadathoz hasonlóan -, hogy az értesítési cím mikor tekinthető érvénytelennek.

A módosítás meghatározza az Nytv. újonnan megállapított 4. § (2c) és (2d) bekezdése szerinti, a Magyarország területén életvitelszerűen élni kívánó polgár első lakcímbejelentésének szabályait.

A 41. §-hoz

A törvény a korábban bejelentett értesítési cím megújításának és a nyilvántartásból történő automatikus törlésének szabályait rendezi.

A 42. §-hoz

A módosítás szerint a lakcímbejelentő lapon szereplő szállásadói aláírás nem szükséges abban az esetben, ha a lakcímbejelentésre kötelezett olyan érvényes magánokirattal vagy közokirattal rendelkezik, amely a lakás használatára feljogosítja. A szállásadó által aláírt szerződés (pl. bérleti szerződés) vagy általa egyéb, a feltételeknek megfelelő okiratba foglalt nyilatkozata ez esetben pótolja a bejelentő lap aláírását. Egyéb esetekben továbbra is szükséges az lakcímjelentő lap szállásadó általi aláírása is.

A 43. §-hoz

Az Nytv. 2013. január 1-jétől hatályos 27/B. § (1) bekezdése szerint a szállásadó nyilatkozhat arról, hogy a címre történő lakcímbejelentésről a bejegyzéssel egyidejűleg értesítést kér rövid szöveges üzenetben. A módosítás az értesítés szolgáltatás automatikus megszűnésének eseteit rendezi.

A 44. §-hoz

A törvény biztosítja a címjogosult számára azt a jogosultságot, hogy bármely járási hivatalnál személyesen vagy az ügyfélkapun keresztül előzetesen letilthassa a címhely vagy postafiók értesítési címként történő nyilvántartásba vételét. Emellett a módosítás az Nytv. 2013. január 1-jétől hatályos 27/B. §-a szerint a szállásadót megillető jogosultságot a címjogosult tekintetében is megállapítja.

A 45. §-hoz

A külföldi letelepedési nyilatkozatot előterjesztő polgár adminisztratív terhei csökkentését célozza, hogy a módosítás szerint bármely járási hivatalnál előterjesztheti nyilatkozatát.

A törvény a magyar állampolgárok teljes körű, közhiteles hatósági nyilvántartása biztosítása érdekében lehetővé teszi, hogy a magyar állampolgár külföldi letelepedési szándékának bejelentése esetén a nyilatkozata alapján nem kerül törlésre a nyilvántartás aktuális adatállományából.

A 46. §-hoz

Az Nytv. Vhr. „Címnyilvántartás” alcímének hatályon kívül helyezésével összefüggésben a törvény pontosítja és kiegészíti az Nytv.-nek a címnyilvántartással kapcsolatos szabályait.

A 47. §-hoz

A közigazgatási hatósági eljárásra vonatkozó törvényi szabályok alapján, ha „törvény, eredeti jogalkotói hatáskörben kiadott kormányrendelet vagy önkormányzati hatósági ügyben önkormányzati rendelet eltérően nem rendelkezik, az ügyfél - jogszabályban meghatározott feltételekkel - jogosult elektronikus úton kapcsolatot tartani a hatósággal, kivéve, ha az az adott kapcsolattartás tekintetében nem értelmezhető”. Erre tekintettel az elektronikus kapcsolattartást kizáró szabályt az Nytv. Vhr. helyett az Nytv.-ben kell meghatározni. A törvény az Nytv.-t egészíti ki egy, az elektronikus kapcsolattartás szabályait tartalmazó új szakasszal.

A 48-49. §-hoz

Az értesítési cím bejelentési lehetőségének bevezetésével összefüggésben a módosítás meghatározza, hogy a polgárnak az értesítési cím bejelentéséért (az értesítési cím nyilvántartásba vételének első alkalommal történő igényléséért, a bejelentett értesítési cím megújításáért, megváltoztatásának vagy törlésének kéréséért), továbbá a címjogosultnak az értesítési cím bejelentéséről a nyilvántartásba vétellel egyidejű értesítéséért igazgatási szolgáltatási díjat kell fizetnie.

Az 50. §-hoz

A szövegcserés módosító rendelkezések az értesítési cím bejelentési lehetőségének bevezetésére tekintettel módosítják az Nytv. érintett rendelkezéseit.

A szövegcserés módosító rendelkezések kodifikációs pontosításként a „polgárok személyi és lakcím adatainak és lakcímének nyilvántartása”, a „személyi adat- és lakcímnyilvántartás”, valamint a „személyiadat- és lakcímnyilvántartás” kifejezések helyett - az Nytv. 1. § (1) bekezdésében bevezetett - „nyilvántartás” kifejezés alkalmazását rendelik el az Nytv. érintett rendelkezéseiben.

A módosítás következtében a Központi Okmánytárban az Nytv. 9. § (3) bekezdésében meghatározott adatokat, okiratokat az Nytv. 12. § (1) bekezdése szerinti időpont lejártától számított negyven év helyett ötven évig kell megőrizni.

Az Nytv. Vhr. „Címnyilvántartás” alcímének hatályon kívül helyezésével összefüggésben a szövegcserés módosító rendelkezés pontosítja az Nytv.-nek a címnyilvántartással kapcsolatos szabályait.

Az 51. §-hoz

Az Nytv. 4. § (2a) bekezdés b) pontjának újraszabályozásával a törvény a magyar állampolgárok teljes körű, közhiteles hatósági nyilvántartásának biztosítása céljából - a külföldi letelepedési nyilatkozat elbírálását követően - a magyar állampolgár külföldön élő magyar állampolgárként történő nyilvántartásba vételére irányuló eljárás hivatalból történő megindítását írja elő. A törvény ezzel összefüggésben tartalmaz pontosító rendelkezést.

A törvény meghatározza a „szállásadó” fogalmát. Az Nytv. 2013. január 1-jén hatályba lépő 27/A-27/C. §-át, 28/A-28/B. §-át módosító rendelkezések az egységes jogértelmezést segítik elő azáltal, hogy a megjelölt rendelkezésekben mindenütt a „szállásadó” fogalmát rendelik alkalmazni a „tulajdonos vagy haszonélvező szállásadó”, illetve a „tulajdonos szállásadó” fogalom helyett.

A magyar állampolgárok teljes körű, közhiteles hatósági nyilvántartása úgy biztosítható, ha a külföldön élő magyar állampolgárok adatai kérelemre sem kerülnek törlésre. A törvény az Nytv. 4. § (2b) bekezdésének hatályon kívül helyezésével ezt a célt szolgálja.

Tekintettel arra, hogy a törvény szerinti módosítás az Nytv. 14. § d) és f) pontját egy rendelkezésben [az újraszabályozott d) pontban] állapítja meg újra, a törvény ezzel összhangban hatályon kívül helyezi az Nytv. 14. § f) pontját.

Az Nytv. 26. § (7) bekezdésének hatályon kívül helyezése arra tekintettel indokolt, hogy a bekezdés szerinti eseményről elegendő kormányrendeleti szinten rendelkezni.

Az 52. §-hoz

A törvény újabb egyszerűsített honosítási esetköröket vezet be: kérelmére honosítható az a nem magyar állampolgár, aki legalább tíz éve érvényes házasságban él olyan személlyel, aki az állampolgársági kérelem benyújtásának időpontjában magyar állampolgár, a büntetlen előélet és a nemzetbiztonsági kockázatok kizárása feltételeinek megfelel, valamint magyar nyelvtudását igazolja. Figyelemmel az Alaptörvény D) cikkében, L) cikk (1) bekezdésében foglaltakra.

A módosítás eredményeképpen kedvezményesen honosító az a személy is, aki legalább öt éve érvényes házasságban él olyan személlyel, aki az állampolgársági kérelem benyújtásának időpontjában magyar állampolgár, és közös gyermekük született.

Nemzetpolitikai és családpolitikai szempontból is méltányolható, hogy a magyar állampolgár házastársa is az egyszerűsített honosítás keretében szerezhessen magyar állampolgárságot.

Az 53. §-hoz

A törvény kodifikációs pontosító rendelkezéseket tartalmaz a magyar állampolgárságról szóló 1993. évi LV. törvénynek (a továbbiakban: Ápt.) a magyar állampolgárság nyilatkozattal történő megszerzéséről rendelkező 5/A. §-hoz. A törvény tartalmi változtatást ugyanakkor nem végez el a jogintézmény esetében.

Az 54. §-hoz

A törvény az Ápt.-nek a magyar állampolgárságról történő lemondás szabályait megállapító 8. § (1) bekezdésének a polgárok személyi adatainak és lakcímének nyilvántartására vonatkozó jogszabályokban használt kifejezésekhez szükséges megfeleltetését biztosítja.

Az 55. §-hoz

A törvény a magyar állampolgárság igazolására szolgáló okmányok közé bevezeti ellenkező bizonyításig - az érvényességi idő lejártát követő egy évig - az érvényesség időtartamának lejárta miatt érvénytelen magyar útlevelet. Az érvénytelen úti okmány csak abban az esetben igazolhatja a magyar állampolgárságot, ha más érvényes okmánnyal a magyar állampolgár nem rendelkezik.

A törvény egyértelművé teszi, hogy a személyiadat- és lakcímnyilvántartás igazolja az abban szereplő magyar állampolgárok magyar állampolgárságát.

Az 56. §-hoz

A törvény az állampolgársági bizonyítvány tartalmával kapcsolatban kodifikációs pontosítást tartalmaz.

Az 57. §-hoz

A módosítás célja, hogy - összhangban a közigazgatás szervezetrendszerének átalakítási irányaival - az anyakönyvvezetők helyett a jövőben a fővárosi és megyei kormányhivatal járási (fővárosi kerületi) hivatalához lehessen benyújtani az állampolgársági kérelmeket.

Az 58. §-hoz

A törvény meghatározza az adatvédelmi követelményekkel összhangban az állampolgársági kérelem (kormányrendeletben meghatározott formanyomtatvány szerinti) kötelezően megadandó tartalmi elemeit, illetve mindezeken felül kodifikációs pontosításokat tartalmaz.

Lényeges kiemelni, hogy a módosítás eredményeképpen, ha az állampolgársági kérelem elbírálásához olyan adat szükséges, amely más magyar hatóság nyilvántartásából vagy irataiból ismerhető meg, és ezeket a kérelmező nem igazolja, ezek beszerzésére az állampolgársági ügyekben eljáró szerv intézkedik.

Az 59. §-hoz

A törvény értelmében a kedvezményesen honosított személy egy ízben, legkésőbb az állampolgársági eskü vagy fogadalom letételéről szóló felhívásban meghatározott időpontot megelőző ötödik napig kérheti, hogy az állampolgársági esküt vagy fogadalmat a felhívásban megjelölttől eltérő helyen tegye le. A kérelemnek ebben az esetben, ha a megjelölt határidőn belül érkezik, automatikusan helyt kell adni. Azért szükséges ezt a lehetőséget biztosítani, mert számolni kell azzal, hogy előfordulhatnak olyan helyzetek a honosított életében, amelyek számára lehetetlenné teszik vagy aránytalanul megnehezítik az eredeti eskütétel/fogadalomtétel helyén való megjelenést. Ezáltal a módosítás az ügyfélhez igazítva, ügyfélbarátabbá alakítja az eljárást.

A 60. §-hoz

A törvény eljárási határidők lerövidítését, valamint kodifikációs pontosításokat tartalmaz. A honosítási eljárás határideje három hónap, minden más állampolgársági eljárás esetén az ügyintézési határidő hatvan nap. Ezzel az általában egy éves ügyintézési határidők drasztikus csökkentésére kerül sor.

A 61. §-hoz

A törvény az állampolgársági eljárás során a miniszter és az állampolgársági ügyekben eljáró szerv adatkérő és iratbetekintési jogosultságát terjeszti ki az idegenrendészeti és menekültügyi nyilvántartásra, ezáltal is segítve a megalapozott, szakszerű állampolgársági döntések előkészítését.

A 62. §-hoz

A törvény felhatalmazást ad a Kormánynak az egyszerűsítésekből fakadó módosítások végrehajtásához szükséges kormányrendeletek megalkotására.

A 63. §-hoz

A törvény egyrészt a miniszter és az állampolgársági ügyekben eljáró szerv közötti hatásköri szabályokat egyértelműsíti, másrészt kodifikációs pontosító rendelkezéseket tartalmaz.

A törvény eljárási határidők lerövidítését, valamint kodifikációs pontosításokat tartalmaz. A honosítási eljárás határideje három hónap, minden más állampolgársági eljárás esetén az ügyintézési határidő hatvan nap. Ezzel az általában egy éves ügyintézési határidők drasztikus csökkentéésre kerül sor.

A törvény az Ápt. 4/A. § (2) bekezdés c) pontjában a „65.” szövegrész helyébe a „hatvanadik” szöveget lépteti, ezáltal lehetővé teszi, hogy hatvan év felett ne kelljen alkotmányos alapismeretek vizsgát tenni az érintettnek.

A 64. §-hoz

A törvény kodifikációs pontosító hatályon kívül helyező rendelkezéseket tartalmaz. Ezek közül kiemelendő, hogy a Központi Statisztikai Hivatal részére nem kell feleslegesen adatot szolgáltatni a magyar állampolgárság megszűnéséről.

A 65. §-hoz

A rendelkezés szövegpontosító módosítást tartalmaz figyelemmel arra, hogy a módosítandó törvény nem utal helyesen az állampolgársági ügyekben eljáró szervre. A módosítás az Alaptörvény 17. cikk (4) bekezdése alapján nem minősül sarkalatosnak.

A 66-67. §-hoz

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvényt érintő módosítások a vonatkozó jogszabályi rendelkezések hatályon kívül helyezésével a három hónapon túli külföldön tartózkodás, valamint a három hónapon túli külföldi tartózkodásból történő visszatérés bejelentési kötelezettségén alapuló eljárást szüntetik meg.

A három hónapon túli külföldön tartózkodás bejelentése az Nytv. hatálya alá tartozó polgárok bejelentési kötelezettsége teljesítésére szolgál. A nyilvántartás adatai alapján megállapítható, hogy a bejelentések száma nyilvánvalóan nem tükrözi a bejelentésre köteles és 3 hónapot meghaladóan külföldön tartózkodó polgárok számát, továbbá nincs összhang az ideiglenesen külföldön tartózkodásra és a visszatérésre irányuló bejelentések száma között sem. Elmondható, hogy az ügyfelek többségében nem teljesítik erre vonatkozó kötelezettségüket, amelyre magyarázatul szolgálhat az is, hogy a bejelentés elmulasztásának szankciója gyakorlatilag végrehajthatatlan, ráadásul a bejelentési kötelezettséggel érintett nyilvántartási szervek számára a bejelentett adat nem releváns, nem is szerepel a nyilvántartott adatok között (lásd az Nytv. 11. §-át). Ez esetben ugyanis a bejelentést követően a hazatérés bejelentéséig egy, a bejelentésnek megfelelő jelzés szerepel, azonban a polgárok továbbra is Magyarországon élő személyként szerepelnek a nyilvántartásban, nyilvántartott adataik nem változnak, és a bejelentés nem jár okmányleadással, bevonással. Erre tekintettel a bejelentési kötelezettség létjogosultsága, az adat nyilvántartása cél és eredmény tekintetében megkérdőjelezhető, hiszen ily módon sem statisztikai szempontból, sem bűnüldözési célokra nem használható.

2004. január 1-jétől a csak a nők esetében alkalmazott leánykori név helyett a születési név került bevezetésre, ezért a külföldön tartózkodás és az onnan való visszatérés tényének bejelentése mellett a rendelkezéseknek a hatályos jogszabályi környezethez való hozzáigazítását is tartalmazza a módosítás.

A módosítás emellett a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény 37. § (2) bekezdés e) pontjában rendelkezik a menekültügyi hatóság részére történő adatszolgáltatásról is a menekültek és az oltalmazottak adataira vonatkozóan.

A rendelkezés a fentieken túlmenően a terminológia koherenciáját biztosító pontosítást is tartalmaz.

A 68-72. §-hoz és az 1. melléklethez

A területfejlesztésről és a területrendezésről szóló 1996. évi XXI. törvényt módosítja. Ennek keretében a törvény a kistérség mint területfejlesztési-statisztikai területi egység fogalmának értelmezését tartalmazza, rendezi a Kormány és a miniszterek ezzel kapcsolatos feladat- és hatáskörét, szabályozza a kistérséggel mint területfejlesztési-statisztikai egységgel kapcsolatos lehatárolási kérdéseket, továbbá meghatározza a területfejlesztési-statisztikai kistérségek elnevezését és a területüket alkotó települések felsorolását.

A szabad vállalkozási zóna hatályos fogalom-meghatározása kizárólag területi alapon történő kijelölést tesz lehetővé. Indokolt azonban a szabad vállalkozási zóna fogalmát kiterjeszteni a kedvezményezett térségek nemzetgazdasági szempontból kiemelt gazdasági ágazataira is.

Szükséges biztosítani a nemzetgazdasági szempontból kiemelt ágazatok számára, különösen, amelyek a foglalkoztatás növeléséhez, az elmaradott térségek felzárkóztatásához járulnak hozzá, hogy a szabad vállalkozási zóna által biztosított kedvezmények jogosultjai legyenek akkor is, ha az ágazati tevékenység nem egy helyre koncentrálódik. A módosítás lehetővé teszi, hogy amennyiben nem indokolt egy nagyobb területi egység szabad vállalkozási zónává történő kijelölése, azonban a nagyobb területi egységen, egy adott ágazat támogatása nemzetgazdasági érdek, a szabad vállalkozási zóna által nyújtott kedvezmények anélkül érvényesíthetőek, hogy az egész területet szabad vállalkozási zónává jelölnék ki. Így a szabad vállalkozási zóna létrehozásától elvárt társadalmi, gazdasági hatások szélesebb körben érvényesülhetnek.

A 73-74. §-hoz

A rendelkezés az útlevél tekintetében is megteremti az anyakönyvvezető számára az okmányok nyilvántartásába történő betekintés, illetve az abban foglalt adatok lekérdezésének lehetőségét. A rendelkezés szövegpontosító módosítást is tartalmaz figyelemmel arra, hogy a módosítandó törvény nem utal helyesen az állampolgársági ügyekben eljáró szervre.

A 75. §-hoz

A rendelkezés a vezetői engedély tekintetében is megteremti az anyakönyvvezető számára az okmányok nyilvántartásába történő betekintés, illetve az abban foglalt adatok lekérdezésének lehetőségét.

A 76-77. §-hoz

A rendelkezés szövegpontosító módosítást is tartalmaz figyelemmel arra, hogy a módosítandó törvény nem utal helyesen az állampolgársági ügyekben eljáró szervre.

A 78-79. §-hoz

A rendelkezés az egyszerűsítés keretében szükségtelenné teszi, hogy a rendelkezésben meghatározott esetben anyakönyvi okirat helyett kevesebb utánajárást igénylő módon is igazolhassa kérelme alapjául szolgáló körülményeket.

A 80-83. §-hoz

A rendelkezés szövegpontosító módosítást is tartalmaz figyelemmel arra, hogy a módosítandó törvény nem utal helyesen az állampolgársági ügyekben eljáró szervre.

A 84. §-hoz

A rendelkezés 2014. január 1-jével állapítja meg a jogszabály hatályba lépésének időpontját.

A 85. §-hoz

A rendelkezés célja - a törvény 6. §-ában foglalt rendelkezésnek megfelelően - annak pontosítása, hogy a házasság hivatali időn vagy hivatali helyiségen kívüli megkötése vagy létesítése iránti kérelmet az arra illetékes jegyző a bejelentéstől számított nyolc napon belül engedélyezze, figyelemmel arra, hogy a jegyzőnek az engedélyezés során vizsgálnia kell a tervezett hely alkalmasságát a házasság megkötésére, amelynek keretében a helyszín megtekintése, vagy további információk beszerzése is szükségessé válhat. A rendelkezés továbbá előírja a házasulandó felek számára, hogy a hivatali helyiségen kívül megtartandó esemény esetén gondoskodjanak alternatív helyszínről, és jelöljék is azt meg, arra az esetre, ha az eseménynek az eredetileg kijelölt helyszínen (például szabadtéren) történő megtartását külső körülmények lehetetlenné teszik.

A 86. §-hoz

A rendelkezés a törvény 7. §-ában foglalt rendelkezésnek megfelelően meghatározza azt az időtartamot, amelyen belül a házasságkötés helye szerint illetékes jegyző határoz a felmentés megadásáról azon házassági akadályok alól, amelyek alól a felmentést a családjog anyagi jogi szabályai lehetővé teszik.

A 87. §-hoz

A rendelkezés a törvény 8. §-ában foglalt rendelkezésnek megfelelően az egyszerűsítés célját szem előtt tartva hat hónapról egy évre emeli azt az időtartamot, amelyen belül a házasságkötési szándékot az anyakönyvvezetőnél be kell jelenteni.

A 88. §-hoz

A rendelkezés célja - a törvény 6. §-ában foglalt rendelkezésnek megfelelően - annak pontosítása, hogy a bejegyzett élettársi kapcsolat hivatali időn vagy hivatali helyiségen kívüli létesítése iránti kérelmet az arra illetékes jegyző a bejelentéstől számított nyolc napon belül engedélyezze, figyelemmel arra, hogy a jegyzőnek az engedélyezés során vizsgálnia kell a tervezett hely alkalmasságát a bejegyzett élettársi kapcsolat létesítésére, amelynek keretében a helyszín megtekintése, vagy további információk beszerzése is szükségessé válhat. A rendelkezés továbbá előírja a bejegyzett élettársi kapcsolatot létesíteni kívánó felek számára, hogy a hivatali helyiségen kívül megtartandó esemény esetén gondoskodjanak alternatív helyszínről, és jelöljék is azt meg, arra az esetre, ha az eseménynek az eredetileg kijelölt helyszínen (például szabadtéren) történő megtartását külső körülmények lehetetlenné teszik.

A 89. §-hoz

A rendelkezés a törvény 8. §-ában foglalt rendelkezésnek megfelelően meghatározza azt az időtartamot, amelyen belül a bejegyzett élettársi kapcsolat létesítésének helye szerint illetékes jegyző határoz a felmentés megadásáról azon akadályok alól, amelyek alól a felmentést a családjog anyagi jogi szabályai lehetővé teszik.

A 90. §-hoz

A rendelkezés a bejegyzett élettársi kapcsolat tekintetében is egy évre emeli azt az időtartamot, amellyel korábban lehetséges a bejegyzett élettársi kapcsolat létesítésének szándékát az anyakönyvvezetőnél bejelenteni.

A 91. §-hoz

A rendelkezés a nemzetiségek jogairól szóló törvény terminológiájának megfelelően módosítja az anyakönyvi eljárásról szóló törvényt.

A 92. §-hoz

A gyakorlatban felmerült igényre válaszol a rendelkezés azzal a szabállyal, hogy abban az esetben, ha valakinek korábbi személyes joga alapján kettős családi nevét a magyar szabályoktól eltérően anyakönyvezték (a magyar jog csak kötőjellel teszi lehetővé a két név összekapcsolását, egyes országok joga szerint azonban ez két különálló névként is bejegyezhető kettős családi névnek), a magyar állampolgárság megszerzése céljából - például később született, és magyar állampolgárként személyes joga alapján a magyar szabályok szerint kötőjeles kettős családi nevet viselő gyermekével a név egyezése érdekében - a magyar állampolgárság megszerzését követően kérhesse nevének a magyar szabályok szerinti írásmódra történő javítását is.

A 93. §-hoz

A rendelkezés a nemzetiségek jogairól szóló törvény terminológiájának megfelelően módosítja az anyakönyvi eljárásról szóló törvényt.

A 94. §-hoz

A rendelkezés bővíti azon hatóságok körét, amelyeknél a házassági név módosítására irányuló kérelem előterjeszthető, megkönnyítve ezzel a kérelem benyújtását azokban az esetekben, amelyekben eddig a kérelem benyújtását megakadályozta az, hogy az ügyfél számára a megjelölt hatóságok elérése nem volt lehetséges. A benyújtott kérelmek mielőbbi elintézését segíti az a rendelkezés, amely lerövidíti azt a határidőt, amelyen belül az a hatóság, amelynél a kérelmet benyújtották, köteles azt a kérelem elintézésére jogosult hatósághoz felterjeszteni.

A 95. §-hoz

A törvény 11. §-ában foglalt rendelkezésnek megfelelően pontosítja az anyakönyvi eljárásról szóló 2010. évi I. törvényt.

A 96. §-hoz

A törvény rögzíti, hogy a születési név megváltoztatására irányuló eljárás ügyintézési határideje 45 nap.

A 97. §-hoz

A rendelkezés a névváltoztatás bejegyzésének egyik speciális szabályát állapítja meg az anyakönyv közhitelessége biztosítása érdekében.

A 98. §-hoz

A törvény 13. §-ában foglalt rendelkezésnek megfelelően pontosítja az anyakönyvi eljárásról szóló 2010. évi I. törvényt.

A 99. §-hoz

Annak érdekében, hogy a polgárok minél gyorsabban és minél kevesebb hatósággal érintkezve járhassanak el egy hozzátartozójuk halála esetén, a törvény - több összefüggő rendelkezéssel - lehetővé teszi, hogy egyes, a személyazonosság igazolására alkalmas okmányokat (a személyi igazolványt és a lakcímet igazoló hatósági igazolványt) az anyakönyvvezető maga érvényteleníthesse, és a hozzátartozó kérelme esetén visszaadja a hozzátartozónak, akinek így nem kell egy másik hatóság előtt megjelennie, ha azokat vissza kívánja kapni.

A 100. §-hoz

A rendelkezés lehetőséget biztosít az anyakönyvvezetőnek arra, hogy a halálozás anyakönyvezésével összefüggésben ellenőrizze a halálesetkor bevonandó okmányok, így a személyazonosító igazolvány, a lakcímet igazoló hatósági igazolvány, az útlevél és a vezetői engedély adatait tartalmazó nyilvántartásban azt, hogy az elhunytnak van-e érvényes ilyen okmánya, hogy ezt követően intézkedhessen annak bevonásáról vagy a hozzátartozó általi átadásáról, illetve felszólíthassa a hozzátartozót az érintett okmány beszolgáltatására. Tekintettel arra, hogy jelenleg az anyakönyvvezetők technikai felszereltsége lényeges eltéréseket mutat, és a jelenlegi módosítás keretei között ennek orvoslására nincs költségvetési lehetőség, a fenti ellenőrzést közvetlen elektronikus hozzáférés útján csak a technikai feltételek fennállása esetén írja elő a módosítás. Ha nincs lehetőség a közvetlen elektronikus hozzáférésre, akkor az anyakönyvvezető papír alapú megkereséssel juthat hozzá a szükséges adatokhoz.

A 101-102. §-hoz

A törvény 13. §-ában foglalt rendelkezésnek megfelelően pontosítja az anyakönyvi eljárásról szóló 2010. évi I. törvény hazai anyakönyvezésre vonatkozó szabályait.

A 103. §-hoz

A gyakorlatban felmerült igényre válaszol a rendelkezés azzal a szabállyal, hogy abban az esetben, ha valakinek korábbi személyes joga alapján kettős családi nevét a magyar szabályoktól eltérően anyakönyvezték (a magyar jog csak kötőjellel teszi lehetővé a két név összekapcsolását, egyes országok joga szerint azonban ez két különálló névként is bejegyezhető kettős családi névnek), a magyar állampolgárság megszerzése céljából - például később született, és magyar állampolgárként személyes joga alapján a magyar szabályok szerint kötőjeles kettős családi nevet viselő gyermekével a név egyezése érdekében - a magyar állampolgárság megszerzését követően kérhesse nevének a magyar szabályok szerinti írásmódra történő javítását, vagy annak eleve ilyen módon történő bejegyzését is.

A 104. §-hoz

A rendelkezés célja, hogy a jelenlegi rendszertől eltérően az anyakönyvvezető az érintett felek - az anya, az apa, valamint a nagykorú gyermek - számára a teljes hatályú apai elismerő nyilatkozatból okiratmásolatot adhasson a személyi állapot igazolásának megkönnyítése érdekében.

A 105. §-hoz

A rendelkezés a nemzetiségek jogairól szóló törvény terminológiájának megfelelően módosítja az anyakönyvi eljárásról szóló törvényt.

A 106. §-hoz

A rendelkezés szövegpontosító, és a szövegnek a hatályos jogszabályok rendszerével koherens tartalmát biztosító rendelkezéseket tartalmaz.

A 107. §-hoz

A megszüntetni kívánt tanúsítvánnyal kapcsolatos rendelkezéseket helyezi hatályon kívül, továbbá a doktori cím bejegyzésének lehetőségét szünteti meg.

A 108. §-hoz

A rendelkezés szövegpontosító módosítást is tartalmaz figyelemmel arra, hogy a módosítandó törvény nem utal helyesen az állampolgársági ügyekben eljáró szervre.

A 109-110. §-hoz

A volt köztársasági elnökök számára megállapított juttatásokat a hatályos törvény alapján több szervezet biztosítja, így a költségvetésben is több helyen szerepel, amely nehézkessé és átláthatatlanná teszi a szabályozást, és a kifizetéseket. Ezért célszerű a juttatások fedezetének egy helyen való kezelése és költségvetési megjelenése. A cél megvalósítása érdekében szükséges a köztársasági elnök jogállásáról és javadalmazásáról szóló 2011. évi CX. törvény módosítása.

A 111. §-hoz

A rendelkezés szövegpontosító módosítást is tartalmaz figyelemmel arra, hogy a módosítandó törvény nem utal helyesen az állampolgársági ügyekben eljáró szervre.

A 112. §-hoz

A rendelkezés a címnyilvántartás törvényi szintű újraszabályozásával összefüggésben a helyesen az önkormányzati törvény keretei közé tartozó rendelkezést helyezi el az érintett törvényben.

A 113. §-hoz

A rendelkezés hatályon kívül helyezi az anyakönyvi eljárásról szóló 2010. évi I. törvény 2013. január 1-jei hatálybalépéséről szóló rendelkezést.

A 114. §-hoz

A módosítás célja, hogy a lakcímbejelentés a járások kialakításáról, valamint egyes ezzel összefüggő törvények módosításáról szóló 2012. évi XCIII. törvény korábban elfogadott szövegétől eltérően a jövőben is a bejelentendő lakóhely vagy tartózkodási hely szerint illetékes járási hivatalnál legyen teljesíthető.

A hatályos szabályozás analógiájára fenntartandó jogszabályi szövegezés a lakóhely és a tartózkodási hely bejelentésének megfelelő ellenőrzése biztosításához szükséges.

-----STARTING---POINT---VEGE---

A 115. §-hoz

A törvény hatálybalépéséről rendelkező szabályokat tartalmazza a rendelkezés.

A 116. §-hoz

A rendelkezés a törvény sarkalatos rendelkezéseit tartalmazó szerkezeti egységeit jelöli meg.