2014. évi LIV. törvény indokolása

az autópályák, autóutak és főutak használatáért fizetendő, megtett úttal arányos díjról szóló 2013. évi LXVII. törvény módosításáról

-----STARTING---POINT---ALTALANOS--- 

Az autópályák, autóutak és főutak használatáért fizetendő, megtett úttal arányos díjról szóló 2013. évi LXVII. törvény (a továbbiakban: Útdíjtörvény) által 2013. július 1. napjával bevezetett megtett úttal arányos útdíj alapjaiban változtatta meg a Magyarország útjainak használatáért fizetendő díjak, a díjszedés és a díjellenőrzés rendszerét. Az évtizedes múlttal rendelkező korábbi rendszer alapján az úthasználók nem a megtett út alapján fizettek, hanem egy adott időszakra vonatkozóan szereztek úthasználati jogosultságot, amely időszakon belül tetszőleges számban és irányban közlekedhettek azokon az útszakaszokon, ahová jogosultságot szereztek. Ebben a rendszerben a díjellenőrzés is más koncepció alapján működött, e koncepció azonban azt eredményezte többek között, hogy a külföldi honosságú úthasználók nem vagy csak esetenként fizettek az úthasználatért. Az úthasználati díj meg nem fizetésének kizárólag polgári jogi következményei voltak, amelynek érvényesítése - különösen harmadik országbeli járművek esetében - nehézségekbe ütközött. Emiatt a hazai fuvarozói társadalom legmarkánsabb elvárása volt az ellenőrzés hatékonyságának drasztikus növelése.

Az elektronikus útdíjszedési rendszer bevezetésével az ellenőrzési kapacitás (igaz, közel hatszor akkora hálózatot kell lefednie), valamint hatékonysága a többszörösére növekedett. Ennek egyik oka, hogy már nem csupán polgári jogi eszközök állnak a jogszerű magatartás kikényszerítésére rendelkezésre, hanem az eljáró hatóság (rendőrség) bírságot szab ki vagy helyszíni megállítás esetén akár a járművet is visszatarthatja.

Az útdíj megfizetése önbevallás útján történik, ez az önbevallás történhet előre megváltott viszonylati jegy útján vagy bevallási közreműködő igénybe vételével fedélzeti eszköz segítségével. Azon felhasználók, akik rendszeresen használják Magyarország útdíjköteles úthálózatát, nyilvánvalóan elsősorban a fedélzeti eszköz útján történő bevallást preferálják, hiszen ebben az esetben nincs meg az előre megváltott viszonylattal járó kötöttség. A viszonylati jeggyel az úthasználók az egyes útdíjköteles elemi útszakaszok egyszeri, egy irányban történő használatára szereznek jogosultságot. E bevallási mód előnye, hogy nem igényli fedélzeti eszköz telepítését, tehát egyszeri beruházást sem igényel, és bárki által igénybe vehető. Hátránya, hogy kizárólag a benne meghatározott útvonal használatára jogosít, és kizárólag a megváltását követő időponttól.

Az elektronikus útdíj rendszer indulását követő időszakban - éppen a korábbi díjszedési rendszer ellenőrzési mechanizmusainak alacsony hatásfoka miatt - néhányan e fent említett hátrányokat nem mérlegelték kellő súllyal, vagyis a jogosultságot utólagosan váltották meg, vagy az előre meghatározott útvonalról letértek (pl. utólag nem találták optimálisnak az előre meghatározott útvonalat). Az ellenőrzést támogató rendszer azonban ezekben az esetekben mindig észlelte a hibát, és az Útdíjtörvény kógens rendelkezései alapján eljárva, jogszerű bírságok kiszabására került sor.

Ugyanakkor fontos kiemelni, hogy az útdíjhoz kapcsolódó szankciórendszer célja egyértelműen a jogkövető magatartás kikényszerítése és nem az indokolatlan bírságolás. Mivel jelentős azon úthasználók köre, akik a korábbi ellenőrzési rendszerben rögzült szokások alapján eljárva váltották meg úthasználati jogosultságukat, ezért a kezdeti időben az indokoltnál nagyobb számban kellett bírságokat kiszabni.

Mivel a kiszabott bírságok jogalapja vitathatatlanul megállt, a fuvarozók az érdekképviseleti szerveiken keresztül próbálták elérni a bírságok utólagos elengedését. Az igényekhez igazodva, ez a következő esetekben lehet indokolt:

Amennyiben az úthasználó utólag az úthasználat megkezdését követően váltotta meg az úthasználati jogosultságot. Ebben az esetben utazása elején nem rendelkezett jogosultsággal az út használatára, de fizetési kötelezettségének utóbb eleget tett. Mivel viszonylati jegy váltása esetén ezt utólag nem tehette meg szabályosan, ezért a bírság kiszabása megalapozott volt. Az ilyen esetek nagy száma visszavezethető a korábbi gyakorlatra, ahol a jogosultságot adott időszakra váltották meg, rendszerint az úthasználat megkezdését követően. Az ellenőrzési rendszer hiányosságaiból adódóan, ha elég gyorsan vásároltak jogosultságot, akkor jó eséllyel elkerülhető volt a szankció, így rögzült ez a mechanizmus.

Amennyiben az úthasználó definiálta előre útvonalát, azzal összefüggésben az úthasználati díjat meg is fizette, azonban menet közben valamilyen okból (pl. utólag kedvezőbbnek tart egy másik útvonalat) az előre definiált útvonalról letért, és ekkor már nem váltotta meg az új, eltérő útvonalra vonatkozó úthasználati jogosultságát.

Mindegyik esetben lényeges, hogy az úthasználó megfizette vagy nagyon nagy részben megfizette az úthasználatot, de elkövetett valamilyen hibát, amely alapján teljesítése nem tekinthető szerződésszerűnek. Hangsúlyozva, hogy a kialakított rendszer az útdíj megfizetésének kikényszerítését és nem a bírságolás elterjedését célozza, indokolt ezen esetekben a bírság megfizetése alóli egyszeri mentesítést adni.

-----STARTING---POINT---RESZLETES---

Az 1. §-hoz

A mentesítés a bírság megfizetésére kötelezett kérelmére, a Nemzeti Útdíjfizetési Szolgáltató Zrt. (a továbbiakban: NÚSZ Zrt.) által kiállított igazolás alapján történik. A NÚSZ Zrt. a kérelem alapján igazolást állít ki arról, hogy a kérelemben foglaltak alapján a kérelmező e törvény hatálya alá esik, és kérelmét a NÚSZ Zrt. által üzemeltetett adatbázis egyértelműen alátámasztja.

Ezen igazolás alapján a bírságot kiszabó hatóság - a NÚSZ Zrt. megkeresése alapján - e törvény rendelkezései szerint a bírságot kiszabó határozatát visszavonja.

-----STARTING---POINT---VEGE---

A 2. §-hoz

Hatályba léptető rendelkezés.