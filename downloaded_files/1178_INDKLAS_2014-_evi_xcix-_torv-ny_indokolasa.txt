2014. évi XCIX. törvény indokolása

Magyarország 2015. évi költségvetésének megalapozásáról

Általános indokolás

Az államháztartásról szóló 2011. évi CXCV. törvény 22. § (5) bekezdése alapján a Kormány a központi költségvetésről szóló törvényjavaslatban foglaltak megalapozásához szükséges törvénymódosításokat tartalmazó törvényjavaslatot készített, amelyet úgy nyújtott be az Országgyűlésnek, hogy az a központi költségvetésről szóló törvényt megelőzően hatályba lépett. A törvény a Kormány ezen kötelezettségének teljesítése alapján a központi költségvetésről szóló törvényben foglaltak megalapozásához szükséges törvénymódosításokat tartalmazza.

Részletes indokolás

Az 1-11. §-hoz

A törvény újraszabályozza a Magyarország gazdasági stabilitásáról szóló törvénynek az önkormányzati adósságot keletkezető ügylet Kormány általi hozzájárulás szabályait. Ezáltal a szabályozás lényegesen egyszerűsödik és egyértelműbbé, áttekinthetőbbé válik, ami a jogalkalmazást könnyíti. A módosítás érdemi tartalmi változtatást ugyanakkor a hatályos szabályozáshoz képest nem hoz.

A Magyarország gazdasági stabilitásáról szóló törvényben meghatározott közteherviselési rendelkezések közül a törvény kiemeli a bírságot, mint fizetési kötelezettséget az alapvető közteherjellegű pénzügyi kötelezettségek közül, figyelemmel arra, hogy az pénzügyi jogi szempontból és az Alaptörvény értelmében sem közteherjellegű fizetési szankció, hanem pénzügyi szankció. A bírságfizetési kötelezettséggel összefüggésben a törvény meghatározza, hogy mely rendelkezések igényelnek törvényi szabályozást és melyeket lehet törvény felhatalmazása alapján kiadott kormányrendeletben szabályozni. E körben a törvény lehetővé teszi, hogy kormányrendelet ne csak a bírság mértékét, hanem a bírságfizetés részletes eseteit, és a bírság mértékének megállapításának szempontjait is meghatározza. Kiegészül továbbá a közteherjellegű fizetési kötelezettségek köre a felügyeleti díjjal, amelyet jelenleg is számos jogszabály tartalmaz, és pénzügyi jogi szempontból közteherjellegű fizetési kötelezettségnek minősül.

Az önkormányzatok kötelezettségei cégeiken történő kontrollálatlan megnövekedésének elkerülése érdekében 2015. január 1-jétől a 100%-os önkormányzati tulajdonban lévő gazdasági társaságok kizárólag a Kormány hozzájárulásával köthetnek adósságot keletkeztető ügyletet. A törvény alapján az ilyen gazdasági társaságok adósságkeletkeztetése iránti kérelmet a legnagyobb tulajdonrésszel rendelkező önkormányzat nyújthatja be. A döntés és a kérelem részletszabályait a Kormány rendeletben szabályozza.

A módosítás rendelkezik a társasági adófizetési kötelezettség mértékére vonatkozó szabályozás eltérő időpontban történő hatálybalépéséről. Az egykulcsos társasági adó bevezetésének dátumát az Országgyűlés a Magyarország gazdasági stabilitásáról szóló törvény elfogadásakor 2015. január 1-jében határozta meg, azonban a költségvetés jelenlegi helyzetére a hatálybalépés későbbi időpontjának megállapítására van szükség. Tekintettel azonban arra, hogy a jelenlegi társasági adó szabályok is vállalkozó barát környezetet biztosítanak az adózók számára, az egykulcsos társasági adó későbbi bevezetése nem okoz jelentős hátrányt a gazdasági élet szereplőinek.

A módosítás emellett néhány kisebb kodifikációs pontosítást is átvezet.

A 12., a 20-21., a 24. és a 26-28. §-hoz

A törvény újraszabályozza az államháztartásról szóló 2011. évi CXCV. törvény (a továbbiakban: Áht.) I. Fejezetét, részletesen kifejtve az államháztartás működésének - jelenleg az Áht. költségvetési tervezést szabályozó III. Fejezetében található - olyan alapelvi jelentőségű tételeit, mint az éves költségvetés alapján történő gazdálkodás, a bevételek megalapozottsága és kiadások célhoz kötöttsége. Az Áht. 4. alcíme jelenleg is tartalmaz a bevételekre és a kiadásokra, valamint a költségvetési egyenlegre vonatkozó rendelkezéseket, azonban egyrészt csak példálódzva sorolja fel a költségvetési bevételeket és kiadásokat, másrészt a hiány finanszírozására, a többlet felhasználására szolgáló finanszírozási bevételek és kiadások ismertetése és a költségvetési, finanszírozási tételként el nem számolható ügyletek meghatározása az Áht. IX. Fejezetében találhatók, noha a jogszabály korábbi rendelkezései már utalnak azokra. Annak érdekében, hogy az államháztartásban a tervezésre, gazdálkodásra, beszámolásra vonatkozó alapelvi szabályok és az államháztartási elszámolásokra vonatkozó fő rendelkezések egy helyen legyenek megtalálhatók, a törvény - tartalmi módosítás nélkül - ezen alcímbe rendezi az Áht. vonatkozó szabályait. A törvény továbbá - az itt rögzítettek szerint - az Áht. későbbi rendelkezéseinek megszövegezésében is következetesen átvezeti a bevételek és kiadások, költségvetési bevételek és kiadások, finanszírozási bevételek és kiadások, illetve ezek előirányzatai és teljesítése fogalmakat, egyértelművé téve, hogy a tervezést, gazdálkodást, beszámolást szabályozó rendelkezések mely kategóriára nézve tartalmaznak előírást.

Az államháztartás szervezeti és működési alapszabályait - ezen belül a központi költségvetés egyes sajátos előirányzati kategóriáit (fejezeti kezelésű előirányzatok, alapok stb.) és az önkormányzati alrendszer feladatellátási rendjét - jelenleg szintén az Áht. III. Fejezete szabályozza, noha azok nem csak a tervezéshez, hanem a törvény által szabályozott valamennyi szabályhoz kötődnek. Indokolt ezért ezeket is - tartalmi változás nélkül - az Áht. I. Fejezetében elhelyezni, amit a törvény egy új 4/A. alcím megállapításával valósít meg.

A 13-19., a 306. és a 326. §-hoz

A törvény újraszabályozza a költségvetési szerv alapításának, átalakításának és megszüntetésének, valamint irányításának és felügyeletének szabályait. A törvény egyszerűsíti és egyértelműsíti a költségvetési szerv definícióját, kifejezve azt, hogy annak fő tevékenysége annak a jogszabályban vagy alapító okiratban meghatározott közfeladatnak az ellátása, amelyre létrehozták. A költségvetési szervek alapításának korlátjaként a törvény meghatározza az alapítás feltételeit és korlátait. A költségvetési szervnek ugyanis biztosítania kell, hogy a közfeladatot alaptevékenységként hatékonyan tudja ellátni, ehhez pedig a tevékenységbeli feltételek mellett a szükséges és legalább elégséges előirányzat rendelkezésre állását biztosítani kell. A törvény a költségvetési szerv átalakításának és megszüntetésének új esetköreit is a joggyakorlathoz igazítottan meghatározza, így rendelkezik a beolvadásos kiválás és a beolvadásos különválás eseteiről is.

A törvény egységesen, valamennyi költségvetési szervre kiterjedően állapítja meg a hierarchikus irányítás, felügyelet hatásköreit, ezáltal megszüntetve a központi államigazgatási szervekről, valamint a Kormány tagjai és az államtitkárok jogállásáról szóló törvény és az Áht. szerinti irányítási, felügyeleti hatáskörök között a joggyakorlatban kialakult értelmezési nehézségeket.

A 22. §-hoz

Jogtechnikai pontosítás az érintett rendelkezések új szerkezeti egységként való újraszabályozásával.

A 23. §-hoz

A módosítás a költségvetési szerv és a fejezeti kezelésű előirányzat költségvetési bevételei előirányzatin felüli többletbevétel előzetes engedéllyel való felhasználhatóságának kormányrendeleti szabályozásra utalása helyett az ilyen többletbevétel felhasználásának korlátai meghatározására ad lehetőséget a Kormány számára.

A 25. §-hoz

A törvény újraszabályozza az előirányzat-átcsoportosítás Áht.-beli szabályait, egyértelműen rögzítve a költségvetés végrehajtása során az Országgyűlés, a Kormány és a fejezetet irányító szerv hatáskörét.

A központi költségvetésről szóló törvény által megállapított kiadási előirányzatok közötti előirányzat-átcsoportosításra - ha a központi költségvetésről szóló törvény vagy az Áht. eltérően nem rendelkezik - az Országgyűlés jogosult a nem a Kormány irányítása alá tartozó fejezetek tekintetében, a Kormány pedig az irányítása alá tartozó fejezetek tekintetében. Az Áht. a fejezetet irányító szerv esetében a költségvetési szerv megtakarításához, a közfeladatok változásához, a fejezeti tartalék felhasználásához, pályázati úton elnyert költségvetési támogatás biztosításához, az európai uniós források felhasználásához és valamely elkülönített állami pénzalap javára történő feladatátadáshoz kapcsolódóan teszi lehetővé a saját hatáskörben történő előirányzat-átcsoportosítást. Ha a saját hatáskörben történő előirányzat-átcsoportosításra fejezetek között kerül sor, az érintett fejezetet irányító szervek megállapodása és az államháztartásért felelős miniszter hozzájárulásának a megállapodásba foglalása szükséges. Fejezeten belül a fejezetet irányító szerv egyoldalú jognyilatkozata alapján - a fejezeti általános tartalék fejezeten belüli előirányzat-átcsoportosítása kivételével - az államháztartásért felelős miniszter hozzájárulásával van lehetőség előirányzat-átcsoportosításra.

A 29. §-hoz

Mindkét pénzforgalom nélküli ügylet tartalmában - az egyébként költségvetésben kiadásként elszámolandó - költségvetési támogatással egyenértékű, ezért indokolt a központi költségvetésről szóló törvénybe összpontosítani az ilyen jellegű döntések meghozatalát.

A 30., a 48-49. és a 410. §-hoz

Az Áht. hatályos 43. § (1) bekezdése alapján a minisztérium, a kormányhivatal, a központi hivatal, a Kormány irányítása vagy felügyelete alatt álló rendvédelmi szerv és a honvédelemért felelős miniszter irányítása alá tartozó költségvetési szerv engedélyezett létszámát a Kormány, más költségvetési szerv engedélyezett létszámát az irányító szerv állapítja meg. A Kormány által engedélyezett létszámot jelenleg a Miniszterelnökségen, a minisztériumokban, az igazgatási és az igazgatás jellegű tevékenységet ellátó központi költségvetési szerveknél foglalkoztatottak létszámáról szóló 1166/2010. (VIII. 4.) Korm. határozat állapítja meg. A gyakorlat a létszám irányító szerv általi meghatározásának hatékonyságát egyértelműen kétségessé tette, annak a folyamatosan változó, gyors reagálást igénylő mindennapi élethelyzetekhez való kapcsolódása elszakadt azoktól az igényektől, amik eredetileg annak bevezetését motiválták. A létszám valódi korlátja azonban nem az ekként meghatározott keret, hanem annak a kiadási előirányzatnak a mértéke, amelynek keretében a költségvetési szerv a személyi juttatások kifizetéséről gondoskodhat. Önmagában a tervezés kell tehát, hogy alkalmas legyen a közszféra létszáma túlburjánzása megelőzésére, ezen keretek között azonban a költségvetési szerv tekintetében biztosítani kell a gazdálkodás, a foglalkoztatási jogviszonyra vonatkozó kötelezettségvállalás szabadságát. A személyi juttatások kiadási előirányzatának korlátja pedig a jogállási törvények által meghatározott javadalmazási szabályok, a költségvetési szerv ugyanis a megállapított kiadási előirányzata keretében ugyanis a foglalkoztatottak jogviszonyaira és a személyi juttatások kiemelt előirányzaton elszámolandó egyéb juttatásokra vonatkozó szabályokra tekintettel vállalhat csak kötelezettséget. Az engedélyezett létszám fogalmának megszüntetése azonban nem zárja ki - éppen a tervezhetőség érdekében - más típusú létszám alkalmazását, figyelembe vételét. A Központi Statisztikai Hivatal által közétett módszertan szerint a folyamatosan vezetett létszámnyilvántartás alapján számított mutató ugyanis ezáltal fokozottabb szerepet kap a költségvetési szervek működésében, ez lesz pl. az a mérőszám, ami a takarékosabb állami gazdálkodás szempontjából a költségvetési szerv gazdasági szervezettel való rendelkezését vagy annak hiányát megalapozza.

A törvény az Áht. 2015. január 1-jén hatályba lépő 44. § (2) bekezdésének egyszerűbb szövegezéssel - lényegében technikai újraszabályozással - való meghatározásával rendelkezik továbbá a központosított illetményszámfejtés rendszeréről, aminek keretében 2015. január 1-jétől az államháztartás rendszerében egységesen, valamennyi költségvetési szervre kiterjedően megvalósul a bérek, illetmények központosított számfejtése. A törvény emellett pontosítja a központosított illetményszámfejtés tekintetében az ebből a célból a kincstár által kezelhető személyes adatok körét. A törvény - az ehhez kapcsolód szabályozási átmenetben - lehetővé teszi a nemzetbiztonsági szolgálatok és a nem a Kormány irányítása vagy felügyelete alá tartozó költségvetési szervek tekintetében továbbá azt is, hogy a kincstár útján történő központosított illetményszámfejtésre - a kellő felkészülés biztosítása érdekében - 2015. április 1-jétől kerüljön sor. E határnapot megelőzően a nemzetbiztonsági szolgálatok és a nem a Kormány irányítása vagy felügyelete alá tartozó költségvetési szervek a központosított illetményszámfejtéshez a kincstárral kötött megállapodás alapján csatlakozhatnak.

A 31. §-hoz

A törvény egységesíti a tulajdonosi kölcsönök nyújtását, kezelését és nyilvántartását. A törvény emellett az átláthatóság és a költségvetési fegyelem védelme érdekében a költségvetési elszámolások megkerülésére is alkalmas gyakorlat megszüntetését célozza.

A 32. §-hoz

A törvény egyértelműbb és átláthatóbb szabályozást teremt a központi költségvetés terhére ellenérték nélkül, pénzben nyújtott költségvetési támogatások tekintetében.

A törvény főszabály szerint megtartja a támogatási igényt (amelynek formája pályázat és kérelem lehet), mint a támogatás biztosításának módját, azonban a szabályozás hatályát kiterjeszti a normatív módon vagy a Kormány egyedi döntésével nyújtott olyan támogatásokra is, amelyet törvény, kormányrendelet vagy kormányhatározat alapján, előre meghatározott kedvezményezettnek, előre meghatározott célra, mértékben és módon kell nyújtani. A törvény egyértelművé teszi, hogy - tekintet nélkül a támogatás biztosításának módjára - a támogatás csak a támogató általi kötelezettségvállalás alapján nyújtható. A törvény nem szűkíti a támogató mozgásterét annak meghatározásában, hogy a költségvetési támogatást milyen formában biztosítja, így továbbra is lehetőség van közigazgatási hatósági határozattal, hatósági szerződéssel, támogatói okirattal vagy támogatási szerződéssel a költségvetési támogatást biztosítani, ugyanakkor a törvény egyértelmű helyzetet teremt a tekintetben, hogy a különböző formában biztosított költségvetési támogatásokkal milyen jogviszony jön létre. A támogatási jogviszony ez alapján közigazgatási jogi jogviszony, ha a költségvetési támogatást a támogató közigazgatási hatósági határozattal vagy hatósági szerződéssel biztosítja és polgári jogi jogviszony, ha a költségvetési támogatást a támogató támogatói okirattal vagy támogatási szerződéssel biztosítja. A támogatási jogviszony alapján a támogató költségvetési támogatás nyújtására, a kedvezményezett pedig a számára meghatározott kötelezettség teljesítésére köteles.

Törvényi szinten megállapítja a költségvetési támogatások nyújtásának kizáró feltételeit. A törvény egyértelműen rögzíti azt is, hogy a költségvetési támogatásra vonatkozó adatokat a monitoring rendszerben - a költségvetési támogatás elnyerésére tekintet nélkül - a támogatási döntés meghozatalának évét követő öt évig kell nyilvántartani.

A törvény egyszerűsíti a támogatói okirat alkalmazásának lehetőségét. Amellett, hogy egyértelművé válik, hogy a támogatói okirat a támogató és a kedvezményezett kétoldalú jognyilatkozata, annak alkalmazására a Polgári Törvénykönyvnek az elektronikus úton történő szerződéskötés különös szabályai alkalmazását írja elő. Így a támogatási jogviszony a támogatói okirat közlésével és az átvétel visszaigazolásával elektronikus úton jön létre, biztosítva annak garanciális szabályait, hogy ha a támogatói okiratban foglaltakkal a kedvezményezett nem ért egyet, azt a kezdeményezése alapján módosításra kerüljön.

A törvény jogtechnikai megoldásként azt az utat választotta, hogy a támogatási szerződésre vonatkozó szabályokat - az Áht. eltérő rendelkezése hiányában - érteni kell a más módon biztosított költségvetési támogatásokra is.

A törvény a költségvetési támogatás ellenőrzése tekintetében is világos helyzetet teremt azáltal, hogy a közigazgatási jogi jogviszonyként létrejött támogatási jogviszonyban a költségvetési támogatás felhasználását a hatósági ellenőrzés szabályai szerint, a polgári jogi jogviszonyként létrejött támogatási jogviszonyban a költségvetési támogatás felhasználását a Kormány rendeletében meghatározott szabályok szerint rendeli ellenőrizni.

A törvény hatályon kívül helyezi a közpénzekből nyújtott támogatások átláthatóságáról szóló 2007. évi CLXXXI. törvényt, ennek érdemi és az államháztartásról szóló törvény kereteibe illeszkedő rendelkezései az államháztartásról szóló törvény önálló alcímébe kerültek átemelésre.

A törvény ezek mellett néhány apróbb jogtechnikai és újraszabályozásként megvalósuló jogszabály-szerkesztési pontosítást vezet át.

A 33. §-hoz

A törvény újraszabályozza az Áht. VII. Fejezetét. A törvény alapján e Fejezetből elhagyásra kerülnek a helyi önkormányzat költségvetési támogatására vonatkozó szabályok, tekintettel arra, hogy azok jogi jellegüket tekintve nem különböznek aszerint, hogy a központi költségvetés mely fejezete terhére nyújtják. A helyi önkormányzatok költségvetési támogatására tehát a törvény elfogadásával az Áht. VI. Fejezetét kell alkalmazni az abban meghatározott általános szabályok szerint, a helyi önkormányzatok tekintetében érvényesülő speciális eltérésekkel. Az Áht. ilyen módosításával a törvény egyértelmű helyzetet teremt a jogalkalmazás tekintetében is, figyelemmel arra, hogy a jelenleg hatályos szabályozás tekintetében az Áht. VI. és VII. Fejezetének együttes alkalmazása, értelmezése a jogalkalmazásban számos problémát vetett fel.

Az Áht. törvény szerinti VII. Fejezete kizárólag a helyi önkormányzatok általános működéséhez és ágazati feladataihoz kapcsolódó támogatások igénylésére, felhasználására és elszámolására vonatkozó szabályt tartalmaz, lényegében az Áht. erre vonatkozó hatályos szabályaival megegyező tartalommal. A törvény szerinti érdemi tartalmi változás a helyi önkormányzatok általános működéséhez és ágazati feladataihoz kapcsolódó támogatások felülvizsgálatának szabályozásában jelenik meg, amely az eljárást - az ilyen támogatások évközi ellenőrzéséhez igazítottan - a hatósági ellenőrzés szabályaira alapítja. Ez alapján a kincstár a helyi önkormányzat beszámolójának felülvizsgálatát hatósági ellenőrzés keretében végzi, amelynek során a rendelkezésre álló adatokra támaszkodva vagy helyszíni ellenőrzés tartásával állapítja meg a támogatás felhasználásának megalapozottságát. Ha a kincstár a felülvizsgálatkor az éves költségvetési beszámolóban közölt adatokhoz képest eltérést tár fel, - ha annak jogszabályi feltételei fennállnak - kötelezi a helyi önkormányzatot az éves költségvetési beszámoló módosítására, vagy a hatósági ellenőrzés eredménye alapján indított közigazgatási hatósági eljárásban hozott határozatában megállapítja a helyi önkormányzatot megillető vagy az általa visszafizetendő támogatás összegét.

A 34., a 36., a 40-42. és az 50. §-hoz

A törvény a tagállamok költségvetési keretrendszerére vonatkozó követelményekről szóló 2011/85/EU tanácsi irányelv átültetésével összefüggő egyes feladatokról szóló 1917/2013. (XII. 11.) Korm. határozatnak megfelelően a kincstár számára az Állami Számvevőszék sarkalatos törvényben meghatározott ellenőrzési feladat- és hatáskörével összehangoltan ellátandó feladatként határozza meg a helyi önkormányzatok, nemzetiségi önkormányzatok éves költségvetési beszámolójának szabályszerűségi pénzügyi ellenőrzését. Az ellenőrzés célja, hogy az adott évben elvégzett ellenőrzések alapján, az eredményeket a teljes sokaságra kivetítve megállapításra kerüljenek, hogy az önkormányzati alrendszer éves beszámolói megbízhatóak, valós képet mutatnak, és lényeges hibát nem tartalmaznak. Az ellenőrzés módszertana nemzetközi standardokon alapul, amelyet a kincstár az államháztartásért felelős miniszter egyetértésével alakít ki.

Az Áht. 83. § (6) bekezdése szerint, ha a helyi önkormányzat nem fogadta el a költségvetési évet megelőző évre vonatkozó zárszámadását, a helyi önkormányzatokért felelős miniszter a kötelezettség teljesítésére meghatározott határidő utolsó napját követő hónap első napjától a mulasztás megszüntetéséig a nettó finanszírozás alapján a helyi önkormányzatot megillető összeg folyósítását felfüggeszti. A törvény meghatározza a zárszámadásról szóló önkormányzati rendelet megalkotásának határidejét, ezzel egyértelművé teszi a szankció alkalmazásának kezdő időpontját.

A 35. §-hoz

A módosítás harmonizálja az Európai Támogatásokat Auditáló Főigazgatóság törvényi szintű elnevezést a 1303/2013/EU rendelet terminológiájával.

A 2014-es jogszabály-módosítások következtében az európai támogatásokat auditáló szerv feladatai kibővültek egyes mezőgazdasági támogatások ellenőrzésével. Ezek kedvezményezettjei magánszemélyek is lehetnek, ezért szükséges az adatkezeléssel kapcsolatos szabályok egységes, törvényi szintű szabályozása.

Az európai támogatásokat auditáló szerv ellenőrzéseit éves terv alapján, az Európai Bizottság elvárásainak megfelelően végzi. A feladatvégzést számos esetben megnehezíti a kedvezményezettek hozzáállása, az ellenőrzés nehezítése hiányos vagy késedelmes adatszolgáltatás útján. Az ellenőrzések jelentős elhúzódása komoly kockázatot jelent az audit hatóság feladatainak határidőben történő elvégzésére, ugyanis a határidők elmulasztása komoly nemzetgazdasági kockázattal járhat.

A 37. §-hoz

A törvény alapján a Kormány rendeletben meghatározhatja azoknak a kiadásoknak a körét, amelyeket a kincstár a Kincstári Egységes Számla terhére megelőlegezhet.

A 38. §-hoz

A törvény egyszerűsíti a kincstár által a helyi önkormányzat fizetési számlára benyújtott beszedési megbízás eredménytelensége esetén a követelés és kamatai behajtásának módját, adósságrendezési eljárás helyett azok adók módjára történő behajtását rendeli el.

A 39. §-hoz

A belföldi gépjárművek után beszedett adóhoz kapcsolódó adatszolgáltatás elmulasztása vagy késedelmes teljesítése, illetve a gépjárműadóval kapcsolatos fizetési kötelezettség nem vagy nem megfelelő teljesítése miatt a kincstár által kiszabott bírság megfizetésére a törvény lehetővé teszi a részletekben történő teljesítést.

A 43-45. §-hoz

A gyakorlatban a nemzetközi pénzügyi intézmények (pl. EIB, Világbank, CEB) csak az általuk meghatározott - a nemzetközi szokásokban bevett - feltételek mellett fogadják el a garanciavállalást biztosítékként. Tekintve, hogy e szervezetek kedvező feltételekkel finanszíroznak fejlesztési projekteket, célszerű felhatalmazást adni a magyar jogtól eltérő szabályok alkalmazására.

Számos esetben felmerül továbbá az uniós és hazai támogatásokhoz előírt biztosítékok állami kezességgel történő helyettesítése iránti igény, amely azonban valóságos fedezetként nem értelmezhető. Ezen fennálló probléma orvoslására a törvény meghatározza, hogy kezesség, garancia nem vállalható olyan kötelezettség biztosítására, amely jogosultja az államháztartás központi alrendszerébe tartozó szervezet. Ugyanígy nem értelmezhető valóságos fedezetként az állami tulajdonú műtárgyak kiállítása során biztosítás állami kezességgel történő helyettesítése sem, emiatt a törvény kizárja, hogy kiállítási garancia és kiállítási viszontgarancia állami tulajdonban álló kiállítási tárgyakra vállalható legyen.

A 46-47. §-hoz

A törvény a törzskönyvi nyilvántartás közhitelességének erősítéséhez szükséges garanciákat vezet be. A törzskönyvi nyilvántartás hatálya a költségvetési szervek tekintetében konstitutív. Ez azt jelenti, hogy a költségvetési szerv a törzskönyvi nyilvántartásba való bejegyzéssel jön létre és a törzskönyvi nyilvántartásból való törléssel szűnik meg. Valamennyi, a megszűnést nem érintő módosítása is a törzskönyvi nyilvántartásba való bejegyzést követően alkalmazható. A gyakorlatban azonban - főleg a jogszabállyal alapított költségvetési szervek tekintetében - a törzskönyvi bejegyzés az erre való kérelem hiányában elmaradt. Ezáltal a törzskönyvi nyilvántartás közhitelessége sérül, amelyet a kincstár 2008-2012. közötti tevékenységének ellenőrzésében az Állami Számvevőszék is megállapított: „(a) törvény által előírt törzskönyvi nyilvántartást a Kincstár vezette, ez azonban nem volt teljeskörű és a közhitelessége sérült. Az érintettek törlési kérelmének hiányában a törvény erejénél fogva megszűnt szerveket is élő szervezetként tartalmazott, bejegyzési kérelem hiányában pedig több törzskönyvi szerv nem szerepelt benne.” A törvény a közhitelesség garanciájaként három irányban változtat a hatályos szabályozáson:

- a központosított illetményszámfejtő rendszer összekapcsolásra kerül a törzskönyvi nyilvántartással és a költségvetési szervek tekintetében a költségvetési szervek törzskönyvi nyilvántartásában szereplő adatait abból veszi át, ezáltal a központosított illetményszámfejtés is csak olyan költségvetési szervhez kapcsolódik, amely a közhiteles törzskönyvi nyilvántartás adatai alapján létező költségvetési szerv,

- a törzskönyvi nyilvántartásba való bejegyzés, törlés elmaradása hiányában a költségvetési szerv által kötött szerződéshez a semmisség jogkövetkezményét fűzi.

Ezek a garanciális szabályok kényszerítő erőként hatnak az alapító szerv számára az alapító okirat, a módosító okirat, illetve a megszüntető okirat a Kormány rendeletében meghatározott határidőben való elkészítésére és a törzskönyvi nyilvántartásba való bejegyeztetésére. Ugyanakkor a törvény biztosítja a kincstár számára azt is, hogy a mulasztóval szemben ötszázezer forintig terjedő bírságot szabjon ki vagy a jogszabálysértő bejegyzést törölje, a hibás bejegyzést javítsa vagy az elmulasztott bejegyzést pótolhatja, ha az annak alapjául szolgáló adat, körülmény jogszabályból következik, arról a kincstárnak hivatalos tudomása van, illetve a törzskönyvi jogi személy vagy az irányító szerv adatszolgáltatása alapján megállapítható.

A törvény 2015. február 28-áig biztosítja az ahhoz szükséges szabályozási átmenetet, hogy az irányító szerv az elmulasztott bejegyzést pótolhassa. A törvényben meghatározott jogkövetkezmények közül az érvénytelenség jogkövetkezményét az ezt követően megkötött szerződések tekintetében kell alkalmazni.

Az 51. §-hoz

Az államháztartásról szóló 2011. évi CXCV. törvény 109. § (1) bekezdés 15. pontjához kapcsolódóan megállapítja a 2014-2020-as programozási időszakban az európai strukturális és beruházási alapokból származó források felhasználására vonatkozó kormányrendeleti szabályozás megalkotásához szükséges felhatalmazó rendelkezést.

A törvény újraszabályozza a fejezeti kezelésű előirányzatok felhasználását meghatározó miniszteri rendelet megalkotásához szükséges felhatalmazó rendelkezést, elhagyva abból az eljárási szabályok megalkotására vonatkozó felhatalmazást és egyidejűleg a fejezeti kezelésű előirányzatok mellett - a költségvetési szerv kiadási előirányzata kivételével - kiterjesztve valamennyi kiadási előirányzat felhasználási szabályainak meghatározására tekintet nélkül arra, hogy annak felhasználása költségvetési támogatás nyújtásával vagy visszterhes szerződéssel történik.

A törvény felhatalmazást ad továbbá a Kormánynak, hogy ezen felhatalmazás alapján megalkotott rendelet megszerkesztésének szabályait meghatározza, ennek keretében a felhasználás szabályainak egységes szabályozását elősegítse.

A törvény alapján az európai uniós források felhasználásáért felelős miniszter az európai uniós forrásból nyújtott költségvetési támogatások ellenőrzésének módszertanát miniszteri rendeletben állapíthatja meg.

Az 52. §-hoz

A törvény az Áht. módosításainak hatálybalépésével összefüggő szabályozási átmenetet rendezi.

Az 53. §-hoz

A törvény újraszabályozza a több év, vagy a költségvetési éven túli év kiadási előirányzata terhére vállalható kötelezettség középtávú keretszámok közzététele hiányában alkalmazandó átmeneti szabályozását. A törvény a korábbi működési és felhalmozási cél szerinti differenciált szabályozást úgy módosítja, hogy a működési célú kiadásokat tovább bontva a személyi juttatások, a munkaadókat terhelő járulékok és szociális hozzájárulási adó, a dologi kiadások és az ellátottak pénzbeli juttatásainak kiadási előirányzatai terhére lehetővé teszi azoknak a költségvetési évben jóváhagyott eredeti előirányzatának mértékéig történő kötelezettségvállalást a költségvetési éven túlra is, figyelemmel arra, hogy ezek tipikusan olyan kiadások, amelyek éven túli korlátozása indokolatlan, hiszen a foglalkoztatási jogviszony jellemzően határozatlan időre jön létre. Minden egyéb működési célú kiadás és a felhalmozási kiadások előirányzatai terhére azonban - a korábbiakhoz képest szigorúbban - azoknak a költségvetési évben jóváhagyott eredeti előirányzatának ötven százalékáig teszi lehetővé az éven túli kötelezettségvállalást, biztosítva ezáltal, hogy a következő évek tekintetében a kiadási előirányzatok felhasználását ne determinálja teljes egészében a korábbi év kötelezettségvállalása.

Az 54-55. §-hoz

A törvény ezen rendelkezései az Áht. rendelkezéseinek szövegcserés módosítását és hatályon kívül helyezését tartalmazzák.

Az 56-61. §-hoz

A Nyugdíjreform és Adósságcsökkentő Alap (a továbbiakban: Alap) a létrehozásakor megkívánt funkcióját betöltötte. Tekintettel arra, hogy az Alap további érdemi adósságcsökkentést szolgáló eszközt már nem kezel, fenntartása okafogyottá vált, ugyanakkor bizonyos működési ráfordítások továbbra is felmerülnek. Erre tekintettel az Alap a törvény szerint 2015. január 31-én megszűnik.

Az Alap megszűnését követően az Alapból korábban az államnak térítésmentesen átadott eszközöket a Magyar Nemzeti Vagyonkezelő Zártkörűen Működő Részvénytársaság kezeli akként, hogy az eszközökhöz kapcsolódó bevételeket (osztalékok, hozamok, értékesítésből származó bevétel) adósságcsökkentésre kell fordítania. Az Alap fennmaradó pénzeszköz-állománya és a későbbiekben visszalépő tagok befizetései a kincstári kör bevételeit növelik, ily módon közvetetten szintén az adósságcsökkentést szolgálják.

A törvény rendelkezik az Alap záró beszámolójának elkészítéséről és az Alap meglévő pénzeszközeinek átadásáról. A törvény értelmében az ÁKK Zrt. az Alap eszközeit a központi költségvetés XLII. A költségvetés közvetlen bevételei és kiadásai fejezet 4. cím Egyéb költségvetési bevételek számára átutalja, ahol önálló jogcímcsoportként jelenik meg. Az Alap jogutód nélküli megszűnésére tekintettel szükséges a fennálló szerződéses jogviszonyok lezárása, illetve az Alap záró beszámolójának könyvvizsgálatára szóló szerződés átruházása - a Polgári Törvénykönyv szerződésátruházási szabályai szerint - a költségviselő ÁKK Zrt-re.

A társadalombiztosítási nyugdíjrendszerbe történő 2011-es és 2012-es visszalépéseket követően számos magánnyugdíjpénztár jogutód nélküli megszűnését határozta el, mely felszámolási, illetve végelszámolási eljárások többsége mostanra lezárult. A magánnyugdíjpénztárak jogutód nélküli megszűnéséig azonban nem került sor a társadalombiztosítási nyugdíjrendszerbe visszalépő tagok után átadott függő tételek magánnyugdíjpénztárak általi maradéktalan beazonosítására, így indokolt a volt pénztártagokat illető tagdíjbefizetések és azok hozamaik közvetlenül a volt pénztártagok általi visszaigénylés lehetőségének megteremtése. Tekintettel arra, hogy a megszűnt magánnyugdíjpénztárak rendelkeztek azon, pénztártitkot képező adatkörrel, amely alapján a függő tételek beazonosítása elvégezhető, az ezen adatkört továbbkezelő, a volt magánnyugdíjpénztárak mellett működő önkéntes nyugdíjpénztárak által kiállításra kerülő igazolás, kimutatás alapján hitelt érdemlően igazolható a volt magánnyugdíjpénztári tag által az őt megillető, a Nyugdíjreform és Adósságcsökkentő Alapba átutalt összeg, így különösen a téves befizetés, túlfizetés. Figyelemmel azonban arra, hogy még az Alap megszűnését megelőzően valamennyi beérkező, és a feltételeknek megfelelő visszaigénylés teljesíthető legyen, a visszaigényelhetőség határideje 2015. január 10. napja. Ezen határidőn túl a visszaigényléseket a törvény 5. §-a a Nyugdíjbiztosítási Alap illetékességébe utalja.

A 62-92. §-hoz

A törvény célja, hogy megújítsa a rászorulók támogatási rendszerét. A módosításoknak köszönhetően az új szociális támogatási rendszer igazságosabb és átláthatóbb lesz, emellett elejét veszi a korábban gyakran tapasztalt, segélyekkel való visszaéléseknek.

Az állam a továbbiakban is támogatja azokat, akik nem képesek munkavégzésre, vagy nem kapnak munkát (még a közfoglalkoztatás keretében sem). A jövőben azok kapnak majd támogatást, akik valóban rászorulnak. Ez összhangban van az Alaptörvény rendelkezéseivel is.

Az állam által biztosított támogatási formákon túl a rászorulók szociális támogatással való ellátása a jövőben az önkormányzatok feladata lesz. Ezt a Magyarország helyi önkormányzatairól szóló törvény is rögzíti. Ha önkormányzatok döntenek a támogatásokról, minden rászoruló kap majd juttatást, azok viszont nem, akik korábban visszaéltek a szabályokkal. A helyi közösségek rendelkeznek ugyanis leginkább azzal a tudással, amely alapján eldönthetik: ki jogosult támogatásra, és ki nem. Az önkormányzatok szabadon dönthetnek majd a támogatások nagyságáról és formájáról. Az új támogatási rendszerben senki sem maradhat ellátás nélkül, ugyanis a megfelelő adóerő-képességgel nem rendelkező önkormányzatok központi költségvetési forráshoz jutnak. Az állami felelősségi körbe tartozó ellátások járási hatáskörbe, az önkormányzati ellátások képviselő-testületi hatáskörbe kerülnek.

A törvény célja, hogy minél többen éljenek segély helyett munkából. Ezért évről évre több embernek biztosítja a közfoglalkoztatás lehetőségét, amelynek köszönhetően a dolgozni akarók magasabb jövedelemhez jutnak a korábbi, segélyből szerzett jövedelmekhez képest.

A 62. és a 67. §-hoz

A „Központi szociális információs fejlesztések” című kiemelt projekt (TÁMOP-5.4.2.-12/1) keretében elkészült, és 2013. december 16-án megkezdte működését a rászorultságtól függő pénzbeli és természetben ellátások nyilvántartási rendszere (a továbbiakban: PTR). A rendszer szakmai és informatikai működtetését a Nemzeti Rehabilitációs és Szociális Hivatal (NRSZH) látja el. A nyilvántartás jelenleg a szociális törvény szerinti ellátások közül az időskorúak járadéka, aktív korúak ellátása (foglalkoztatást helyettesítő támogatás, rendszeres szociális segély), lakásfenntartási támogatás, az ápolási díj és a közgyógyellátás, a gyermekvédelmi törvény ellátásai közül a rendszeres gyermekvédelmi kedvezmény vonatkozásában tartalmaz adatokat. A PTR működésével egységes, átlátható nyilvántartásban találhatóak meg a fenti ellátások igénybevételére vonatkozó adatok, kiszűrhető az egyes ellátások jogosulatlan igénybe vétele, továbbá a nyilvántartás révén naprakész statisztikai adatok állnak rendelkezésre, melyek megkönnyítik az ellátásokkal kapcsolatos szakmai döntések megalapozását, a költségvetési tervezést. A módosítás a PTR teljeskörűségének megteremtése érdekében tartalmazza a még hiányzó pénzbeli és természetbeni szociális és gyermekvédelmi ellátások (önkormányzati segély, egészségügyi szolgáltatásra való jogosultság, adósságkezelési szolgáltatás, óvodáztatási támogatás, gyermektartásdíj megelőlegezése, otthonteremtési támogatás) nyilvántartásba való bevonásához szükséges rendelkezéseket.

A 63-66., 68-74., 77., 79-83., 85., 87-88. §-hoz

Az segélyezéssel kapcsolatos feladatok módosítását érintő rendelkezések:

A módosítással az állami szabályozási hatáskörben nyújtott és az önkormányzat segélyezéssel kapcsolatos feladatai elválasztásra kerülnek. A szociális törvény csak a kötelező ellátásokra vonatkozó szabályokat tartalmazza. E körbe tartozik az időskorúak járadéka, a foglalkoztatást helyettesítő támogatás, egészségkárosodási és gyermekfelügyeleti támogatás, az ápolási díj, az alanyi és normatív közgyógyellátás, valamint az egészségügyi szolgáltatásra való jogosultság.

A módosítást megelőzően kötelező ellátások közül a rendszeres szociális segély mint ellátási forma megszűnik, így az aktív korúak ellátására vonatkozó szabályozás egységessé válik.

A kötelező segélyek közül kikerül a lakásfenntartási támogatás és az adósságkezelési szolgáltatás, azzal, hogy a módosítás hatálybalépésekor már megállapított ellátásokat a módosítás hatálybalépése előtti szabályok szerint nyújtani kell azzal, hogy 2015. január 1-jét követően már csak 2015. február 28-áig állapítható meg lakásfenntartási támogatás.

Az óvodáztatási támogatás a kötelező óvodáztatás bevezetésével, 2015. szeptember 1-jétől megszűnik.

A kötelező segélyek körén kívül további ellátások nyújtásáról és a jogosultsági feltételekről az önkormányzat szabadon dönthet. A szociális törvény az önkormányzatok által biztosítandó segélyek tekintetében annyit ír elő, hogy az önkormányzat a helyi viszonyokhoz mérten, a krízishelyzetben lévő személyek számára, illetve a helyi szociális problémák kezelésére települési támogatást nyújt. A települési támogatás egyes típusait és jogosultsági feltételeit az önkormányzat rendeletében határozza meg. Ennek megfelelően a méltányossági közgyógyellátásra, a méltányossági ápolási díjra, valamint az önkormányzati segélyre vonatkozó szabályozást a szociális igazgatásról és szociális ellátásokról szóló 1993. évi III. törvény (a továbbiakban: Szt.) a továbbiakban nem tartalmazza.

A 75. §-hoz

A módosítás egyértelművé teszi, hogy egy személynek az ápolási díj egyidejűleg csak egy jogcímen állapítható meg, és egy ápoltra tekintettel egyidejűleg csak egy ápolási díjra való jogosultság állhat fenn. A rendelkezés „felülírja” az ápolási díjra vonatkozó, az általános szabályoktól eltérő illetékességi szabályt is. Az ápolási díj esetében jelenleg csak a lakóhely szerinti hatóság járhat el, míg a többi ellátásnál, ha a bejelentett tartózkodási helyen él az igénylő, akkor a tartózkodási hely szerinti hatóság illetékes. A módosítás szerint a jövőben ezt a szabályt kell alkalmazni az ápolási díjnál is, hiszen ez teszi lehetővé, hogy az igénylőhöz legközelebbi hatóság járjon el.

A 76. és a 78. §-hoz

A módosítás a nemzeti köznevelésről szóló 2011. évi CXC. törvénnyel való összhang megteremtése érdekében fogalmi pontosításokat tartalmaz. Ezen túlmenően a módosítás pontosítja a nyugdíj és más ellátások melletti teljes összegű ápolási díjra való jogosultság szabályait. A hatályos szabályozás szerint az ápolási díj egyes rendszeres pénzellátások melletti teljes összegű továbbfolyósítására akkor van mód, ha az ápolási díjat az új ellátás megállapításakor már legalább 10 éve folyósítják. A jogalkalmazói gyakorlatban nem volt egyértelmű, hogy az ápolási díj teljes összegű folyósításához a 10 éves folyósításnak folyamatosnak kell-e lennie. A törvény szerint az ápolási díj teljes összegű biztosításához az szükséges, hogy az ápolási díjat a másik ellátás megállapítását megelőző 20 éven belül legalább 10 évig folyósítsák.

A már megállapított ápolási díj folyósítás ideje alatt beadott kérelem esetén gondot jelent, hogy az ápolási díjat a kérelem benyújtására visszamenőleg kell megállapítani, így egy időre párhuzamos jogosultság keletkezik. A módosítás ezért akként rendelkezik, hogy az ápolási díj új jogcímen való megállapítását megelőző nappal a korábbi jogcímen folyósított ápolási díjat meg kell szüntetni. A módosítás kimondja továbbá, hogy az ápolási díj új jogcímen való megállapítása iránti kérelem benyújtásától annak megállapításáig terjedő, visszamenőleges időszakra az alacsonyabb és a magasabb összeg különbözetét kell megállapítani.

A 84. §-hoz

A törvény pontosítja a részösszegű ápolási díj összegének számítására vonatkozó rendelkezéseket, akként, hogy kimondja, hogy az ápolási díj összegéből a rendszeres pénzellátás bruttó összegét kell levonni.

A 86. §-hoz

A módosítás a szociális intézményi térítési díj számításának módját érinti, a jövőre vonatkozóan az intézményi térítési díjak meghatározásakor a szolgáltatási önköltséget írja elő a törvény felső határként. A személyes gondoskodást nyújtó szociális ellátásokat érintő módosításokat elsősorban a jogalkalmazást segítő pontosítások indokolják.

A 89. §-hoz

A módosítás rendezi továbbá a szabályozási átmenetet is.

A módosítások hatálybalépésekor rendszeres szociális segélyben részesülők esetén a megfelelő felkészülési idő biztosítása érdekében az ellátásban részesülők számára a támogatás 2015. február 28-áig a korábban megállapított összegben kerül folyósításra. Ezen személyek foglalkoztatást helyettesítő támogatásra való jogosultságát ezen időpontig meg kell vizsgálni.

Azok a módosítás hatálybalépésekor már megállapított, határozott idejű ellátások (lakásfenntartási támogatás, adósságkezelési szolgáltatás, méltányossági közgyógyellátás), amelyek a kötelező segélyek közé tartoztak, a módosításkor hatályos feltételek alapján, kifutó jelleggel biztosításra kerülnek azzal, hogy 2015. január 1-jét követően már csak 2015. február 28-áig állapítható meg lakásfenntartási támogatás.

Az önkormányzatok számára a törvény 2015. február 28-áig ad határidőt a települési támogatásra vonatkozó rendeletek megalkotására.

A rászorultságtól függő pénzbeli és természetben ellátások nyilvántartási rendszere újonnan bevonandó ellátásokkal való feltöltése az átmeneti rendelkezés szerinti fokozatosan történik. A nyilvántartásba a törvény hatálybalépését követően indult ügyekben megállapított ellátások adatait folyamatosan kell rögzíteni. Ezen túlmenően az egészségügyi szolgáltatásra való jogosultság és az adósságkezelési szolgáltatás esetében rögzíteni kell a már megállapított, illetve folyamatban lévő ügyekben megállapítandó ellátások adatait is, kivéve, ha az azokra való jogosultság megállapított időtartama 2015. szeptember 30-a előtt lejár. Az adatfeltöltésre három hónap, a 2015. május 1-je és 2015. július 31-e közötti időszak áll rendelkezésre.

Az ápolási díj egyes rendszeres pénzellátások mellett történő teljes összegű továbbfolyósításának lehetőségét pontosító szabályt az átmeneti rendelkezés szerint azon ápolási díjban részesülő személyekre tekintettel kell alkalmazni, akik a felsorolt rendszeres pénzellátások valamelyikére 2014. december 31-ét követő kezdő időponttól válnak jogosulttá.

A részösszegű ápolási díj számítására vonatkozó rendelkezést - a megfelelő felkészülési idő biztosítása érdekében - azon jogosultak esetében, ahol az ápolási díj 2015. január 1-jét megelőzően már megállapításra került, az ápolási díj 2015. december 31-ét követő első felülvizsgálatakor kell alkalmazni. Az új ápolási díj-kérelmek esetében a rendelkezést a folyamatban lévő ügyekben is alkalmazni kell.

A 90-91. §-hoz

A törvény ezen rendelkezései az Szt. rendelkezéseinek szövegcserés módosítását és hatályon kívül helyezését tartalmazzák.

A 92-95. §-hoz

Szövegcserés és hatályát vesztő rendelkezések

A 96. §-hoz

A módosítás célja a gyermekvédelmi szakellátási intézményben, javítóintézetben pedagógus munkakörben foglalkoztatottak adatainak és a gyermekvédelmi szakellátási intézmények, javítóintézetek adatainak a köznevelés információs rendszerében (KIR) történő nyilvántartásához szükséges jogszabályi háttér megteremtése. A pedagógus életpálya, az ahhoz kapcsolódó előmeneteli és illetményrendszer kiterjesztésre került a gyermekvédelmi szakellátásban, javítóintézetben pedagógus munkakörben foglalkoztatottakra 2013. szeptember 1-jétől. Az intézkedés mintegy 2000 főt érint. Az előmeneteli és illetményrendszer részét képező minősítő eljárásban való részvétel feltételeként előírt e-portfólió felületét az érintettek jelenleg csak intézményvezetőjüknek adott önkéntes nyilatkozat melletti intézményvezetői regisztráción keresztül érik el. Erre a regisztrációra és adatkezelésre azonban a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) nem hatalmazza fel a gyermekvédelmi szakellátási intézményt és a javítóintézetet, ezért szükséges a fenti módosítás.

A 97. §-hoz

Szövegpontosító rendelkezés, amely a Gyvt. szerinti gyermektartásdíj megelőlegezésére vonatkozó szabályozás és a bírósági végrehajtásról szóló 1994. évi LIII. törvény összhangjának megteremtését szolgálja.

A 98. §-hoz

Ha a nevelőszülő a nevelőszülői foglalkoztatási jogviszonya mellett folytatott más jogviszonyában kéri nyugdíjaztatását, a hatályos szabályok alapján ehhez legalább egy napon nem állhat biztosítással járó jogviszonyban. Utána nyugdíjasként már ismét foglalkoztatható lesz, de mindenképpen lesz egy lefedetlen időszak, ami a nevelőszülőnél elhelyezett gyermek(ek) gondozási helye, gondozási napjai szempontjából problémát jelent. A társadalombiztosítási nyugellátásról szóló törvény alapján azon az egyetlen napon tehát, amelytől kezdődően a nevelőszülőnek az öregségi nyugdíjat, résznyugdíjat vagy a korhatár előtti ellátást megállapítják, nem állhat nevelőszülői foglalkoztatási jogviszonyban sem. E szabály alól nincs kivétel, és rendszerszerűen nem lehet kivételt alkotni. Ezért indokolt a Gyvt. módosítása, amely a hiányzó egy napra is jogszerűvé teszi a gyermek nevelőszülőnél való nevelkedését, annak érdekében, hogy ne kelljen a gondozási helyét megváltoztatni és a nevelőszülő folyamatosan jogosult legyen a gyermek után járó ellátások, juttatások igénybevételére.

A 99., 104. és a 107. §-hoz

A 2015. szeptember 1-jétől hatályba lépő, az óvoda, mint köznevelési intézmény kötelező igénybe vételére vonatkozó új jogszabályi környezetre figyelemmel - a jelenleg csak az iskoláztatási támogatásra való jogosultságot érintő szüneteltetési lehetőséget kiterjeszti a családi pótlék egészére, a kötelező nevelési-oktatási foglalkozásokon való részvétel ösztönzése érdekében.

A 100. §-hoz

Felhatalmazó rendelkezés.

A 101-102. §-hoz

Az Szt. 18/B. §-a szerinti országos nyilvántartás módosuló szabályozásával összefüggő módosítás. A módosítás a gyámhatóság nyilvántartás-vezetési kötelezettségére vonatkozó rendelkezéseket egészíti ki a gyermek, nagykorúvá vált gyermek, fiatal felnőtt hátrányos vagy halmozottan hátrányos helyzetének megállapítására, a megállapítás okára vonatkozó adattal.

A 103. §-hoz

Az alapvető jogok biztosa a kedvezményes gyermekétkeztetésről szóló AJB 8243/2013. számú jelentésében hívta fel rá a figyelmet, hogy a normatív gyermekétkeztetési kedvezmények szabályai körében nem egyértelmű a Gyvt. 151. § (10) bekezdése. Az egyik értelmezés szerint a három- vagy többgyermekes családoknak járó 50%-os normatív kedvezménynél, a gyermekszám meghatározásánál csak a nevelőszülő saját gyermekeit szabad figyelembe venni. A másik értelmezés szerint pedig a nevelőszülő saját gyermekeit és a nála elhelyezett, gyermekvédelmi gondoskodásban lévő gyermekeket össze kell számítani. A jogalkotói szándék arra irányult, hogy erre a kedvezményre a nevelőszülő a saját gyermekei után legyen jogosult. A másik értelmezés elfogadása azt sugallná, hogy a nevelőszülő saját gyermeke a gyermekvédelmi gondoskodás alatt álló gyermek nevelőszülőnél történő elhelyezése miatt kerül kedvezőtlenebb anyagi helyzetbe és válik ettől rászorulttá az 50%-os gyermekétkeztetési normatív kedvezményre. Miközben az állam a nevelőszülőnél elhelyezett gyermek teljes körű ellátására folyósítja a nevelőszülőnek a nevelési díjat és az ellátmányt.

A 105. §-hoz

Átmeneti rendelkezéseket tartalmaz. A rászorultságtól függő pénzbeli és természetben ellátások nyilvántartási rendszere újonnan bevonandó ellátásokkal való feltöltése az átmeneti rendelkezés szerinti fokozatosan történik. A nyilvántartásba a törvény hatálybalépését követően indult ügyekben megállapított ellátások adatait folyamatosan kell rögzíteni. Ezen túlmenően rögzíteni kell a már megállapított, illetve folyamatban lévő ügyekben megállapítandó ellátások adatait is, kivéve, ha az azokra való jogosultság megállapított időtartama 2015. szeptember 30-a előtt lejár, vagy ha az ellátás teljes összege 2015. szeptember 30-áig kifizetésre kerül. Az adatfeltöltésre három hónap, a 2015. május 1-je és 2015. július 31-e közötti időszak áll rendelkezésre.

A 106. §-hoz

Az óvodáztatási támogatási kérelemre vonatkozó átmeneti szabályt tartalmazza.

A 108-109. §-hoz

A törvény ezen rendelkezései a Gyvt. rendelkezéseinek szövegcserés módosítását és hatályon kívül helyezését tartalmazzák.

A 110. §-hoz

Az áldozatvédelmi törvény szempontjából rászorulónak tekintendő az az áldozat, aki közgyógyellátási igazolvánnyal rendelkezik.

A 111-113. §-hoz

A szociális segélyezési rendszer átalakítása a települési önkormányzati segélyezési rendszert is érinti, ezért a Magyarország helyi önkormányzatairól szóló 2011. évi CLXXXIX. törvény helyi szociális szolgáltatásokra és ellátásokra vonatkozó előírásait is módosítani kell a változások megjelenítése érdekében. Ha a segélyezés rendszere átalakul, és a helyi önkormányzatok rendeletükben települési támogatást állapíthatnak meg, az átmeneti időszakra szükséges felkészülni.

A helyi önkormányzatoknak a települési támogatás megállapításának és folyósításának módjáról rendeletet kell alkotniuk. A rendeletalkotás elengedhetetlen szakaszai az előkészítés, a bizottsági munka, a rendelet képviselő-testület általi elfogadása, valamint a rendelet kihirdetése. A rendelet elfogadásáig mindezek figyelembe vételével minimálisan szükséges idő közel két hónap. Ezen túl indokolt arra is figyelemmel lenni, hogy a hatálybalépéshez, a rendelet alkalmazására való felkészüléshez a megfelelő időnek rendelkezésre kell állnia. Ezért április elsejéig szükséges átmeneti időszakot biztosítani, melyre szükséges a vonatkozó rendelkezések (a szociális törvényi szabályozásnál is) hatálybaléptetésénél figyelembe venni.

A helyi önkormányzatok támogatásai tekintetében a támogató az, aki jogosult a támogatás felfüggesztéséről, visszatartásáról vagy megvonásáról rendelkezni, így azt a kincstár helyett a támogató felé kell, hogy jelezze a fővárosi és megyei kormányhivatal.

A 114-117. §-hoz

Az Esztergom Város Önkormányzata egyes intézményeinek átvételéről szóló 2011. évi CLXXXVI. törvény alapján az állam 2012. január 1-jén átvette

- az óvodák kivételével a köznevelési intézmények,

- a szociális alapfeladatokat is biztosító Glatz Gyula Szociális Központ,

- a városi Balassa Bálint Múzeum és

- a Vaszary Kolos Kórház

teljes feladat-struktúráját, valamint a feladatok ellátásához kapcsolódó vagyont. Az átvétel 2012-ben a városban kialakult helyzet indokolta, a város ugyanis nem tudta finanszírozni számos kötelező feladatainak ellátását.

Ez a feladatátvétel egy évvel megelőzte az önkormányzati rendszer átalakítását, amelynek keretében egységes elvek mentén a települési feladatok egy része az államhoz került, ebből fakadóan az Esztergomban fennálló helyzet számos tekintetben eltér az általánostól. Így pl. mivel a köznevelési intézmények tulajdonjoga is az államra szállt, a város jelenleg nem működteti az intézményeket, de nem is fizet a működtetésért a központi költségvetés javára, illetve a városi múzeumot sem tartja fenn, egyes szociális alapszolgáltatási feladatokat sem lát el. Ez az egyedi helyzet mára már semmivel sem magyarázható. Erre tekintettel indokolt Esztergom esetében a kötelező feladatok ellátását az általánoshoz igazítani, hatályon kívül helyezve az Esztergom Város Önkormányzata egyes intézményeinek átvételéről szóló 2011. évi CLXXXVI. törvényt és törvényben rendelkezni a köznevelési intézményekhez kapcsolódó vagyonnak és a szociális és gyermekvédelmi feladatok ellátására a Kormány által rendeletben kijelölt szerv feladatából a 2011. december 31-én a Glatz Gyula Szociális Központ által ellátott feladathoz kapcsolódó vagyonnak állami tulajdonból Esztergom város tulajdonába adásáról.

Ez alapján az önkormányzati és állami feladatok megoszlása Esztergom esetében is az országos gyakorlatot követné. Ezzel Esztergomnak is ugyanazok lennének a feladatai, mint az ország többi hasonló önkormányzatának, illetve a feladathoz kapcsolódó vagyon tulajdonjoga is ugyanúgy alakulna Esztergomban, mint másutt az országban.

A 118-119. §-hoz

A törvényben az Országgyűlés az állami vagyonról szóló 2007. évi CVI. törvény 36. § (1) bekezdése és a nemzeti vagyonról szóló 2011. évi CXCVI. törvény 13. § (3) bekezdése alapján rendelkezik az egyes állami tulajdonban lévő ingatlanok tulajdonjogának ingyenes átruházásáról. A törvény alapján egyes állami tulajdonú ingatlanok az egyházak hitéleti és közösségi szerepének hatékonyabb ellátása céljából a Szeged-Csanádi Egyházmegye korábbi igénylésének megfelelően térítésmentesen kerülnek átadásra.

Az állami vagyonról szóló 2007. évi CVI. törvény 36. § (1) bekezdése és a nemzeti vagyonról szóló 2011. évi CXCVI. törvény 13. § (3) bekezdése rendelkezik arról, hogy állami, illetve nemzeti vagyon tulajdonjogát ingyenesen átruházni csak törvényben meghatározott esetekben és feltételekkel lehet. Az állami vagyonról szóló 2007. évi CVI. törvény 36. § (1) bekezdése - a nemzeti vagyonról szóló 2011. évi CXCVI. törvény 13. § (3) bekezdésében foglaltakkal összhangban - rendelkezik arról, hogy az állami vagyon tulajdonjogát ingyenes átruházni csak törvény rendelkezése alapján lehet. Az egyházak ez állami vagyonról szóló 2007. évi CVI. törvény 36. § (3) bekezdése szerinti - a Kormány nyilvános határozattal való döntésén alapuló - eljárás keretében nem jogosultak állami vagyon térítésmentes igénylésére, ezért az ilyen kérelmek elbírálására csak törvény alapján kerülhet sor.

A Szeged 25870 helyrajzi számú, „kivett táborhely” megnevezésű (korábbi Napfény Hotel, Motel és Camping), természetben Szeged III. kerület Dorozsmai út 4. szám alatt található ingatlan a megyei önkormányzatok adósságkonszolidációs eljárása során, a 2011. évi CLIV. törvény alapján került az állam tulajdonába. Az ingatlan térítésmentes tulajdonba adása egyes, az egyház által felvállalni szándékozott célok megvalósítását - így többek között a verseny- és tömegsport élénkítését, a labdarúgó utánpótlás nevelési és egyetemi sportfejlesztési célokra történő felhasználást - biztosítaná. A nem kifejezetten hitéleti rendeltetésű ingatlan esetében a célhoz kötött felhasználást a nemzeti vagyonról szóló 2011. évi CXCVI. törvény szerinti feltételek szerződésben való rögzítése biztosítja. Az ingatlan már jelenleg is a Szeged-Csanádi Egyházmegye használatában áll.

A Szeged 3852 helyrajzi számú „kivett lakóház, udvar” megnevezésű, természetben Szeged I. kerület Roosevelt tér 6. szám alatt található ingatlan 5248/10000-ed tulajdoni hányada már jelenleg is a Szeged-Belvárosi Római Katolikus Plébánia tulajdonában áll.

A törvényben rögzíteni szükséges, hogy az átadásra a nemzeti vagyonról szóló 2011. évi CXCVI. törvény ingyenes tulajdonba adásra vonatkozó általános előírásainak figyelembevétele mellett kerülhet sor azzal, hogy a tulajdonjog átruházásáról szóló megállapodások megszövegezése és az Állam részéről történő megkötése, valamint az érintett ingatlanok (becsült) forgalmi értékének megállapítása az MNV Zrt. feladata.

Úgyszintén ingyenes vagyonátadásra kerül sor a Pécsi Egyházmegye, a Debreceni Református Hittudományi egyetem, a Magyarországi Zsidó hitközségek Szövetsége, a Veszprémi Főegyházmegye, a Hajdúdorogi Egyházmegye, a Dunántúli Református Egyházkerület, a Debrecen-nyíregyházi Egyházmegye, a Magyar Ökomenikus Segélyszervezet, a Magyar Máltai Szeretetszolgálat és az Egységes Magyarországi Izraelita Hitközség részére.

A Budapest Főváros X. kerület Kőbánya Önkormányzata (a továbbiakban: Önkormányzat) ingyenes önkormányzati tulajdonba kívánta venni az egykori Magyar Királyi Államvasutak által létrehozott lakótelep (ún. Jancsi-telep) teljes ingatlanegyüttesét az általános feltételektől eltérően, úgy, hogy az Önkormányzat felmentést akart kapni a nemzeti vagyonról szóló 2011. évi CXCVI. törvény (a továbbiakban: Nvtv.) 13. §-ában foglalt 15 éves elidegenítési tilalom alól. Figyelemmel arra, hogy a kérelmezett ingatlanok tulajdonban tartása az állam számára nem jár előnyökkel, azok önkormányzati tulajdonba kerülése vagyongazdálkodási szempontból támogatható, emellett a lakásgazdálkodás elsősorban önkormányzati feladat, így a lakótelep jogosan képezheti az önkormányzat tulajdonát. Az ingatlanok külön törvény megalkotásával kerülnek az Önkormányzat tulajdonába, ezért sarkalatos rendelkezés biztosítja az Nvtv. szerinti 15 éves elidegenítési tilalomtól való eltekintést. A felhasználási cél biztosítása érdekében az alábbi garanciális feltételek, eredetileg az Nvtv.-ben előírt egyéb kötelezettségek - beszámolási kötelezettség, hasznosítási célhoz kötött felhasználás és az ezzel kapcsolatos szankciók az előírások megsértése esetén - kerülnek kikötésre. Így amennyiben az Önkormányzat értékesíti az ingatlanokat, az elidegenítésből származó összes bevételt az ingatlanok fejlesztésére (illetve egyébként lakásgazdálkodási feladatai ellátására), korszerűsítésére köteles fordítani és az ingatlanokon történt fejlesztésekkel kapcsolatban beszámolni köteles az MNV Zrt felé.

A 120-122. §-hoz

A törvény alapján a Tokaji borvidék szőlészeti és borászati kutatási feladatait 100%-os állami tulajdonú gazdasági társasági formában ellátó Tokaji Borvidék Szőlészeti és Borászati Kutatóintézet Nonprofit Kft. tulajdonjoga a Tokaji Borvidék Hegyközségi Tanácsa tulajdonában kerül azzal a céllal, hogy a kutatási, szolgáltatási és ismeretátadási tevékenység újraindításával hatékonyan segítse a borvidék hosszú távú fejlődését. A Tokaji Borvidék Szőlészeti és Borászati Kutatóintézet Nonprofit Kft. a jövőben is változatlanul ellátja azokat a kutatási-fejlesztési és ismeretátadási feladatokat, amelyeket jelenleg is végez, azaz különösen: törzsültetvények létesítése és fenntartása; fajtaérték-kutatás és klónszelekció; génbanki tevékenység; szőlészeti és borászati technológiák fejlesztése; eredetvédelmi feladatok ellátása; borászati laboratórium működtetése; szaktanácsadás és ismeretátadás.

A Tokaji Borvidék Szőlészeti és Borászati Kutatóintézet Nonprofit Kft. jövőbeli hatékony működését az biztosítja, ha a kutatási feladatokhoz végrehajtásához szükséges infrastruktúra - a muzeális értékű borkészlet kivételével - is a társaság tulajdonába kerül át. Ezzel összhangban a feladatellátást szolgáló vagyon apportként a Tokaji Borvidék Szőlészeti és Borászati Kutatóintézet Nonprofit Kft. tulajdonába kerül.

A 123-151. §-hoz

A törvény célja az adminisztráció- és költségcsökkentési célkitűzéseket figyelembe véve, a termékdíjköteles termékekből keletkező hulladékok gyűjtésével és hasznosításával kapcsolatos, a hulladékgazdálkodási közszolgáltatási tevékenység minősítéséhez kapcsolódó hatósági, és egyéb (így pl. tervezési) feladatok hatékonyabb ellátását segítő rendelkezések megalkotása, illetve a feladatot ellátó szerv kijelölésének a Kormány hatáskörébe való utalása. A feladatok átszervezéséből adódóan lehetővé vált a hulladékgazdálkodási közszolgáltatás engedélyezési rendszerének átgondolása is. Jelenleg a hulladékgazdálkodási közszolgáltatást végzőnek hulladékgazdálkodási közszolgáltatási engedéllyel és minősítő okirattal is kell rendelkeznie. A feladat-racionalizálás, valamint az adminisztráció- és költségcsökkentés céljainak figyelembevételével közszolgáltatási engedélyezési eljárás és a minősítési eljárás összevonásra kerül, és így a továbbiakban a hulladékgazdálkodási közszolgáltatást végzőnek a fenti két engedély helyett egy ún. minősítési engedélyt kell majd beszereznie. A fentiekre tekintettel tehát, az „Államreform II. - a bürokráciacsökkentés program”-mal összhangban, a törvényben foglaltak a hulladékgazdálkodás résztvevői számára egyszerűbb eljárást fognak eredményezni. A törvény az Egyszerű Állam Program 3. beavatkozási területéhez is kapcsolódik, amely a hatósági tevékenységek adminisztrációs terheinek csökkentését is célozza.

A törvény a környezetvédelmi termékdíjról szóló 2011. évi LXXXV. törvény (a továbbiakban: Ktdt.) módosítását tartalmazza annak érdekében, hogy a Ktdt.-ből eredő feladatok elvégzéséért ezentúl a kormányrendeletben kijelölt, állami hulladékgazdálkodást közvetítő szervezet legyen felelős. A törvény érinti továbbá a hulladékról szóló 2012. évi CLXXXV. törvény olyan rendelkezéseit, amelyek módosítása biztosítja, hogy a hulladékgazdálkodási közszolgáltatási engedélyezési eljárás és a minősítési eljárás összevonásával, a továbbiakban a hulladékgazdálkodási közszolgáltatást végzőnek a fenti két engedély helyett egy ún. minősítési engedélyt kelljen majd beszereznie. A törvény alapján a feladatok átszervezése és a hulladékgazdálkodási közszolgáltatási engedélyezési rendszer átalakítása érdekében módosul a hulladékgazdálkodási közszolgáltatási tevékenység minősítéséről szóló 2013. évi CXXV. törvény (a továbbiakban: Min.tv.) is. A Min.tv. foglalja magában a minősítő hatóságnak a hulladékgazdálkodási közszolgáltatási tevékenység minősítésével kapcsolatos feladatait. Tekintettel arra, hogy a hulladékgazdálkodási közszolgáltatási tevékenység engedélyezése és minősítése összevonásra kerül és ezentúl minősítési engedély kerül kiadásra, így szükséges a Min.tv. szabályainak módosítása. A törvény - tekintettel arra, hogy az egyes közszolgáltatások ellátásáról és az ezzel összefüggő törvénymódosításokról szóló 2013. évi CXXXIV. törvény is tartalmaz a hulladékgazdálkodási közszolgáltatási engedéllyel kapcsolatos rendelkezéseket - e törvény módosítását is tartalmazza.

A 152-158. §-hoz

Az országos közúthálózat, valamint az időalapú használati díjszedési rendszer működtetésének támogatása, ill. az utóbbiból származó bevételek államháztartási rendszerbe való megváltozott illesztése (fejezeti kezelésű előirányzatokon történő forrásbiztosítás, ill. a központi költségvetés közvetlen bevételeként való megjelenítés) miatt szükséges a közúti közlekedésről szóló 1988. évi I. törvény (a továbbiakban: Kkt.) módosítása a következők szerint. Azon részek elhagyása szükséges, ahol a Kkt. a közlekedésért felelős miniszter által alapított költségvetési szerv költségvetésében való tervezést írt elő, tekintettel arra, hogy ilyen célokra 2015-től fejezeti kezelésű előirányzat biztosít forrást.

A használati díjból származó bevétel központi költségvetés közvetlen bevételeként való megjelenítése miatt szükséges ennek Kkt.-ben való kimondása, ill. a bevételek elszámolásának módjáról való rendelkezés megjelenítése. Az Állami Autópálya Kezelő Zártkörűen Működő Részvénytársaság nevet és részben feladatot váltva 2013. november 1-jén átalakult Nemzeti Útdíjfizetési Szolgáltató Zártkörűen Működő Részvénytársasággá, így a megváltozott elnevezés átvezetése is megtörténik.

A 33/B. § új (4) és (5) bekezdése adatkezelési okokból vált szükségessé. Az ellenőrzéstámogatási és ellenőrzési folyamat pontosabb leírása a későbbi jogviták elkerülése érdekében szükséges.

A törvény megteremti továbbá a Nemzeti Adó- és Vámhivatal gépjárműveinek egyedi fényvisszaverő jelzésekkel történő ellátásának - jelenleg hiányzó - jogi lehetőségét.

A 159. §-hoz

Gyakorlati szempontból indokolt, hogy az illetékbélyeget az irat átvételére és érkeztetésére jogosult szerv értéktelenítse, ha az iratot jogszabály rendelkezése alapján nem az eljáró hatóság veszi át és érkezteti. Ennek hiányában az illetékbélyeggel ellátott iratokat a központi ügyiratkezelő rendszer nem képes jogszerűen fogadni.

A 160-163. §-hoz

Rendelkezik arról, hogy az önkormányzat által bevezetett bármely helyi adóból származó bevétel önkormányzati bevétel, melynek kapcsán - a főváros sajátos helyzetére figyelemmel - a fővárosi önkormányzat és a kerületi önkormányzatok közötti forrásmegosztásról szóló törvényben lehet kivétel.

Biztosítja, hogy a helyi iparűzési adóból az önkormányzati hivatalok dolgozóinak személyi juttatásait nem, illetve csak az elismert létszám állami támogatásból nem fedezett részében lehet finanszírozni.

A helyi adókról szóló törvény hatályos rendelkezései alapján az önkormányzati adóhatóság számára a megállapított adót az ingatlan tulajdonosára akkor háríthatja át, ha a végrehajtási eljárás eredménytelenül zárul. A törvény ezt kiterjeszti azon esetekre is, amikor az önkormányzati adóhatóság nem végrehajtási, hanem méltányossági eljárás keretében állapítja meg, hogy adózó az adót megfizetni nem képes. Ebben az esetben a tulajdonos jogai nem sérülnek, hiszen az áthárítást követően neki is joga van méltányossági eljárásra.

A törvény emellett meghatározza a települési adó és a helyi iparűzési adó felhasználási szabályait.

A 164-182. §-hoz

A törvény a gyakorlati alkalmazás során szerzett tapasztalatokon alapul. A törvény megteremti az összhangot a foglalkoztatás elősegítéséről és a munkanélküliek ellátásáról szóló törvény (a továbbiakban: Flt.) és más jogszabályok rendelkezései között. Az Flt. alapfogalmakat szabályozó rendelkezéseinek módosítására a nevelőszülőkre, a gyermekgondozási segélyre, szociális szövetkezet tagjának tagi munkavégzésére vonatkozó szabályokkal való összhang megteremtése érdekében van szükség. Ennek keretében a törvény a következő módosítások átvezetését szolgálja.

A törvény módosítja a harmadik országbeli állampolgár magyarországi foglalkoztatását lehetővé tévő összevont engedély kiadásához szükséges előzetes megállapodás tartalmát. A gyakorlati tapasztaltok alapján indokolt, hogy a foglalkoztatás várható időtartama helyett a törvény tartalmi követelményként írja elő a foglalkoztatásra irányuló jogviszony várható kezdő és befejező időpontjának meghatározását, továbbá az előzetes megállapodás tartalmazza a foglalkoztatás helyének megjelölését, valamint részmunkaidős foglalkoztatásnál a napi munkaidő mértékét.

A törvény megteremti, hogy a munkaerőpiaci szolgáltatást nyújtók nyilvántartásba vételi eljárásáért igazgatási szolgáltatási díj fizetésének a lehetőségét, valamint azt, hogy az eljáró hatóság az eljárás során szakértőt vegyen igénybe. A szabályozásra a foglalkoztatáspolitikáért felelős minisztert hatalmazza fel. A törvény lehetővé teszi, hogy a munkaerőpiaci szolgáltatást olyan személyek is igénybe vegyék, akiknek erre a hozzátartozók ápolása, a gyermekek elhelyezésével kapcsolatos akadályok miatt más módon nem volt lehetőségük.

A törvény lehetővé teszi, hogy a képzést olyan személyek is igénybe vegyék, akiknek erre a hozzátartozók ápolása, a gyermekek elhelyezésével kapcsolatos akadályok miatt más módon nem volt lehetőségük.

A foglalkoztatás bővítését szolgáló támogatások szabályainak módosítására az állami támogatásokat szabályozó új európai uniós szabályok hatálybalépése miatt van szükség.

A munkaadó részére foglalkoztatást elősegítő támogatás céljának megvalósulását segíti elő a módosítás azzal a rendelkezéssel, amely lehetővé teszi, hogy a munkaadó jogutódja is igénybe vehesse a támogatást, ha vállalja a támogatás jogszabályban meghatározott, valamint a hatósági szerződés által előírt feltételeinek teljesítését.

2014. január 1-jétől változtak a nevelőszülőkre vonatkozó jogszabályok. Az új szabályozás megszüntette a hivatásos nevelőszülő fogalmát, egységes nevelőszülői fogalmat vezetett be. A törvény az összhang megteremtése érdekében módosítja az Flt.-nek álláskeresési járadékra való jogosultságot megalapozó jogosultsági időre, valamint az álláskeresési járadék folyósítási idejére vonatkozó olyan rendelkezéseket, amelyek szempontjából a jogszabályváltozásnak jelentősége van. A módosítás szerint, abban az esetben, ha a nevelőszülő álláskeresési ellátásban részesül, az ellátás folyósításával párhuzamosan fennálló nevelőszülői foglalkoztatási jogviszony időtartama az álláskeresési járadék jogosultsági idejébe nem számít bele, továbbá a nevelőszülői foglalkoztatási jogviszonyból ezen időtartam alatt származó keresetet sem lehet az álláskeresési járadék összegének kiszámításánál figyelemmel venni.

A törvény kétszeres ellátás elkerülése érdekében a törvény szabályait úgy módosítja, hogy az álláskeresési ellátás (az álláskeresési járadék és nyugdíj előtti álláskeresési segély) folyósítása szünetel az egyenlő bánásmódról és az esélyegyenlőség előmozdításáról szóló 2003. évi CXXV. törvényben szabályozott felzárkózást elősegítő megélhetési támogatás folyósítása alatt.

A társadalombiztosítási szabályok speciális rendelkezéseket tartalmaznak a magyar jogszabályok szerint bejegyzésre nem kötelezett külföldi foglalkoztató (külföldi vállalkozás) járulékfizetési kötelezettségének teljesítésére vonatkozóan. A módosítás az állami adóhatóságnak az Flt. 36/B. § (1) bekezdésében szabályozott, igazolás kiadására vonatkozó kötelezettségét a külföldi vállalkozás által foglalkoztatott természetes személyre is kiterjeszti.

A 2014. január 1-jétől hatályos szabályozás szerint a bérgarancia támogatásnak a munkáltató bértartozásának kiegyenlítésére szolgáló részét az állami foglalkoztatási szerv közvetlenül a munkavállalónak fizeti ki. Ez a postaköltségek növekedésével jár, amelynek fedezetét indokolt a Nemzeti Foglalkoztatási Alap bérgarancia alaprészéből biztosítani. A törvény a Nemzeti Foglalkoztatási Alap tranzakciós díjak kifizetésére szolgáló előirányzatának jogcímeit kiegészíti a pénzügyi tranzakciós illetékkel, valamint a postai kifizetési utalvány díjának finanszírozásával. A törvény megteremti a lehetőségét annak, hogy a Nemzeti Foglalkoztatási Alapnak az európai uniós operatív programok előfinanszírozásának céljára szolgáló előirányzatában lévő pénzeszközöket az Flt. 57/D. §-ában szabályozott, Európai Szociális Alap adatbázis létrehozásához, valamint az előfinanszírozással megvalósuló programok nyilvántartásához és nyomon követéséhez szükséges informatikai és módszertani fejlesztésekre is fel lehessen használni. E lehetőség megteremtésére azért van szükség, hogy az Európai Szociális Alapból finanszírozott programok nyomon követésére vonatkozó uniós előírásoknak megfelelő informatikai rendszer kialakítására és a programok megvalósításában részt vevő munkatársak felkészítésére, képzésére nyíljon lehetőség.

A törvény a gyermekgondozási díjban, valamint a gyermekgondozási segélyben részesülő személy vonatkozásában összehangolja az Flt. rendelkezéseit a kötelező egészségbiztosítás ellátásairól szóló törvény, valamint a családok támogatásáról szóló törvény rendelkezéseivel. A gyermekgondozási díjban részesülő személy a kötelező egészségbiztosítás ellátásairól szóló törvény rendelkezései szerint a gyermek egy éves kora után, a gyermekgondozási segélyben részesülő személy a családok támogatásáról szóló törvény szerint a gyermek másfél éves korát követően folytathat kereső tevékenységet. Ezért a törvény az Flt.-t úgy módosítja, hogy az álláskereső aktív munkahelykereső tevékenysége a gyermekgondozási díjra, valamint gyermekgondozási segélyre való jogosultságának bejelentése esetén akkor szünetel, ha annak folyósítása alatt a kötelező egészségbiztosítás ellátásairól szóló törvény, valamint a családok támogatásáról szóló törvény szerint nem folytathat kereső tevékenységet, vagy kereső tevékenységet folytathat, de kéri az aktív munkahelykereső tevékenységének és álláskeresőként való nyilvántartásának szünetelését.

A közfoglalkoztatás ideiglenes munkalehetőséget biztosít azok számára, akik nyílt munkaerőpiacon nem tudnak elhelyezkedni. Ezért a módosítás előírja, hogy a 25. életévüket betöltött, álláskeresők ellátásaira nem jogosult álláskeresők tekintetében a közfoglalkoztatás keretében biztosított munkahely csak abban esetben megfelelő, ha az álláskereső nem vesz részt munkaerőpiaci programban, vagy nem részesül munkaerőpiaci szolgáltatásban.

A módosítás az álláskeresőként való nyilvántartás szünetelését megalapozó időtartamokat kiegészíti a szabadságvesztés büntetés időtartamával.

A törvény az egyértelmű szabályozás érdekében pontosítja az Flt. adatvédelmi rendelkezéseit. Az állami felnőttképzési szerv adathozzáférési jogosultságának kiterjesztésére a Türr István Képző és Kutató Intézet feladatai ellátásának biztosítása érdekében van szükség. A törvény egyértelműen meghatározza, hogy az Európai Szociális Alap által finanszírozott intézkedésekben résztvevő személyek adatbázisával kapcsolatos fejlesztéseket a foglalkoztatáspolitikáért felelős miniszter kezdeményezheti.

A módosítás érinti az Flt.-nek a munkaviszony, a munkaadó, az álláskereső, valamint a keresőtevékenység fogalmát meghatározó szabályait. A módosítással egyértelművé válik, hogy a szociális szövetkezet tagjának a szociális szövetkezetben személyes közreműködése az Flt. szabályainak alkalmazása szempontjából nem tekinthető munkaviszonynak. Az Flt. 58. § (5) bekezdés a) pontjának - 2014. március 15. napjától - hatályos rendelkezése szerint a nevelőszülői foglalkoztatási jogviszony munkaviszonynak minősül. Ez az jelenti, hogy a nevelőszülői foglalkoztatási jogviszonyban kapott díjazás után járulékot kell fizetni és a nevelőszülői foglalkoztatási jogviszonyban töltött idő az álláskeresés járadékra való jogosultsági időnek minősül.

Az Flt. 58. § (5) bekezdés e) pontjának 4. alpontjában foglalt rendelkezés szerint, 2014. március 15. napjától, bár a nevelőszülő díjazásban részesül, a nevelőszülői foglalkoztatási jogviszonyban végzett tevékenység nem minősül kereső tevékenységnek. Ez azt jelenti, hogy a nevelőszülő álláskeresőként is nyilvántartásba vehető, részére - az egyéb feltételek fennállása esetén - ezért ellátást is meg kell állapítani. Ez a szabályozás azonban nem tartható fenn, mert az álláskeresési járadék folyósítási ideje nem minősülhet egyben jogosultsági időnek is. A törvény ezért úgy módosítja az Flt. rendelkezéseit, hogy a nevelőszülő az Flt. 58. § (5) bekezdés e) pontjának alkalmazása szempontjából abban az esetben nem minősül kereső tevékenységet folytató személynek, ha a nevelőszülői foglalkoztatási jogviszonya mellett más kereső tevékenységet nem folytat, azaz a nevelőszülői foglalkoztatási jogviszonya mellett más munkavégzésre irányuló jogviszonya nem áll fenn.

A jogharmonizációs záradékot helyezi el az Flt.-ben, ezen túlmenően a törvény pontosító és hatályon kívül helyező rendelkezéseket tartalmaz. Az adócsomag hatályon kívül helyezi a korábbi START-kártyás kedvezményekre vonatkozó jogszabályhelyeket, ezzel egyidejűleg szükséges az NFA megtérítésre vonatkozó szabályainak módosítása is, mivel a korábban keletkezett különbözetek utólagos megtérítésére 2015. január 1-je után már nem lesz lehetőség.

A 183. §-hoz

A csődeljárásról és a felszámolási eljárásról szóló 1991. évi XLIX. törvénynek (a továbbiakban: Cstv.) a 2011. évi CXCVII. törvénnyel megállapított 83/C. §-a egy olyan sajátos eljárást tartalmaz, amely szerint valamely vagyontárgy tulajdonosa kérelmére, egy ott szabályozott sajátos nemperes eljárásban a jogutód nélkül megszűnt gazdálkodó szervezet felszámolási eljárását lefolytató törvényszék hoz végzést annak megállapításáról, hogy a jogutód nélküli megszűnéssel összefüggő jóváhagyott vagyonfelosztási javaslatban nem volt rendelkezés a jog vagy tény más javára történő átengedéséről. A törvényszékhez benyújtásra kerülő kérelemnek tartalmaznia kell a jogutód nélkül megszűnt gazdálkodó szervezet azonosításához szükséges adatokat, csatolni kell mindazon okiratokat és határozatokat, amelyek a jog vagy tény bejegyzésével összefüggésben a kérelmező rendelkezésére állnak. Ha a felszámolási eljárás befejezéséről szóló határozat és a bíróság által jóváhagyott vagyonfelosztási javaslat már nincs a bírósági irattárban, és azok sem a felszámolótól, sem a levéltártól nem szerezhetők be, a bíróság a Cégközlönyben a megszűnt gazdálkodó szervezet, valamint a jog vagy tény megjelölését is tartalmazó végzést tesz közzé. A végzés felhívást tartalmaz arra, hogy akit a jog megillet, vagy akinek a tény feltüntetése az érdekében áll, ezt a közzétételtől számított harminc napos jogvesztő határidőn belül - az azt megalapozó okiratok csatolásával - bejelentheti a bíróságnál. Ha ilyen bejelentés nem érkezik, vagy ha érkezik, de az abban foglaltakat nem tudják bizonyítani, a bíróság egy végzésben megállapítja, hogy az ingatlan-nyilvántartásba feljegyzett tény törlése nem sérti másnak az érdekét. A Cstv. 83/A. § (2) bekezdése ezekre az esetekre sajátos szabályt mond, ami alapján a jogot vagy a tényt a hatóság anélkül tudja törölni a nyilvántartásból, hogy ahhoz a jog vagy tény jogosultjának törlési engedélyét csatolnák. A törlési engedélyt tehát a törvényszék végzése pótolja.

A törvény lehetőséget ad arra, hogy ezeket a rendelkezéseket alkalmazni lehessen a 2011. évi CXCVII. törvény hatálybalépésekor folyamatban lévő ügyekben is, tekintettel arra, hogy ezekben az ügyekben is előfordulhatott, hogy nem kerültek törlésre a közhiteles nyilvántartásból a jogutód nélkül megszűnt adós javára feljegyzett jogok, illetve tények. Ezen rendelkezések a tulajdonjogra nem vonatkoznak, mert ha a felszámolási eljárást követően derül ki, hogy az adóst megillető tulajdonjog van bejegyezve akkor a cégeljárási törvény szerinti vagyonrendezési eljárás kezdeményezésére kerülhet sor.

A 184-187. §-hoz

A módosítások a jogrendszeri koherenciát biztosítják, valamint a jogalkalmazást segítő pontosításokat tartalmaznak.

A 188. §-hoz

A tudományos kutatásról, fejlesztésről és innovációról szóló 2014. évi LXXVI. törvény által meghatározott új feladat-struktúra alapján a kutatás, fejlesztés és technológiai innováció kormányzati feladatait a Nemzeti Kutatási, Fejlesztési és Innovációs Hivatal elnöke látja el a 2015. január 1-jétől. A törvény az ezzel összefüggő, a jogrendszeri koherencia biztosításához szükséges módosításokat vezeti át.

A 189. §-hoz

Az úthasználati jogosultság szabályainak megsértőivel szembeni hatékony fellépés érdekében a szükséges adatigénylés jogszabályi alapjának kiterjesztése a használati díj meg nem fizetőivel szembeni fellépéshez.

A 190. §-hoz

A mező- és erdőgazdasági földek forgalmáról szóló törvény szerinti mező- és erdőgazdasági hasznosítású földnek nem minősülő ingatlan (a továbbiakban: ingatlan) tulajdonjogának külföldi jogi vagy természetes személy (a továbbiakban együtt: külföldi) által történő megszerzésének feltételei között törvényben szükséges megállapítani a büntetlen előéletet, illetve azt, hogy nem áll egyes intézkedések hatálya alatt. A lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény módosítása a különleges adatnak minősülő bűnügyi adatok szolgáltatását törvényi szinten szabályozza.

A 191-194. §-hoz

A Nyugdíjbiztosítási Alap bevételei között a 2015. évben nem szerepel sem a munkahelyvédelmi akcióprogrammal, sem az adórendszer átalakításával kapcsolatos központi támogatás. 2015-ben pedig az Egészségbiztosítási Alap bevételeinél a költségvetési hozzájárulások között jelenik meg a rokkantsági, rehabilitációs ellátások részbeni fedezetére átvett pénzeszköz, valamint az egyéb, törvényben előírt költségvetési támogatás összege.

A társadalombiztosítási nyugellátásról szóló 1997. évi LXXXI. törvény 96/B. §-a alapján 2014. augusztus 25-től kezdődően a nyugdíjbiztosítási igazgatási szervek hivatalból indított eljárások keretében megkezdték a nyugdíjbiztosítás nyilvántartás adatainak egyeztetését és a szolgálati időjogosultsági idő igazolását a biztosított, volt biztosított biztosítási kötelezettséggel járó jogviszonyaira és kereseteire vonatkozóan. Az adategyeztetési eljárás első lépése 2015 végéig mintegy 450 ezer főt érint, és a további években hasonló nagyságrendben fog folytatódni. Az adategyeztetési eljárás az Országos Nyugdíjbiztosítási Főigazgatóság által kialakított rendszerében biztosított a lehetőség az ügyfelek számára, hogy az ügyfélkapun keresztül elektronikus úton vegyék fel a kapcsolatot a nyugdíjbiztosítási igazgatási szervekkel. A fejlesztések eredményeként az ügyfél által nem elektronikus formában beküldött iratok digitalizált feldolgozása is megtörténik. A dokumentumok törvény szerinti elektronikus hitelesítése, kiküldése és érkeztetése kiváltja, illetve módosítja a korábbi papír alapú iratkezeléssel kapcsolatos tevékenységet, tehát a költségek átcsoportosulnak az elektronikus kapcsolattartás költségeinek irányába.

A 195-197. §-hoz

Tekintettel az alacsony árbevételű cégekre, a törvény szerint a jogi személy és jogi személyiséggel nem rendelkező szervezet esetében a kivethető közigazgatási bírság összegének alsó határa 200 000 forintról 100 000 forintra csökken.

A 198-199. §-hoz

A Nemzeti Munkaügyi Hivatal átalakításával, megszüntetésével összefüggésben szükséges a munkaegészségügy két szakmai területének − munkahigiéne és foglalkozás-egészségügy − a szétválasztásáról is rendelkezni. Ennek megfelelően a munkahigiénés hatósági feladat a foglalkoztatáspolitikáért felelős miniszter irányítása alatt maradna a továbbiakban is, így a munkahigiénés feladatok szakmai megalapozásával a munkavédelmi felügyelőségek hatósági munkájának támogatása egységes szakmai irányítás alatt marad. A foglalkozás-egészségügy országos központi feladata az emberi erőforrások miniszteréhez kerülne, ezzel a foglalkozás-egészségügy teljes rendszere (mindhárom progresszivitási szint) az emberi erőforrások miniszterének irányítása alá (alapellátás, szakellátás, országos intézmény) kerül. Létrejön egy olyan szakmai bázis, amely képes ellátni a foglalkozás-egészségügyi kutatási, gyakorlati és betegellátási feladatokat is, biztosítva a foglalkozási megbetegedések felismerésével, ellátásával kapcsolatos területeken az egységes szakmai irányítást és felügyeletet.

A 200. §-hoz

Lásd a 188. §-hoz fűzött részletes indokolást.

A 201. §-hoz

A módosítás jogrendszeri koherenciát biztosít a többcélú kistérségi társulás korábbi megszűnésével összefüggésben.

A 202-203. §-hoz

A fogyasztói kölcsönszerződések devizanemének forintra váltása tényleges időpontjában az azonnali árfolyam eltérhet a forintosítás (rögzített) árfolyamától. Ha ennek következtében a magánszemélyt kisebb kötelezettség terheli a továbbiakban, mint az azonnali árfolyamon történő átváltás esetén, ez eredményét tekintve egyenértékűnek tekinthető a kötelezettség egy részének elengedésével. Az adókövetkezmények egyértelmű rendezése, kizárása érdekében indokolt e megszűnt kötelezettség adómentességéről rendelkezni.

A 204. §-hoz

A nemzetbiztonsági szolgálatok speciális tevékenységi körének vagyongazdálkodási támogatása érdekében indokolt, hogy a nemzetbiztonsági szolgálatok a speciális tevékenységükhöz használt, s ekként minősített vagyon felett tulajdonosi rendelkezési jogokat kapjanak. Ily módon biztosítható ugyanis a speciális tevékenységhez használt vagyonelemek (ingatlanok, ingóságok) szakmai célokkal összeegyeztetett, a speciális feladatok végrehajtásához igazított, saját hatáskörben történő beszerzése és értékesítése. Azt az előírást, miszerint „az értékesítésből származó bevétel a nemzetbiztonsági szolgálat speciális bevétele, amelyet az e tevékenységhez használt ingatlan és eszközök vételére, felújítására, felszerelésére, illetve bővítésére használhat fel”, szintén a nemzetbiztonsági szolgálatokról szóló 1995. évi CXXV. törvényben kell rögzíteni. Az értékesítési bevétel visszahagyásával válik ugyanis lehetővé az ilyen jellegű vagyonelemek azonnali pótlása.

A 205. §-hoz

Lásd a 188. §-hoz fűzött részletes indokolást.

A 206-209. §-hoz

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) 91/A. § (1) bekezdése szerint gyermeke születése esetén öt munkanap - ikergyermekek esetében hét munkanap - pótszabadság illeti meg az apát, amelyet legkésőbb a születést követő második hónap végéig, a kérésének megfelelő időpontban kell kiadni. A pótszabadság tartamára távolléti díj jár. A Hszt. 91/A. § (4) bekezdése alapján a pótszabadság tartamára járó távolléti díj kifizetése - a központi költségvetés terhére - kormányrendelet alapján történik. A törvénynek megfelelően szükséges a Hszt. 91/A. § (4) bekezdésének hatályon kívül helyezése.

A 210. §-hoz

A módosítás a Gazdasági Versenyhivatal autonóm jogállásához igazodóan pontosítja a költségvetési szabályokat az államháztartási számviteli szabályokra is figyelemmel.

A Gazdasági Versenyhivatalban foglalkoztatott köztisztviselők tekintetében - a Gazdasági Versenyhivatal speciális feladatköréhez, az ellátandó feladatok specializált ismereteket, készségeket igénylő jellegéhez, az ilyen ismeretekkel és készségekkel rendelkező munkavállalók munkaerő-piaci helyzetéhez igazodóan - sajátos, a közszolgálati tisztviselőkről szóló 2011. évi CXCIX. törvény (a továbbiakban: Kttv.) általános szabályaitól adott esetben eltérő képzési, teljesítményértékelési és kiválasztási szabályok alkalmazása indokolt.

A 211. §-hoz

Jogtechnikai pontosítás.

A 212. §-hoz

Az OTKA jelenlegi formájában megszűnik, így a javára történő szja 1%-os felajánlás lehetőségét törölni szükséges.

A 213. §-hoz

A Békeszerződés végrehajtásában eljáró Magyarországi Zsidó Örökség Közalapítvány (a továbbiakban: Mazsök) tájékoztatása szerint, a Párizsi Békeszerződésről szóló 1947. évi XVIII. törvény 27. cikke 2. pontjában foglaltak végrehajtásáról szóló 1997. évi X. törvényben megállapított, 2006. május 9-ei jogvesztő határidőt követően, közel 200 személy jelentkezett igénybejelentéssel. Ez a szám jelenleg is növekszik: a Claims Conference által indított nyugdíjprogramra jelentkezők közül szintén többen szeretnék igénybe venni a Mazsök által folyósított életjáradékot. A Munkaszolgálatosok Országos Egyesülete (a továbbiakban: MUSZOE) azok számát, akik életvitelszerűen Magyarországon élnek, zsidó származásúak, 1945. május 9-e előtt születtek és nem részesülnek a Mazsök-életjáradékban legfeljebb 300 főre teszi.

A 214-218. §-hoz

A törvény megteremti annak lehetőségét, hogy az igazságügyi alkalmazottak, a bírák és az ügyészek központosított illetményszámfejtéshez szükséges adatainak továbbítására vonatkozó törvényi szintű lehetőséget annak érdekében, hogy az igazságügyi alkalmazottak, a bírák és az ügyészek illetményének számfejtése a központosított illetményszámfejtést keretében történhessen.

A törvény javítja a gyermeket nevelő családok helyzetét. A dolgozó szülők támogatása érdekében módosítja az igazságügyi alkalmazottak szolgálati jogviszonyáról szóló törvénynek a kötelező részmunkaidős foglalkoztatásra vonatkozó rendelkezését, amelynek megfelelően a három vagy több gyermeket nevelők szülők esetében a kötelező részmunkaidős foglalkoztatás lehetőségét a korábbi három évről a gyermek 5 éves koráig hosszabbítja meg.

A 219-221. §-hoz

A 2012. évi CCVIII. törvény 68. §-a átmenetileg 2014. december 31-éig terjesztette ki a korkedvezmény szerzését, és a már megszerzett jogosultság érvényesítését korhatár előtti ellátás formájában. A korkedvezmény rendszere azonban 2015. január 1-jétől kivezetésre kerül, így ezzel párhuzamosan az ellátásra való jogosultság alapját képező járulékfizetési kötelezettség is megszűnik.

A törvény tartalmazza a Tbj. minden olyan rendelkezésének hatályon kívül helyezését, amely a korkedvezmény-biztosítási járulékkal összefügg.

A 222-231. §-hoz

A törvény pontosítja, hogy a saját jogú nyugdíj mellett végzett kereső tevékenységgel nem csak szolgálati időt nem lehet szerezni, hanem annak összege nem számít bele az öregségi nyugdíj alapját képező átlagkeresetbe sem. Az így szerzett jövedelem után ugyanis nyugdíjnövelés jár, amely a későbbi nyugellátás folyósítása során is érvényesítendő.

A szociális szövetkezet tagja a társadalombiztosítási szabályok szerint nem minősül biztosítottnak, de tagi munkavégzés esetén nyugdíjjárulék fizetésére kötelezett. Ennek fejében nyugdíjbiztosítási jogosultságot szerez. A jogszerzés egyértelmű szabályozása érdekében a szolgálati időről szóló szabályt ki kell egészíteni.

A rehabilitációs járadék folyósítása 2015. január 1-jétől megszűnik. Emiatt már csak a hozzátartozói nyugellátásokra lesz értelmezhető a különböző nyugdíjak együttes folyósításáról szóló, jelenleg a társadalombiztosítási nyugellátásról szóló 1997. évi LXXXI. törvény 6. § (3) bekezdésében található rendelkezés. Ezért az említett szabályt - átfogalmazva - a hozzátartozói nyugellátásokra vonatkozó általános rendelkezések között kell elhelyezni.

Az árvaellátás főszabály szerint a gyermek tizenhatodik életévének betöltése napjáig jár. Ha a gyermek oktatási intézmény nappali tagozatán folytat tanulmányokat, az árvaellátásra jogosultság a 25. életévének betöltéséig meghosszabbodik. A különböző törvényekben használt fogalmak időközi változásai miatt szükséges a nyugdíjbiztosítási szabályok módosítása is. A törvény tisztázza a felnőttoktatás és a felnőttképzés közötti különbséget: a nappali rendszerű felnőttoktatásban tanulmányokat folytató, 25 évnél fiatalabb gyermeket nappali tagozatos iskolai tanulmányok címén illeti meg az árvaellátás, a felnőttképzésben résztvevő, 25 évnél fiatalabb árvát pedig akkor, ha az előírt óraszámot teljesíti, mivel a felnőttképzésre a nappali rendszerű oktatás nem értelmezhető.

A felszámolással, végelszámolással megszűnő magánnyugdíj-pénztári tagok társadalombiztosítási nyugdíjrendszerbe visszalépése esetére szükséges megadni a felhatalmazást a nyugdíjbiztosítási igazgatási szerveknek, hogy az átvett adatokat kezelhessék. A törvény továbbá a közigazgatási hatósági eljárás és szolgáltatás általános szabályairól szóló törvény fogalomhasználatát veszi át, mivel a jövőben a nyugdíjbiztosítási nyilvántartásból másolat helyett kivonat kiadását teszi lehetővé.

A társadalombiztosítási nyugdíjrendszerben kialakított egyéni számla adattartalma kibővül a megállapodás alapján fizetett nyugdíjjárulék, illetve a fizetés időtartama, valamint a rehabilitációs járadék, rehabilitációs ellátás összegéből levont nyugdíjjárulék összegének és a folyósítás időtartamának adataival.

Az átmeneti rendelkezések az egyes módosítandó szabályok alkalmazásának kezdő időpontját a jogosult számára előnyösen határozza meg.

A történeti nyilvántartásban található papírokmányokon (több tízezer folyóméter) és a mintegy 53 millió szkennelt okmányon található jogszerzési adat feldolgozásának elhúzódása, és a tapasztalatok megfelelő feldolgozása és beépítése érdekében meghosszabbítja az első érintett korosztállyal való hivatalbóli adategyeztetés lefolytatásának végső határidejét, továbbá a tapasztalatok alapján csökkenti az ügyfelek észrevételek megtételére rendelkezésére álló időt. Törvényi szintre emeli a jelenleg kormányrendeleti szabályt a gyermek nevelése miatt igénybe vett, szolgálati időnek számító fizetés nélküli szabadság figyelembevételéről a nők kedvezményes nyugdíjba vonulásához szükséges jogosultsági idő számításánál. Mivel a megváltozott munkaképességű árváknak az árvaellátás a 25. életévük betöltését követően is jár, a jogszerző haláláért felelős személy esetén az egyösszegű megtérítés sem csak a 25. életév betöltéséig kérhető a törvény szerint. A törvény további pontosításokat is tartalmaz, elsősorban a fogalomhasználat terén.

A 232-251. §-hoz

A magánnyugdíjpénztári rendszer kötelező jellegének megszűnése további számos technikai jellegű módosítást igényel. Ezek közül elsősorban a rendszer kockázatokat csökkentő problémákkal kapcsolatos (pl. fedezeti vagyon védelme), illetőleg a rendszer szintű költségeket érintő kérdéseket is rendezi a módosítás.

A módosítás pontosítja a tagdíjfizetésre és a tagdíj nem fizetésére vonatkozó rendelkezéseket, a tagsági jogviszony kötelező fenntartására vonatkozó előírást, a foglalkoztató értesítési kötelezettségét a pénztártagság létesítéséről. A törvény egyszerűsíti az átlépés szabályait azzal, hogy a jövőben nem köti a Felügyelet által kiadott útmutató átvételéhez.

A törvény tartalmazza a tagdíjfizetést elmulasztó tagokra vonatkozó rendelkezést, mely szerint a pénztár jogosult a tag egyéni számlájának befektetéséből származó hozamát - a mindenkori pénztári egységes tagdíjnak a működési és likviditási alapra jutó hányadnak megfelelő összeggel, de legfeljebb a hozam összegével - csökkenteni, és azt a működési, és likviditási alap javára jóváírni.

A törvény a pénztári szolgáltatásokat az önkéntessé vált magánnyugdíjpénztári rendszerben újraszabályozza, az okafogyottá vált rendelkezést hatályon kívül helyezi (tekintettel arra, hogy megszűnt az egyösszegű felvétel lehetősége a pénztártagok számára) és lehetővé teszi a pénztárak számára a járadékfizetési lehetőséget. A törvény szerint a tagok választhatnak, hogy a pénztári járadékot kérik, biztosító intézettől, nyugdíjszolgáltató intézménytől vásárolt életjáradékot kérnek, vagy a társadalombiztosítási rendszerbeli nyugdíjszolgáltatásukat egészítik ki az életjáradékkal. A pénztári járadék havi összege az egyéni járadékszámla egyenlegének és a tagnak a járadék meghatározásakor hátralévő várható élettartama (hónapokban). A járadékkal szemben a folyósítás költségei érvényesíthetők. A járadékos pénztártag halála esetén, az egyéni járadékszámlán maradó összeg a kedvezményezettet, annak hiányában az örököst illeti meg. Egyidejűleg egyszerűsítésre kerültek a pénztárak szolgáltatási tevékenységének feltételei is. A pénztár járadékot szolgáltatási szabályzata alapján a Felügyelet engedélyével folyósíthat, de ehhez a jövőben nem szükséges saját tevékenyégi tartalékot képeznie.

A rendszer szintű költségek keretében a pénztárak működésére a jövőben a tagdíj 2,5%-át fordíthatják, míg befektetések eredményessége érdekében a vagyonkezelési költségek maximálisan 0,4%-ban kerültek meghatározásra. A tagdíjat nem fizető tagok a hozamuk terhére, annak erejéig járulnak hozzá a pénztári működés fenntartásához.

Elsősorban az átlátható működés követelménye miatt, a törvény szerint a jövőben nem lesz lehetőségük az önkéntes nyugdíjpénztáraknak és a magánnyugdíjpénztáraknak vegyes nyugdíjpénztárrá alakulniuk.

A törvény a Pénztárak Garancia Alapja tevékenységi körét szűkíti (a járadék összegének a hozamgarantált tőke összegéig történő kifizetési kötelezettség megszűnésével), működését is egyszerűsíti. A jövőben az Alap igazgatósága dönthet úgy is, hogy nem állapít meg garanciadíj fizetési kötelezettséget. A díjfizetéssel nem fedezett időszakban keletkezett megtakarításokra, valamint azokra a megtakarításokra, amelyek után az Alap tagja nem fizet garanciadíjat az Alap által nyújtott garancia nem terjed ki. A még meglévő magánnyugdíjpénztári vagyon védelmében a magánnyugdíjpénztár végelszámolással történő megszüntetése esetei közé bekerül, hogy megszüntetendő pénztár, ha a tagdíjfizető tagok száma a megelőző hat hónap átlagában legalább kettő hónapon keresztül a taglétszám 70%-a alá csökken. A végelszámolás egyéb szabályai mellett a tagoknak lehetőségük nyílik a társadalombiztosítási rendszerbe történő visszalépésre, vagy más magánnyugdíjpénztárba történő átlépésre.

A még meglévő magánnyugdíjpénztári vagyon védelmében a magánnyugdíjpénztár végelszámolással történő megszüntetése esetei közé bekerül, hogy megszüntetendő pénztár, ha a tagdíjfizető tagok száma a megelőző hat hónap átlagában legalább kettő hónapon keresztül a taglétszám 70%-a alá csökken. A végelszámolás egyéb szabályai mellett a tagoknak lehetőségük nyílik a társadalombiztosítási rendszerbe történő visszalépésre, vagy más magánnyugdíjpénztárba történő átlépésre.

A Felügyelet jogosítványai közé bekerül, hogy az előbbi feltétel esetén a pénztár tevékenységi engedélyét vissza kell vonni.

Időkorlát nélkül megteremtődik a lehetősége a társadalombiztosítási rendszerbe tagi kezdeményezésre történő visszalépésnek.

A magánnyugdíjpénztárakba 2012. január 1-jétől önkéntes alapon fizetett tagdíjra (egységes tagdíj) vonatkozó kiegészített rendelkezések 2012. január 1-jétől alkalmazandóak, tekintve, hogy ezek önkéntes alapon befizetett összegek, a tagdíj-kiegészítés mintájára a tagoknak visszalépés és a más okból történő tagsági jogviszony esetén visszajáró összegek.

A 252. §-hoz

Az egyházak hitéleti és közcélú tevékenységének anyagi feltételeiről szóló 1997. évi CXXIV. törvény 14. §-a támogatást biztosít azon vallási tevékenységet végző szervezetek részére, amelyek a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló törvény módosítása eredményeképpen 2012. január 1-jétől a személyi jövedelemadó felajánlásának a rendszerében a korábbiaktól eltérő szabályozás alá estek. Mivel az érintett támogatások megállapítására, valamint átutalására előírt végső határidő 2014-ben lejárt, a rendelkezés végrehajtottá vált, a további szabályozás nem indokolt.

A 253. §-hoz

Módosulnak a jogalap nélkül felvett fogyatékossági támogatás visszakövetelése esetén az önkéntes teljesítésének elmaradásának jogkövetkezményei, a közigazgatási hatósági eljárás és szolgáltatás általános szabályairól szóló törvény szerinti végrehajtási eljárás helyett adók módjára történő behajtásra kerül sor. Ezáltal a visszatérülés biztosabbá és a jogalap nélküli igénybevételtől visszatartó erejűvé válik.

A 254-257. §-hoz

Lásd a 188. §-hoz fűzött részletes indokolást.

A 258-261. §-hoz

Az Alkotmánybíróság 14/2014. (V. 13.) AB határozatának való megfelelés érdekében módosulnak a nem vér szerint közös gyermekeket nevelő élettársak családi pótlékra való jogosultságának szabályai.

A 2015. szeptember 1-jétől hatályba lépő, az óvoda, mint köznevelési intézmény kötelező igénybe vételére vonatkozó új jogszabályi környezetre figyelemmel, a jelenleg csak az iskoláztatási támogatásra való jogosultságot érintő szüneteltetési lehetőséget kiterjeszti a családi pótlék egészére, a kötelező nevelési-oktatási foglalkozásokon való részvétel ösztönzése érdekében.

A módosítás egyértelművé teszi, hogy a nevelőszülői foglalkoztatási jogviszony keretében ellátott tevékenységet folytató személy nem jogosult gyermekgondozási segélyre akkor sem, ha a foglalkoztatási jogviszony keretén belül gyámi tisztséget is ellát.

A családok támogatásáról szóló törvény hatályos rendelkezése szerint a gyermekgondozási segélyre való jogosultságot nem érinti a terhességi gyermekágyi segély, illetve a gyermekgondozási díj. A módosítás annak pontosítására irányul, hogy ugyanazon személy ne szerezhessen egyszerre jogosultságot terhességi-gyermekágyi segélyre és gyermekgondozási segélyre ugyanazon gyermekre tekintettel.

A családok támogatásáról szóló törvény hatályos szabályozása szerint az oktatási hivatal évi egyszeri, október 15-éig történő adatszolgáltatásáról rendelkezik. A TÉBA program bevezetésével azonban az oktatási hivatal és a kincstár rendszere között interfész kapcsolat lett kialakítva, amely lehetővé teszi és biztosítani tudja az adatok folyamatos átadását a kincstár által felregisztrált jogosítók vonatkozásában, emiatt a korábbi adattovábbítási szabályt ehhez igazítottan állapítja meg a törvény.

Számos esetben fordul elő, hogy a postán vagy banki átutalással kiutalt ellátás visszaérkezik a kincstárhoz. Ilyen esetekben az adminisztráció mellett, az ellátás újból történő kiutalása miatt plusz költség merül fel. A törvény alapján, ha az ellátás folyósításának sikertelensége a jogosult érdekkörében fennálló okra vezethető vissza, az ismételt kiutalásra a jogosult kérelme (és abban a kiutalás sikeres teljesítéséhez szükséges adatok meghatározása) esetén, az ismételt kiutalás költségének az ellátásból történő levonása mellett lesz lehetőség. A kincstár által felszámolható költséget a családok támogatásáról szóló törvény végrehajtási rendelete állapítja meg.

Az iskoláztatási támogatás szüneteltetésének megszüntetésére irányuló kezdeményezés hónapjára folyósított ellátás jelenlegi szabályozása esetén a gyámhatóság esetleges késedelme okán az iskoláztatási támogatásra jogosult egy vagy kéthavi családtámogatási ellátással is kevesebb ellátásban részesülhet, amely számára jelentős joghátrányt jelent. Ezért a gyámhatóság iskoláztatási támogatás megszüntetésére irányuló kezdeményezésében megjelölt időtartammal és szövegrésszel történő szabályozás előírásával orvosolható azon joghátrány, amely például a gyámhatóság iskoláztatási támogatás megszüntetése kezdeményezésének késedelmes megtörténte esetén felmerül.

A 262-270. §-hoz

A szabályozás célja, hogy az útdíjas rendszer mintájára kerüljön kialakításra az úthasználati díjfizetési kötelezettség megsértőivel szemben felálló szankciórendszer végrehajtási oldala. Mind az objektív ág, mint pedig a helyszíni megállításos ellenőrzés szükséges a hatékony fellépéshez, a külföldiekkel szemben ugyanis elsősorban ez utóbbi lehet hatékony. Ehhez azonban szükséges a központi közlekedési nyilvántartás adatbázisához való célzott hozzáférés.

Költséghatékonysági és működési szempontból az egységes mentességi nyilvántartás kialakítása a nyilvánvaló cél. Ezáltal elkerülhető az, hogy több helyen képződjön a mentességi körbe tartozó járművekről adat, illetve az ellenőrzést végző szervezetnek több helyre kelljen a bekérdezést elvégeznie. Így könnyebben automatizálható a folyamat, és az adatkezelés az alapvetően adatkezelési célra létrehozott szervezetnél képződik és áll rendelkezésre.

A nyilvántartás akkor tud teljes körűen működni, ha abban szerepel a mentes járművek mentességének keletkezésének és megszűnésének időpontja is. Ez a bírság kiszabása szempontjából alapvető jelentőséggel bír.

A 271. §-hoz

A gazdasági kamarákról szóló 1999. évi CXXI. törvény 12. § (1) bekezdés c) pontjában meghatározott közfeladatot az országos gazdasági kamara olyan gazdasági társaság közreműködésével látja el, amelyet az országos gazdasági kamara és az állam által alapított gazdasági társaság hoz létre. A módosítás a kormányzati szerkezetalakítással összefüggésben átvezeti a tulajdonosi jogkör gyakorlójának személyében bekövetkezett változásokat, tekintettel a Kormány tagjainak feladat- és hatásköréről szóló 152/2014. (VI. 6.) Korm. rendelet nemzetgazdasági miniszter, valamint külgazdasági és külügyminiszter feladat- és hatáskörét érintő változásokra is. A törvény alapján a gazdasági kamarákról szóló 1999. évi CXXI. törvény 12. § (1) bekezdés c) pontjában meghatározott közfeladatokat jelenleg ellátó Kárpát Régió Üzleti Hálózat Zártkörűen Működő Részvénytársaság feletti tulajdonosi jogokat továbbra is a gazdaságpolitikáért felelős miniszter fogja gyakorolni az agrár-vidékfejlesztésért felelős miniszterrel előzetesen egyeztetve.

A 272-277. §-hoz

A Tengerészeti Munkaügyi Egyezmény a tengerészeket kiközvetítő szolgáltatók és a munkaerő-kölcsönzők felügyeletét ellátó hatóság számára meghatározott szempontok szerinti ellenőrzési kötelezettséget ír elő. A szabályozási koncepció szerint az eljáró hajózási hatóság az ellenőrzés végrehajthatósága érdekében közhiteles nyilvántartást vezet, amelyre vonatkozóan törvényi szinten - a víziközlekedésről szóló 2000. évi XLII. törvény (a továbbiakban: Vkt.) módosítása által - kell rendelkezni. Ezenfelül jogharmonizációs célú a módosítás. A tengerészek képzésének minimumszintjéről szóló 2008/106/EK irányelv módosításáról szóló, 2012. november 21-i 2012/35/EU európai parlamenti és tanácsi irányelv 1. cikk 5. pontjának átültetését szolgálja a rendelkezés, így biztosítva az információnyújtást az Európai Bizottság számára.

A Tengerészeti Munkaügyi Egyezmény tételesen meghatározza, hogy a tengerész munkaközvetítőket és a tengerész kölcsönbeadókat felügyelő hatóságnak milyen követelmények fennállását kell vizsgálni és ellenőrizni a jogszerű tevékenység igazolása képen. A tevékenység végzésnek feltétele a hajózási hatóság közhiteles nyilvántartásába történő bejegyzés. A nyilvántartás bárki számára közvetlenül és korlátozásmentesen elérhető, ami garantálja a tengerész közvetítői és munkaerő-kölcsönzői tevékenység jogszerűségét. A közhiteles nyilvántartásra és a nyilvántartásban szereplő adatokra vonatkozó szabályozás törvényi szintet igényel, ami miatt a tengerész munkaközvetítők és a tengerész kölcsönbeadók nyilvántartására vonatkozó alapvető rendelkezések a Vkt.-ban kerültek megállapításra.

Abból a célból, hogy ellenőrizhetővé váljon, hogy az EGT-lobogó alatt közlekedő úszólétesítmények csak egy európai hajóazonosító számot és egy hajóbizonyítványt használjanak a Bizottság 2013/49/EU irányelve a tagállamok számára kötelezővé teszi, hogy valamennyi hajóokmány kiállításáért felelős hatóság a hajók azonosítására szolgáló adatokat a Bizottság hajóadatbázisában tartsa nyilván. A hajóadatbázis valamennyi tagállam hajózási hatósága számára hozzáférhető, amely révén a hatósági intézkedések hatékonysága nő, az ellenőrzések adminisztrációja és időigénye csökken. Az irányelv átültetése törvényi szintű szabályozást igényel a kötelező adatkezelésre vonatkozó szabályok miatt. A Vkt. 90. §-ának módosítása a jogharmonizációs záradék kiegészítésére irányul annak érdekében, hogy mindaz az uniós jogi aktus, amelynek a törvény megfeleltethető, a jogharmonizációs záradékban szerepeljen.

A 278. §-hoz

Az egyes kormányrendeletek technikai deregulációjáról szóló 222/2014. (IX. 4.) Korm. rendelet 2. § 101. pontja 2014. szeptember 5. napjától hatályon kívül helyezte a szomszédos államokban élő magyaroknak nyújtott támogatások központi nyilvántartásáról szóló 233/2005. (X. 19.) Korm. rendeletet (a továbbiakban: Rendelet). A hatályon kívül helyezés oka, hogy nyilvántartó rendszer működése nem volt hatékony, és nem nyújtott hiteles képet a határon túlra nyújtott támogatásokról. A Rendelet megállapított ugyan a támogató szervezetek részére adatszolgáltatási kötelezettséget, azonban a jogszabály csak az államháztartás alrendszereiből nyújtott támogatások vonatkozásában tartalmazott kötelezést, és ezen kötelezésnek a kötelezettek nem minden esetben tettek eleget, így a nyilvántartás nem nyújtott hiteles, megbízható képet a határon túlra nyújtott támogatásokról. Erre tekintettel a szomszédos államokban élő magyarokról szóló 2001. évi LXII. törvény „A támogatások központi nyilvántartása” alcíme, és a hozzátartozó 26. § hatályon kívül helyezése indokolt.

A 279. §-hoz

Az Áht. gazdasági szervezetre vonatkozó szabályozásának módosítása lehetőséget ad törvénynek, hogy a szabályozási tárgykörébe tartozó költségvetési szerv esetében az Áht.-től eltérő szabályozással rendelkezzen arról, hogy a költségvetési szerv gazdasági szervezettel rendelkezik. Figyelemmel arra, hogy az ítélőtáblák esetében a jogalkotó az Állambiztonsági Szolgálatok Történeti Levéltára számára teljes függetlenséget kíván biztosítani, indokolt, hogy a törvény az Állambiztonsági Szolgálatok Történeti Levéltára esetében akkor is biztosítsa a gazdálkodási feladatok költségvetési szerven belül való ellátását, ha az Állambiztonsági Szolgálatok Történeti Levéltárának éves átlagos statisztikai állományi létszáma nem éri el a 100 főt.

A 280-289. §-hoz

Az európai uniós forrásból nyújtott költségvetési támogatások kedvezményezettjeinek biztosítékmentességéhez szükséges szabályozás megalkotására irányul.

Megteremti az európai uniós források felhasználásában részt vevő szervezetek számára a költségvetési támogatások folyósításával összefüggésben szükséges köztartozásra vonatkozó adatok kezelésének jogalapját.

A törvény a jogbiztonság követelményére tekintettel a visszamenőleges jogalkotás tilalma miatt rendelkezik arról, hogy a korkedvezmény-biztosítási járulékhoz kapcsolódó, a 2014. évet érintő adókötelezettségek teljesítése során az adózók a 2014. december 31-én hatályos szabályok alapján járhassanak el.

A törvény megkönnyíti az önkormányzati adóhatóságok adó megállapítási eljárását azáltal, hogy a rendelkezésére álló adatokkal az adózó hiányos vagy hibás bevallását kijavíthatja, kiegészítheti, valamint az adót bevallás hiányában megállapíthatja. Ebben az esetben nem szükséges az ellenőrzési eljárás lefolytatása. A módosítás az adózó szempontjából is előnyös, hiszen az adóellenőrzéssel járó hátrányos jogkövetkezmények alól is mentesül.

A törvény megkönnyíti az önkormányzati adóhatóságok adó megállapítási eljárását azáltal, hogy a rendelkezésére álló adatokkal elkészítheti az adókivetést anélkül, hogy az adózónak új bevallást kellene tennie egy olyan adótárgyra, amelyet korábban az önkormányzat másik adónemmel adóztatott. E módosítás az adózó és az adóhatóság adminisztratív terheit egyaránt csökkenti. Továbbá, ha az önkormányzati adóhatóság tudomására jutott, hogy az adózó adófizetési kötelezettsége megszűnt, újabb bevallás nélkül törölheti a kivetést és nem kell az adózóval szemben bevallás elmulasztása miatt eljárást indítania.

Az elektronikus ügyintézés elterjedése szolgálja a polgár és az önkormányzat érdekeit is, ezért a törvény megteremti annak jogi lehetőségeit, hogy ha az önkormányzati adóhatóság azt igényli, a polgárok személyi adatainak és lakcímének nyilvántartását kezelő központi szerv (Közigazgatási és Elektronikus Közszolgáltatások Központi Hivatala) hasonlóan az állami adóhatósághoz az önkormányzati adóhatóságnak is adatszolgáltatást teljesítsen.

Az egyes adótörvények és azokkal összefüggő más törvények, valamint a Nemzeti Adó- és Vámhivatalról szóló 2010. évi CXXII. törvény módosításáról szóló 2014. évi LXXIV. törvény Art.-t érintő módosításához kapcsolódó jogtechnikai pontosítás. A 2014. évi LXXIV. törvény módosítása ugyanis a fokozott adóhatósági felügyelet időtartamára vonatkozóan elrendelt ellenjegyeztetési kötelezettséget megszünteti 2015. január 1-jei hatállyal. Indokolt azonban átmeneti rendelkezés beiktatása tekintettel arra, hogy a 2014. december 31-ig már elrendelt, de nem teljesített ellenjegyzési kötelezettség esetén 2015-ben is adószám törlésre kerülhessen sor.

Az utolsó módosítás célja egyrészt szövegpontosítás, mely szerint a 2014. évi LXXIV. törvény módosítása a fokozott adóhatósági felügyelet időtartamára vonatkozóan elrendelt ellenjegyeztetési kötelezettséget megszünteti 2015. január 1-jei hatállyal. E módosítás hatálybalépését követően is indokoltnak tartjuk, hogy azokban az ügyekben, amelyekben 2014. december 31-ig jogerős határozatban elrendelésre került a bevallás ellenjegyzésére kötelezés, és az adózók e kötelezésnek a fokozott adóhatósági felügyelet alatt felszólítás ellenére nem tesznek eleget, úgy velük szemben jogkövetkezményként alkalmazható legyen az adószám törlése.

A módosítás másrészt a kötelező elektronikus ügyintézésre vonatkozó rendelkezések változtatását tartalmazza, arra való tekintettel, hogy az adózókat mentesíthessük az elektronikus kérelem benyújtásának kötelezettsége alól a külföldi formanyomtatványon kiállított adóhatósági igazolások esetében.

A 290. §-hoz

A módosítás meghatározza, hogy a számlálási informatikai rendszerre vonatkozó tanúsítvány a kiadását követő második naptári év utolsó napjáig érvényes. A módosítás továbbá előírja, hogy a tanúsító szervezetnek az informatikai biztonsági funkciókat megvalósító szoftver termékek és rendszerek biztonságának hazai vagy nemzetközi informatikai biztonsági módszertanon alapuló tanúsítására vonatkozóan - a tanúsítvány kiállítását megelőző 5 évben - legalább 3 évig fennállt akkreditált státusszal kell rendelkeznie. A módosítás valamennyi ágazati törvényen átvezeti a rendelkezést.

A módosítás indoka további felkészülési idő biztosítása az érintett társaságok vonatkozásában előírt számla audit végrehajtására, valamint jogtechnikai módosítás a jogszabályi környezetben időközben bekövetkezett változásokra tekintettel. A tanúsító szervezetekre vonatkozó hatályos törvényi követelmények végrehajthatatlanok a minősített adatot, az ország alapvető biztonsági, nemzetbiztonsági érdekeit érintő vagy a különleges biztonsági intézkedést igénylő beszerzések sajátos szabályairól szóló 218/2011. (X. 19.) Korm. rendelet hatályon kívül helyezése miatt, ezért szükséges a rendelkezések módosítása, mivel a jogalkotó szándéka a tanúsító szervezetek bizalmas adatainak védelmében változatlan.

A 291. §-hoz

A törvény egy sávosan meghatározott jövedéki biztosíték rendszer meghatározásával oldja fel azt a problémát, hogy a jelenleg kb. 150 alkoholtermékekkel foglalkozó kereskedő közül a családi vállalkozásban leginkább saját termékeiket saját hálózatban terítő kereskedők továbbra is a piacon tudjanak maradni. Az ilyen termékek jellemzően a családi borászatok, pezsgőkészítők, pálinkafőzők és kézműves sörfőzők üzemeiből kerülnek ki.

A 292. §-hoz

A törvény a társasház szerveinek jegyző által végzett törvényességi felügyeletére vonatkozó eljárás kormányrendeleti szintű szabályainak megalkotása jogi lehetőségének megteremtésére irányul.

A 293. §-hoz

A sportcélú támogatások, illetve a sportszövetségek speciális jogi helyzete és a sportról szóló törvény megfelelő garanciák mellett részletesen szabályozza a sportcélú támogatások felhasználásának ellenőrzését, ezért nem indokolt a párhuzamos biztosítékrendszer és adminisztráció fenntartása.

A 294-296. §-hoz

A rendelkezés célja, hogy könnyebbé tegye a nemzetközi koprodukciókban résztvevő magyar filmelőállítók számára a közvetlen támogatásra való jogosultsághoz szükséges 30 pont elérését a filmtörvény szerinti ponttáblázat alapján, miközben a ponttáblázat arányai nem változnak.

Az „art” mozik negyedéves jelentéskezelő rendszer használatának kötelezővé tételéhez szükséges beilleszteni a törvény szövegébe a kiegészítést.

Tekintettel a mozgóképről szóló törvény hatálybalépése óta eltelt 10 évre, szükséges ezen átmeneti rendelkezés részbeni deregulációja, mivel olyan félreértésekre adhat okot, hogy a 2004. április 1. előtt megjelent filmalkotásokat későbbi kiadásuk esetén sem szükséges besoroltatni. Mivel nem állnak rendelkezésre olyan adatok, amelyek alapján a hatóság le tudja ellenőrizni, hogy egy DVD kiadványt mikor hoztak forgalomba, valamint, hogy a terjesztése vajon folyamatosan fennáll, az érintett részeket indokolt hatályon kívül helyezni.

A 297. §-hoz

Lásd a 188. §-hoz fűzött részletes indokolást.

A 298. §-hoz

A törvény egyrészt az egyszerűsített közteherviselési hozzájárulásról szóló törvény (a továbbiakban: Ekho tv.) által meghatározott összeghatár 25 millió forintról 60 millió forintra való felemelését tartalmazza. Ezen módosítás eredményeképpen az Ekho tv. hatálya alá tartozó szakmák, foglalkozások gazdasági teljesítményének további kifehéredése és ennek nyomán növekvő adóteljesítménye várható.

A törvény másrészt a szakmailag felkészült és javadalmazásában is elismert edzői állomány biztosítása érdekében a bajnoki első osztályú csapatok játékosai és edzői, illetve a válogatott sportszakembereinek (szövetségi kapitányok, szövetségi edzők) esetében az egyszerűsített közteherviselés alá eső bevételi értékhatár 50 illetve 100 millió forintról egységesen 125 millió forintra történő felemelését tartalmazza.

A 299. §-hoz

Lásd a 188. §-hoz fűzött részletes indokolást.

A 300-302. §-hoz

Jelenleg a cégnyilvántartási és céginformációs szolgáltatásokból származó, a központi költségvetésbe befolyó bevételek több jogcímből tevődnek össze: a cégközlemények közzétételéért fizetendő költségtérítések, a beszámolók közzétételéért fizetendő költségtérítések és a céginformációs bevételek. A jelenlegi szabályozás meglehetősen széttagolt, így időszerűnek mutatkozik a bevételek és az azok terhére levonható költségek egységességének, átlátható alkalmazásának megteremtése.

A szabályozás egy szabályban foglalja össze a jelenleg is meglévő bevételi jogcímeket (pl. céginformációért fizetendő költségtérítés, közzétételi költségtérítés, számviteli beszámoló közzétételéért fizetendő költségtérítés), és ezen egységes rendelkezésben adna lehetőséget a szükséges és indokolt költségek levonására, utóbbiakat meg is határozva. Az új szabályozás alkalmas a céginformáció nyújtásához, valamint a cégtörvényben szabályozott nyilvánosság biztosításához kapcsolódó bevételek, illetve az abból az Országos Cégnyilvántartási és Céginformációs Rendszer üzemeltetéséhez, továbbá fejlesztéshez szükséges elszámolási jogcímek átláthatóságának megteremtésére, racionalizálására. A törvény nem változtat a jelenlegi finanszírozási struktúrán, azaz a cégnyilvántartási rendszer fenntartása továbbra sem igényelne külön dedikált költségvetési forrást.

A cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) új 11/B. §-a egységesen határozza meg a költségtérítésként az Igazságügyi Minisztériumhoz befolyó bevételeket, és a hatályos szabályokkal egyezően kimondja, hogy azok a központi költségvetés bevételét képezik. Fenntartja a törvény azt az elvet is, hogy a befolyó bevételekből a cégeljárást, céginformációt, beszámolórendszert érintő igazolt, Igazságügyi Minisztériumnál jelentkező költségek levonhatóak. A rendelkezés ugyanakkor egységesíti ezen levonható költségek megjelölését, és megszünteti a hatályos tagolt szabályozást. Igazodva a Ctv. új 11/B. § rendelkezéséhez, a törvény kivezeti továbbá a Ctv. szövegéből azokat a rendelkezéseket, amelyek immár egységesen az új §-ban kerülnek szabályozásra.

A 303. §-hoz

A törvény megteremti annak lehetőségét, hogy a biztonsági földgázkészlet beszerzésére nem csak adásvétel útján, hanem egyéb jogcímen is lehetőség legyen.

A 304-306. §-hoz

A módosítás rögzíti, hogy a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény hatálya kiterjed az ETHA-ból finanszírozott támogatások körére, a (2) bekezdésében foglalt korlátozások szerint. A mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvényt az EMVA és az EHA tekintetében a 2007-2013 programozási időszakra kell alkalmazni, az adatkezelésre és nyilvántartásra vonatkozó III. Fejezet és néhány felhatalmazó rendelkezés kivételével, figyelemmel arra, hogy a 2014-2020 programozási időszakra új eljárásrend kerül alkalmazásra az EMVA és az EHA helyébe lépő új pénzügyi alap az ETHA tekintetében.

Módosításra kerül a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény, megteremtve az összhangot az államháztartásról szóló törvény  módosításával, amely a jövőben a törvényi alapját fogja jelenteni a 2014-2020 programozási időszak tekintetében valamennyi ESB alapnak, így az EMVA-nak és az ETHA-nak is. Ahhoz, hogy biztosítható legyen a 2007-2013 programozási időszak lehatárolása a 2014-2020 programozási időszaktól az EMVA, az EHA és az ETHA esetében is és ne legyen koherenciazavar a régi és az új eljárásrend törvényi szintű szabályai között, feltétlenül szükséges a fenti rendelkezések beépítése.

A kivételként említett rendelkezéseken túl a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény 2007-2013 programozási időszakra korlátozása miatt indokolt az felhatalmazó rendelkezések pontosítása, kiegészítése.

Lásd a 13. §-hoz fűzött részletes indokolást is.

A 307-314. §-hoz

A módosítás célja a 2014. október 1-jéig hatályos, a közcélú villamos hálózatra csatlakozás pénzügyi és műszaki feltételeiről szóló 76/2011. (XII. 21.) NFM rendelet 5. § (1), (2) és (5) bekezdésében szereplő rendelkezések törvényi szinten való elhelyezése, mert a jogalkotásról szóló 2010. évi CXXX. törvény 5. § (3) bekezdése szerint „(...) a jogok és kötelezettségek alapvető szabályainak megállapítására (...) nem lehet felhatalmazást adni”. Ezek a rendelkezések ugyanis olyan szabályokat tartalmaznak, amelyek a rendszerhasználók által szerzett jogra, illetve annak elvesztésére vonatkoznak.

A törvény a villamos energiáról szóló 2007. évi LXXXVI. törvény (a továbbiakban: VET.) tekintetében kisebb korrekciót tartalmaz, mert a VET. felhatalmazó rendelkezései - a rezsicsökkentéssel és a fogyasztóvédelemmel kapcsolatos egyes törvények módosításáról szóló 2014. évi XI. törvény alapján - 2014. október 1-jétől megváltoztak.

Az Európai Unión belüli energiaipari infrastruktúrát érintő beruházási projekteknek a Bizottság részére való bejelentéséről, a 617/2010/EU, Euratom tanácsi rendelet felváltásáról és a 736/96/EK tanácsi rendelet hatályon kívül helyezéséről szóló 2014. február 26-i 256/2014/EU európai parlamenti és a tanácsi rendelethez kapcsolódó rendelkezések.

Mivel a Magyar Energetikai és Közmű-szabályozási Hivatal elnöke vált jogosulttá megállapítani „a csatlakozási díjak meghatározásának szempontjait, a csatlakozási díjak elemeit, valamint a csatlakozási díjak mértékét és alkalmazásuk szabályait”, a VET. 170. § (2) bekezdés 17. pontja kiüresedett, így annak hatályon kívül helyezése indokolt.

A törvény pontosítja továbbá az okos mérési rendszer mintaprojekthez kapcsolódó a Magyar Energetikai és Közmű-szabályozási Hivatal által alkalmazható szankciók jogszabályi alapját.

Egyebekben lásd a 290. §-hoz fűzött részletes indokolást.

A 315. §-hoz

A korkedvezmény rendszere 2015. január 1-jétől kivezetésre kerül, így ezzel párhuzamosan korkedvezmény-biztosítási járulékfizetési kötelezettség is megszűnik. Tekintettel erre a korkedvezmény-biztosítási járulékfizetés alóli mentesítést tartalmazó szabályok hatályon kívül helyezése indokolt.

A 316-321. §-hoz

A törvény a több szállítási rendszerüzemeltetői engedélyes működéséhez kapcsolódó elszámolási szabályok megállapítását tartalmazza - figyelemmel a szlovák-magyar földgázvezeték előreláthatóan 2015. januári üzembe állására.

A törvény pontosítja az okos mérési rendszer mintaprojekthez kapcsolódó a Magyar Energetikai és Közmű-szabályozási Hivatal által alkalmazható szankciók jogszabályi alapját.

Egyebekben lásd a 290. §-hoz fűzött részletes indokolást.

A 322. §-hoz

A minősített adatok kezelésére vonatkozó engedély és a minősített adat kezelésére szolgáló elektronikus rendszerek használatba vételére vonatkozó engedély megszerzéséhez, továbbá a nemzeti minősített adat védelmére vonatkozó fizikai és elektronikus biztonsági feltételek biztosítása érdekében indokolt hosszabb felkészülési idő biztosítása a jogalkalmazóknak.

A 323. §-hoz

Lásd a 188. §-hoz fűzött részletes indokolást.

A 324. §-hoz

A törvény célja a megújuló energia közlekedési célú felhasználásának előmozdításáról és a közlekedésben felhasznált energia üvegházhatású gázkibocsátásának csökkentéséről szóló 2010. évi CXVII. törvény jogharmoizációs célú módosítása annak érdekében, hogy a hazai jogrendszer tartalmazza az Európai Unión belüli energiaipari infrastruktúrát érintő beruházási projekteknek a Bizottság részére való bejelentéséről, a 617/2010/EU, Euratom tanácsi rendelet felváltásáról és a 736/96/EK tanácsi rendelet hatályon kívül helyezéséről szóló 2014. február 26-i 256/2014/EU európai parlamenti és a tanácsi rendelet alkalmazásához szükséges rendelkezéseket.

Az Európai Unión belüli energiaipari infrastruktúrát érintő beruházási projekteknek a Bizottság részére való bejelentéséről, a 617/2010/EU, Euratom tanácsi rendelet felváltásáról és a 736/96/EK tanácsi rendelet hatályon kívül helyezéséről szóló 2014. február 26-i 256/2014/EU európai parlamenti és a tanácsi rendelethez kapcsolódó rendelkezések.

A 325. §-hoz

A Nemzeti Adó- és Vámhivatalról szóló 2010. évi CXXII. törvény (a továbbiakban: Navtv.) 32/T. §-a szerint az apának gyermeke születése esetén, legkésőbb a születést követő második hónap végéig, öt, ikergyermekek születése esetén hét munkanap pótszabadság jár, amelyet kérésének megfelelő időpontban kell kiadni. A szabadság akkor is jár, ha a gyermek halva születik vagy meghal. A Navtv. 32/T. § (4) bekezdése szerint a pótszabadság tartamára járó illetmény kifizetése - a központi költségvetés terhére - kormányrendelet alapján történik. A törvény arra irányul, hogy a Korm. rendelet szerinti költségtérítés csak a versenyszférában foglalkoztatottakra terjedjen ki, mert a közszférában/költségvetési szerveknél foglalkoztatottak esetén duplikált támogatás érvényesül. Fentiekre figyelemmel szükséges a Navtv. 32/T. § (4) bekezdésének hatályon kívül helyezése.

A 326-327. §-hoz

Lásd a 13. §-hoz fűzött részletes indokolást.

A 328. §-hoz

Lásd a 188. §-hoz fűzött részletes indokolást.

A 329. §-hoz

A Bethlen Gábor Alapról szóló 2010. évi CLXXXII. törvény alapján a Bethlen Gábor Alappal négytagú Bizottság rendelkezik. Az időközben bekövetkezett szervezeti változásokra tekintettel szükséges a Bizottság tagjait meghatározó törvényi rendelkezés módosítása. A területet a közvetlenül a nemzetpolitikáért felelős miniszter irányítása alatt álló nemzetpolitikáért felelős államtitkár irányítja. Erre tekintettel indokolt az államtitkár bizottsági tagságának törvényi szintű rögzítése a nemzetpolitikáért felelős helyettes államtitkár helyett.

A 330-332. §-hoz

A közfoglalkoztatással kapcsolatban problémaként merült fel, hogy a közfoglalkoztatásban résztvevők állásinterjúra csak munkaidőben mehetnének, azonban a foglalkoztatók sokszor nem engedik el őket. A hatályos jogszabályi környezetből kiindulva megállapítható, hogy a foglalkoztató valóban nem köteles lehetővé tenni, hogy a közfoglalkoztatott munkaidőben állást kereshessen. A közfoglalkoztatottakra főszabály szerint, így e tekintetben is a munka törvénykönyvéről szóló 2012. évi I. törvény (a továbbiakban: Mt.) rendelkezései irányadók, az Mt. 55. §-a pedig tételesen szabályozza a munkavállalóknak kötelezően biztosítandó, munkaidő-kedvezményre jogosító eseteket, melyek közt az álláskeresés nem szerepel.

A közfoglalkoztatás deklarált céljai között előkelő helyen szerepel az, hogy a közfoglalkoztatásban résztvevők a közfoglalkoztatásban megszerzett tapasztalatok, képességek birtokában, a közfoglalkoztatás keretében kapott képzés és egyéb szolgáltatások révén önállóan el tudjanak helyezkedni és visszakerüljenek az elsődleges munkaerőpiacra. A fentiek alapján a létező gyakorlat valós problémát jelent, melynek orvoslása intézkedést, állami beavatkozást igényel a közfoglalkoztatás deklarált céljainak megvalósulása érdekében.

A törvény a konkrét problémát az Flt. és a közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvény (a továbbiakban: Kftv.) módosításával orvosolja. Mivel a Kftv. tartalmazza a közfoglalkoztatási jogviszonyra vonatkozó, az Mt. szabályaitól eltérő speciális szabályokat, így ezen törvényben szükséges rögzíteni a közfoglalkoztatottat álláskeresési célból megillető munkaidő-kedvezményt. A törvény a közfoglalkoztatottak számára az állásinterjún való részvételhez biztosított munkaidő-kedvezmény mellé hozzárendeli az álláskereséshez való állami segítségnyújtás egyik eszközét, a bejelentett üres álláshelyre való munkaközvetítést. A módosításhoz kapcsolódik továbbá a felajánlott megfelelő munkahely elfogadásának kötelezettsége, mely az Flt. módosításával érhető el, valamint ezzel összefüggésben a Kftv. tartalmazza a felajánlott megfelelő munkahely el nem fogadásának szankcióját.

A közfoglalkoztatottak munkaidőben való álláskeresésének problémája az előbbiekben bemutatott konkrét rendezési módon kívül felvet bizonyos, a foglalkoztatáspolitika jogszabályi környezetét érintő koncepcionális kérdéseket is. A Kftv. 2. §-ának új (3c) bekezdése tartalmazza a közfoglalkoztatottat állásinterjún való részvétel céljából megillető munkaidő-kedvezményt. A törvény a szükséges időtartamra való utalással - figyelembe véve, hogy az állásinterjúhoz szükséges időtartam nehezen előrejelezhető − a konkrét mérték kikötése nélküli, generális meghatározást alkalmaz. A törvény egyúttal kizárja, hogy a már közfoglalkoztatásban résztvevő személy részére újabb közfoglalkoztatási jogviszonyt ajánljanak fel megfelelő munkahelyként. Az új (3c) bekezdés második fordulata meghatározza a közalkalmazott állásinterjú miatti távollét idejére járó díjazását az Mt. állásidőre járó díjázásra vonatkozó szabályainak alkalmazásával.

A 333-335. §-hoz

A közbeszerzési törvény módosításának célja, hogy hosszabb idő álljon rendelkezésre a közbeszerzésekkel kapcsolatos jogorvoslati eljárások kezdeményezésére. A módosítás ezáltal azt is lehetővé teszi, hogy a 2014-20-as fejlesztési időszak során a támogatást nyújtó, illetve a támogatások ellenőrzésére kijelölt szervek által a támogatások felhasználásának ellenőrzése során feltárt jogsértések a Közbeszerzési Döntőbizottság elé kerülhessenek, a jogorvoslati eljárás kezdeményezésének ne jelentse akadályát a határidők lejárta. A módosítás továbbra is figyelemmel van ugyanakkor a jogbiztonság elvére, mind a szubjektív, mind az objektív jogorvoslat kezdeményezési határidők csak a szükséges mértékben kerülnek meghosszabbításra.

A 336. §-hoz

Lásd az 1-11. §-hoz fűzött részletes indokolásnak a bírságfizetési kötelezettséghez kapcsolódó részét.

A 337-340. §-hoz

A Nemzeti Foglalkoztatási Alap képzési alaprészéből a Kormány egyedi döntésével nyújtható támogatások részletes szabályairól szóló 149/2012. (VII. 6.) Korm. rendelet formális jogalapja a szakképzési hozzájárulásról és a képzés fejlesztésének támogatásáról szóló 2011. évi CLV. törvény (a továbbiakban: Szht.) 14. § a) pontjában adott. Azonban az Szht. alapján a Kormány kompetenciájaként meghatározott döntési jog és a Kormány tagjának az elkülönített állami pénzalap feletti rendelkezési joga (mely a foglalkoztatás elősegítéséről és a munkanélküliek ellátásáról szóló 1991. évi IV. törvény 39/A. § (1) bekezdésében és az államháztartásról szóló 2011. évi CXCV. törvény 18. § (2) bekezdésében adott) törvényi szinten normakollíziót okoz.

A normakollízió feloldása érdekében az érintett törvények közül az Szht. módosítása indokolt, tekintettel arra, hogy nincs olyan jogi érv, amely Kormány döntési kompetencia kialakítása érdekében a Kormány tagjának az elkülönített állami pénzalap feletti rendelkezési jogát elvonja, és ezzel a hatályos államháztartási szabályozást megtöri. Ezen elv elfogadásával viszont az e támogatás nyújtásának részletszabályait tartalmazó jelenlegi kormányrendelet helyett új miniszteri rendelet kiadása szükséges, melynek felhatalmazó rendelkezésével szükséges az Szht. kiegészítése.

A törvény szerint a kisgyermekes szülők után járó szociális hozzájárulási adókedvezmény esetében alkalmazott arányosítási szabály eltörlésével összhangban a szakképzési hozzájárulásból ugyanilyen címen érvényesíthető kedvezménynél is eltörlésre kerül az arányosítási szabály. Ezzel a teljes és részmunkaidő arányára tekintet nélkül maximális kedvezményt érvényesíthet a kisgyermekes szülő foglalkoztatója a szakképzési hozzájárulásból is.

A 341. §-hoz

Az Áht. gazdasági szervezetre vonatkozó szabályozásának módosítása lehetőséget ad törvénynek, hogy a szabályozási tárgykörébe tartozó költségvetési szerv esetében az Áht.-től eltérő szabályozással rendelkezzen arról, hogy a költségvetési szerv gazdasági szervezettel rendelkezik. Figyelemmel arra, hogy az ítélőtáblák esetében a gazdasági szervezeti feladatok irányító szerv általi ellátása - az ítélőtáblák földrajzilag eltérő elhelyezésére tekintettel is - fizikai nehézségekbe ütközik, indokolt hogy a törvény az ítélőtáblák esetében akkor is biztosítsa a gazdálkodási feladatok költségvetési szerven belül való ellátását, ha az ítélőtábla éves átlagos statisztikai állományi létszáma nem éri el a 100 főt.

A 342-347. §-hoz

A törvény javítja a gyermeket nevelő családok helyzetét. A dolgozó szülők támogatása érdekében a törvény módosítja a bírák jogállásáról és javadalmazásáról szóló törvény kötelező részmunkaidős foglalkoztatásra vonatkozó rendelkezését, amelynek megfelelően a három vagy több gyermeket nevelők szülők esetében a kötelező részmunkaidős foglalkoztatás lehetőségét a korábbi három évről a gyermek 5 éves koráig hosszabbítja meg.

A törvény a bírónak a személyi nyilvántartásban szereplő adatairól törvényben meghatározott adatkörök tekintetében a központosított illetményszámfejtést végző szerv részére történő adattovábbítás lehetőségét teremti meg a Magyarország 2013. évi központi költségvetését megalapozó egyes törvények módosításáról szóló 2012. évi CXCVI. törvény 27. §-ának való megfelelés érdekében.

A törvény emellett az igazságszolgáltatás területén a közjogi méltóságok nyugdíjhelyzetét rendezi.

A 348-353. §-hoz

A legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény (a továbbiakban: Üsztv.) 153. § (1) bekezdése szerint az ügyészségi alkalmazottak ügyészségi szolgálati viszonyára az Alaptörvényben, az ügyészségéről szóló törvényben és az e törvényben nem szabályozott kérdésekben a munka törvénykönyvét és törvényi felhatalmazás alapján kiadott egyéb rendelkezést is megfelelően alkalmazni kell az Üsztv.-ben meghatározott eltérésekkel. A törvény arra irányul, hogy a gyermek születése esetén az apát megillető pótszabadsággal összefüggő költségek megtérítéséről szóló 420/2012. (XII. 29.) Korm. rendelet szerinti költségtérítés csak a versenyszférában foglalkoztatottakra terjedjen ki, mert a költségvetési szerveknél foglalkoztatottak esetén duplikált támogatás érvényesül.

A törvény emellett az ügyésznek a személyi nyilvántartásban szereplő adatairól törvényben meghatározott adatkörök tekintetében a központosított illetményszámfejtést végző szerv részére történő adattovábbítás lehetőségét teremti meg a Magyarország 2013. évi központi költségvetését megalapozó egyes törvények módosításáról szóló 2012. évi CXCVI. törvény 27. §-ának való megfelelés érdekében.

A törvény emellett az igazságszolgáltatás területén a közjogi méltóságok nyugdíjhelyzetét rendezi.

A 354. §-hoz

A hitelszerződésből eredő kötelezettségeiknek eleget tenni nem tudó természetes személyek lakhatásának biztosításáról szóló 2011. évi CLXX. törvény technikai jellegű pontosítása a korábbi módosítás során tévesen beemelt szakasz hatályon kívül helyezése, figyelemmel arra, hogy az érintett lakások nem kerülnek a Nemzeti Eszközkezelő Zrt. vagyonkezelésébe, azok változatlanul az életjáradékot nyújtó gazdasági társaság tulajdonában maradnak.

A 355-359. §-hoz

A módosítás célja a civil információs centrumok további működtetésének biztosítása. A törvény egyértelművé teszi a Nemzeti Együttműködési Alap finanszírozási determinációjával kapcsolatos jogalkotói szándékot, valamint megteremti a végrehajtás lehetőségét a szükséges adatszolgáltatás előírásával.

A rendelkezés megszünteti a Nemzeti Együttműködési Alap más előirányzatok gazdálkodási lehetőségeihez viszonyítva indokolatlanul előnyös gazdálkodási jogosítványait.

A 360-363. §-hoz

A módosítás a nemzetiségi önkormányzatoknak a központi költségvetés terhére nyújtott támogatásai felfüggesztésének esetkörét a helyi önkormányzatokéhoz igazítja, emellett pontosítja a társulásra vonatkozó szabályozást és biztosítja a nemzetiségek jogairól szóló törvény szabályainak az Áht.-val való összhangját.

A 364-370. §-hoz

A törvény tartalmazza azon rendelkezéseket, amelyek meghatározzák, hogy államilag támogatott iskolai rendszerű szakképzés állami iskolafenntartó esetén a földművelésügyért, a honvédelemért és a rendészetért felelős miniszterek kivételével csak a szakképzésért és felnőttképzésért felelős miniszter fenntartásában lévő szakképző intézményekben folyhat. A szakképzésért és felnőttképzésért felelős miniszter szakképző intézmény fenntartási feladatait az állami szakképzési és felnőttképzési szerv útján látja el. Ezen túlmenően az állami szakképzési és felnőttképzési szerv az intézményfenntartással összefüggő egyéb feladatokat is ellátja.

A törvény ehhez kapcsolódóan megállapítja azokat az átmeneti rendelkezéseket, amelyek a szakképzésért és felnőttképzésért felelős miniszter szakképző intézmény fenntartási feladatainak megkezdéséhez és további ellátásához szükségesek. Meghatározásra kerül az átadás határideje és az átvett feladatokhoz kapcsolódó humán erőforrás, továbbá ingatlan és tárgyi eszközrendszer átadásának módja. Előírásra kerül továbbá, hogy a szakképzésért és felnőttképzésért felelős miniszter és az oktatásért felelős miniszter között 2015. január 15-ig megkötött megállapodás alapján két lépcsőben áthelyezésre kerülnek az intézmény fenntartói feladatokhoz és az átadás-átvételhez kapcsolódó előkészítő munkálatokat, majd az intézményfenntartói feladatokat végző kormánytisztviselők a Klebelsberg Intézményfenntartó Központból (KLIK) az állami szakképzési és felnőttképzési szervhez.

A törvény a gazdálkodóknál folyó gyakorlati képzés elsődlegességének megerősítését és ezen keresztül a duális képzés kiszélesítését célozza a „gazdasági kamarai garanciavállalás” bevezetésével. Ezáltal a tanuló csak akkor vehet részt iskolai tanműhelyben a gyakorlati képzésen, ha a gazdasági kamara nem tudja a gazdálkodónál tanulószerződéssel „elhelyezni”. Így csak a gazdaság által biztosított összes gyakorlati hely betöltését - azaz a kamara ilyen értelmű igazolásának kiállítását - követően kerülhetnek a tanulók iskolai tanműhelyi képzésbe.

A törvény továbbá a szakképző intézmények és a szakképzési feladatellátás átadásának zavartalan előkészítését segíti elő azzal, hogy előírja, hogy az átadást megelőző időszakban szakképzési feladatellátást érintő fenntartói döntést a két érintett miniszter, az oktatásért felelős miniszter és a szakképzésért és felnőttképzésért felelős miniszter csak együttesen hozhat.

A szakképzésről szóló 2011. évi CLXXXVII. törvény 92/A. § (9) bekezdésében meghatározott határidő módosítása biztosítja azt, hogy a szakképző intézmények hatékony feladatellátását biztosító intézménystruktúra kialakításáról szóló döntés a szakképzési feladatok 2015. július 1-jei átvételéhez igazodjon, és azt követően legyen meghozható.

A 371-375. §-hoz

A módosítás biztosítja a pedagógus illetménytáblának és a pótlékalapnak a jelenlegi minimálbér szintjén való rögzítését. A minimálbér változásához igazodó jelenlegi illetményrendszer fix alapilletményre építése, ezzel egyidejűleg a pótlékalap rögzítése szükséges, mivel a mindenkori költségvetési peremfeltételek között lehet csak a közszférában az illetménynövelésről dönteni.

A köznevelési törvény jelenleg garantálja minden fenntartó számára a pedagógusok és a nevelő-, oktató munkát közvetlenül segítő foglalkoztatottak bérének és járulékainak megfelelő mértékű állami hozzájárulást. A vállalkozások és az alapítványok esetében indokolt e garancia oldása, tekintettel arra, hogy e körtől elvárható a nagyobb szerepvállalás a feladat finanszírozásában, hiszen széles körben lehetőségük van tandíjak, térítési díjak megállapítására. Indokolt, hogy a mindenkori költségvetés teherbírása függvényében járuljon hozzá az állam a magánintézmények fenntartóinak köznevelési feladatellátásához.

A pedagógus életpálya-modell szerinti illetmény-előmeneteli rendszer vetítési alapja rögzítésre kerül oly módon, hogy az alapilletmény elválik a mindenkori minimálbértől és ehelyett, azt a mindenkori költségvetési törvény határozza meg. Ezzel a közszféra köznevelési szegmensében is a költségvetési peremfeltételektől függően alakulhatnak a jövedelmek. [A módosítás kapcsolódik a törvény a nemzeti köznevelésről szóló 2011. évi CXC. törvény 65. § (2) bekezdésének módosításához.]

A 2013/2014 tanév indításával az életpálya-modell első üteme került bevezetésre. A Kormány a 2017/2018 tanévvel bezárólag, a tanévváltásokhoz kapcsolódva további 10-10%-nyi többletkiadásra vállalt garanciát. A rendelkezés módosítása 2015. januártól rögzíti a 2014/2015. tanévi illetmény-előmenetel százalékos mértékeit.

Tekintettel arra, hogy a KLIK szakképzési (és ezen belül a földművelésügyi szakképzéshez kapcsolódó) feladatait az állami szakképzési és felnőttképzési szerv veszi át, szükséges a nemzeti köznevelésről szóló törvény ezzel összefüggő rendelkezések hatályon kívül helyezése.

A 376-378. §-hoz

A nemzeti vagyonról szóló 2011. évi CXCVI. törvény (a továbbiakban: Nvtv.) módosítására irányul, figyelemmel arra, hogy a törvény hatályon kívül helyezi az Nvtv. közfeladat fogalmát, helyette az államháztartási törvényben kerül újradefiniálásra a közfeladat fogalma. A módosítás az Nvtv. közfeladat fogalomra épülő jogintézményének - nemzeti vagyonelemeknek a közfeladat ellátás mértékéhez igazodó ingyenes hasznosítására vonatkozó rendelkezésének - módosítását, valamint a nemzeti vagyon rendeltetésének pontosítását célozza az új fogalom tartalmi elemeivel összhangban.

A 379-383. §-hoz

A Kttv. 102. § (4) bekezdése szerint az apának gyermeke születése esetén, legkésőbb a születést követő második hónap végéig, öt, ikergyermekek születése esetén hét munkanap pótszabadság jár, amelyet kérésének megfelelő időpontban kell kiadni. A szabadság akkor is jár, ha a gyermek halva születik vagy meghal. A Kttv. 259. § (1) bekezdés 18. pontja szerint felhatalmazást kap a Kormány, hogy rendeletben állapítsa meg a gyermek születése esetén az apát megillető pótszabadsággal összefüggő költségek megtérítésére vonatkozó szabályokat. A törvény arra, irányul, hogy a Korm. rendelet szerinti költségtérítés csak a versenyszférában foglalkoztatottakra terjedjen ki, mert a közszférában/költségvetési szerveknél foglalkoztatottak esetén duplikált támogatás érvényesül. Fentiekre figyelemmel szükséges a Kttv. 259. § (1) bekezdés 18. pontjának hatályon kívül helyezése.

A dolgozó szülők támogatása érdekében a törvény módosítja a Kttv. kötelező részmunkaidős foglalkoztatásra vonatkozó rendelkezését, amelynek megfelelően a három vagy több gyermeket nevelők szülők esetében a kötelező részmunkaidős foglalkoztatás lehetőségét a korábbi három évről a gyermek 5 éves koráig hosszabbítja meg.

A törvény harmonizálja az Európai Támogatásokat Auditáló Főigazgatóság elnevezését a 1303/2013/EU rendelet terminológiájával, továbbá a feladatainak elvégzéséhez szükséges jogköröket biztosít az Európai Támogatásokat Auditáló Főigazgatóság részére.

A törvény a Magyar Energetikai és Közmű-szabályozási Hivatalnál - annak 2013. évi átalakításából - jelenleg is fennálló bérfeszültségek megszüntetését célozza, az illetménykiegészítés mértékének a költségvetési szervnél foglalkoztatottak tekintetében egységes meghatározásával.

A 384-385. §-hoz

A törvény a nemzeti felsőoktatásról szóló 2011. évi CCIV. törvénynek (a továbbiakban: Nftv.) az Áht.-val való összhangját szolgálja. A módosítás folytán egyértelművé válik, hogy a kancellári feladatkörbe tartozó tevékenység ellátásáért felsőoktatási intézmény első számú vezetőjeként eljáró rektor nem felelős, ugyanakkor a kancellár törvényben meghatározott feladatait intézményvezetői minőségben, az állami felsőoktatási intézmény képviseletére jogosult személyként önállóan látja el.

Az Nftv. 85. § (3) bekezdésére vonatkozó módosítás a többciklusú képzés rendjéről és a képzés indításáról szóló - a teljes felsőoktatási képzési katasztert tartalmazó - jogszabályban, illetve az egyes szakok képzési és kimeneti követelményeiről szóló rendeletben korábban tapasztalható szabályozási párhuzamosságot szünteti meg azzal, hogy a gyakorlatigényes szak minősítést a képzési és kimeneti követelményekről szóló külön jogszabály tartalmához kötve határozza meg.

Az Nftv. 110. § (1) bekezdés 3. pontja alapján a felsőoktatási intézmények és a diákotthonok létesítésére vonatkozó feltételek meghatározására irányuló szabályozási felhatalmazás biztosítása az indokolt. A módosítás a felhatalmazó rendelkezés megszövegezését teszi egyértelművé. Az alapítással kapcsolatos eljárási díj meghatározására vonatkozó szövegrész a nemzeti felsőoktatásról szóló törvény 110. § (3) bekezdés d) pontjában található felhatalmazás folytán indokolatlan párhuzamosság, így elhagyása indokolt.

Egyebekben lásd a 188. §-hoz fűzött részletes indokolást.

A felsőoktatási intézmények nyilvántartását végző Oktatási Hivatal (a továbbiakban: OH) FF/2154-3/2014. OH határozatával 2014. november 14-én vette nyilvántartásba az Általános Vállalkozási Főiskola fenntartói jogának az IBS Nemzetközi Üzleti Főiskola fenntartója általi átvételét. Az Általános Vállalkozási Főiskola és az IBS Nemzetközi Üzleti Főiskola szenátusainak határozata alapján a mindkét intézményt fenntartó PRO IBS Oktatásszervező és Intézményfenntartó Korlátolt Felelősségű Társaság a két intézmény egyesülését határozta el. (A PRO IBS Kft. döntését tulajdonosa alapítói határozattal jóváhagyta.)

Az Nftv. 1. melléklete szerint mindkettő intézmény államilag elismert nem állami fenntartású felsőoktatási intézménynek minősül.

Az egyesülés - az Nftv. fogalomhasználatában az átalakulás - formája az Nftv. 20. § (1) és 21. § (1) bekezdése alapján az Általános Vállalkozási Főiskola beolvadása az IBS Nemzetközi Üzleti Főiskolába. Az Nftv. 20. § (1) bekezdése szerint „A felsőoktatási intézmények tevékenységének összehangolása céljából az intézményeket át lehet alakítani. Az átalakulás egyesülés vagy különválás lehet. Az egyesülés beolvadás vagy összeolvadás (...) lehet. Az átalakulásról a szenátus vagy a szenátusok előzetes véleményének ismeretében a fenntartóhoz döntést.” Az Nftv. 21. § (1) bekezdés szerint „Beolvadás esetén a beolvadó felsőoktatási intézmény megszűnik, és a befogadó felsőoktatási intézmény - jogutódként - látja el a beolvadt felsőoktatási intézmény feladatait.”

A PRO IBS Oktatásszervező és Intézményfenntartó Korlátolt Felelősségű Társaság szabályszerű kérelme 2014. december 1-jén érkezett az OH-hoz. Az egyesítési kérelem 2015. január 1-jei hatályú teljesítéséhez a felsőoktatási intézmények ismételt működési engedélyezése, a megszűnő intézmény működési engedélyének visszavonása, a befogadó felsőoktatási intézmény működési engedélyének módosítása, illetve ennek feltételeként az Országgyűlés döntése szükséges. Az Országgyűlés az Nftv. módosításával a beolvadással megszűnő felsőoktatási intézmény, az Nftv. 1. mellékletében foglalt a Magyarország államilag elismert felsőoktatási intézményeinek felsorolását tartalmazó táblázat C:46 mezőjében feltüntetett Általános Vállalkozási Főiskola állami elismerését e rendelkezés hatályon kívül helyezésével szünteti meg.

A 386-388. §-hoz

A víziközmű-szolgáltatásról szóló 2011. évi CCIX. törvény (a továbbiakban: Vksztv.) 79. § (1) bekezdése nem fogalmazott egyértelműen, és többféle jogszabály-értelmezési lehetőséget is felvet azzal kapcsolatban, hogy a víziközmű, vagy víziközmű létrehozására irányuló beruházás tulajdonjogának (abszolút szerkezetű dologi jogviszony) átszállása miként érinti a víziközmű, vagy víziközmű létrehozására irányuló beruházáshoz kapcsolódó kötvény, illetve az abból fakadó (relatív szerkezetű) hiteljogviszonyból származó kötelezettségek átszállását, a módosítás egyértelműsíti, hogy víziközmű esetében a tulajdonjoghoz kötődő jogokkal és kötelezettségekkel, víziközmű létrehozására irányuló beruházás esetében a beruházás megvalósításához kötődő jogokkal és kötelezettségekkel együttesen, száll át.

Egyebekben lásd a 290. §-hoz fűzött részletes indokolást.

A 389-393. §-hoz

A törvény javítja a gyermeket nevelő családok helyzetét. A dolgozó szülők támogatása érdekében a törvény módosítja az Mt. kötelező részmunkaidős foglalkoztatásra vonatkozó rendelkezését, amelynek megfelelően a három vagy több gyermeket nevelők szülők esetében a kötelező részmunkaidős foglalkoztatás lehetőségét hosszabbítja meg a korábbi három évről a gyermek 5 éves koráig. A kötelező részmunkaidős foglalkoztatás lehetőségének meghosszabbítása illeszkedik a Munkahelyvédelmi Akcióterv kibővítéséhez, melynek keretében 2014. január 1-jétől a három- és többgyermekes szülők foglalkoztatása esetén igénybe vehető adókedvezmény időtartama meghosszabbításra került (3+2 év). A kötelező részmunkaidős foglalkoztatás kiterjesztése miatt szükséges az Mt. 61. § (3) bekezdésének módosítása és az Mt. 294. § (1) bekezdésének a kiegészítése egy új fogalommal.

Az Mt. 209. § (2) bekezdés b) pontjának módosítása a várandós, a gyermekágyas vagy szoptató munkavállalók munkahelyi biztonságának és egészségvédelmének javítását ösztönző intézkedések bevezetéséről szóló, 1992. október 19-i 92/85/EGK tanácsi irányelv még teljesebb átültetése érdekében szükséges. A módosítást követően az emberi reprodukciós eljárásban részt vevő vezető állású nők számára is biztosított lesz a felmondási védelem.

A C-78/11. sz. ügyben hozott ítélet alapján a munkaidő-szervezés egyes szempontjairól szóló, 2003. november 4-i 2003/88/EK európai parlamenti és tanácsi irányelv 7. cikk (1) bekezdését akként kell értelmezni, hogy azzal ellentétesek az olyan nemzeti rendelkezések, amelyek nem biztosítják a jogot a munkavállalónak arra, hogy a fizetett éves szabadság alatt bekövetkező munkaképtelensége esetén a munkaképtelenség időszakával egybeeső említett éves szabadságban utólag részesüljön. Ennek megfelelően a törvény módosítja az Mt. 115. § (2) bekezdés e) pontját a 2003/88/EK irányelvének történő még teljesebb megfelelés érdekében. Az Mt. a fizetett szabadsághoz való jog körében a munkavállalót megillető szabadságot a „munkában töltött idő alapján” állapítja meg, a módosítást követően a keresőképtelenség teljes időtartama megalapozza a fizetett szabadsághoz való jogot.

A 394-395. §-hoz

Lásd a 30. §-hoz fűzött részletes indokolást.

A 396-402. §-hoz

Az egyértelmű jogalkalmazás és az uniós joggyakorlattal való összhang megteremtése érdekében szükséges a nyugdíjbiztosítási átutalásról és visszautalásról szóló törvényi rendelkezések módosítása. Így például rendelkezni kell arról, hogy a társadalombiztosítási nyugdíjrendszerből történő nyugdíjbiztosítási átutalás összegének meghatározása során az igénylő uniós intézménynél történt hivatalba lépéséig terjedően kell figyelembe venni a szolgálati időt. Indokolt rögzíteni, hogy ha az átutalás összegének megállapítására irányadó időpont és az átutalás tényleges teljesítése nem azonos naptári évben van, akkor az átutalásra kerülő összeget a kiutalás időpontjára aktualizálni kell a valorizációs szorzók alkalmazásával. A nyugdíjbiztosítási visszautalás gyakorlati tapasztalatai, és az uniós intézményekkel folytatott további egyeztetések fényében pontosítani kell a visszautalás szabályait. Ez utóbbit az összetettsége miatt a továbbiakban képlettel célszerű meghatározni.

A 403. §-hoz

A törvény szerint a lakóotthonok 2014. december 31-éig történő átalakulási kötelezettsége hatályon kívül helyezésre kerül a szociális igazgatásról és szociális ellátásokról szóló törvényből. Ezzel összefüggésben szükséges gondoskodni arról is, hogy a lakóotthonokra irányadó szabályok hatályon kívül helyezését kimondó, 2012. évi rendelkezések ne lépjenek hatályba 2015. január 1-jével, tekintettel arra, hogy lakóotthonok ezen időpontot követően is működhetnek változatlan formában.

A 404-409. §-hoz

A hulladékról szóló 2012. évi CLXXXV. törvény (a továbbiakban: Ht.) jelenleg hatályos 47/A. § (2) bekezdése szerint a Hivatalnak minden év szeptember 30-ig kell megküldenie a miniszter részére a soron következő egyéves díjfizetési időszakra vonatkozó javaslatát, a Ht. 91. § (13) bekezdése szerint első alkalommal 2014. szeptember 30-ig. Tekintettel arra, hogy a jelenlegi határidő a rezsitörvény vonatkozó rendelkezésének 2013. május 10-ei hatálybalépésével egyszer már módosításra került 2013. szeptember 30-ról 2014. szeptember 30-ra, valamint arra, hogy a közszolgáltatási rendszer átalakításának folyamata, a szükséges jogszabályi háttér kidolgozása jelenleg is zajlik, célszerű a Ht. olyan irányú módosítása, amelynek értelmében a hulladékgazdálkodási közszolgáltatási díj megállapításáért felelős miniszter rendeleti szinten határozza meg a Hivatal közszolgáltatási díjra vonatkozó javaslattételének időpontját, ütemezési rendjét. A hulladékgazdálkodási közszolgáltatás díjait előíró miniszteri rendelet megalkotására így az új közszolgáltatási rendszerre vonatkozó szabályozással összhangban kerülhet sor.

A Ht. alapján a hulladéklerakó üzemeltetője, illetve az ártalmatlanítási művelet végzője (a továbbiakban együtt: járulékfizetésre kötelezett) a hulladéklerakás csökkentése, valamint a meghatározott hasznosítási arányok teljesítése érdekében, a hulladéklerakóban elhelyezett hulladék mennyisége után hulladéklerakási járulékot köteles fizetni. Magyarországon évente mintegy 4 millió tonna települési szilárd hulladék keletkezik. Ebből 2013. évben közel 3 millió tonna került lerakásra. Jelenleg 73 db települési szilárd hulladéklerakó üzemel.

A Ht. 5. melléklete alapján a hulladéklerakási járulék mértéke 2013. évről (3000 Ft/tonna) 2014. évre a duplájára, 6000 Ft/tonnára emelkedett. A díj ekkora mértékű emelkedése - a rezsicsökkentés bevezetése és egyéb fizetési kötelezettségek terhe mellett - nehézségeket okozott a hulladékgazdálkodási tevékenységet folytató társaságok működésében. Így forráshiány miatt részben nem képesek, részben pedig nem kívánják teljesíteni (teljes egészében) a járulékfizetési kötelezettségüket. Ennek következtében a 2014. évben a Hulladéklerakási járulékból származó bevétel előirányzaton szereplő 13 milliárd forint helyett várhatóan csupán 7 milliárd forint bevétel folyik majd be.

A hulladéklerakási járulék meg nem fizetését nem szankcionálják kellően a Ht. jelenlegi rendelkezései, ezért a szabályok megsértésének jogkövetkezményeit bővíteni szükséges. A bevételek befizetésének fokozottabb biztosítása érdekében a Ht. módosítása kimondja, hogy a hulladéklerakási járulék adók módjára behajtandó köztartozásnak minősül. A végrehajtási eljárás során a környezetvédelmi hatóság megkeresésére az adóhatóság fog eljárni. A cél, hogy az elmaradt bevételek végrehajtás útján történő minél gyorsabb és hatékonyabb beszedése valósulhasson meg.

A Ht. 88. § (3) bekezdés b) pont bc) alpontja módosításra kerül, valamint a bd) alponttal kiegészül, mivel a Hivatal adatszolgáltatásra, illetve javaslattételre vonatkozó kötelezettségeit előíró részletszabályokat szükségszerű külön választani és külön rendeletben meghatározni.

A módosítás hatályon kívül helyezi a Ht. pontos határnapot megjelölő 91. § (13) bekezdését és a miniszter hatáskörébe utalja, hogy a Hivatal hulladékgazdálkodási közszolgáltatási díjra vonatkozó javaslattételének határidejét meghatározza, befolyásolva ezzel az első díjrendelet megalkotásának és hatálybalépésének időpontját is. Szükséges ezért a Ht. 91. § (1) bekezdésében szereplő átmeneti időszaknak az előbb említett módosító rendelkezésekkel összhangban történő megváltoztatása.

A 410. §-hoz

Technikai dereguláció. Lásd a 30. §-hoz fűzött részletes indokolást.

A 411-413. §-hoz

A honvédek jogállásáról szóló 2012. évi CCV. törvény (a továbbiakban: Hjt.) 114. § (1) bekezdés kimondja, hogy az apának gyermeke születése esetén, legkésőbb a születést követő 2. hónap végéig 5 munkanap, ikergyermekek születése esetén 7 munkanap pótszabadság jár, amelyet kérésének megfelelő időpontban kell kiadni. A Hjt. 114. § (4) bekezdés szerint az (1) bekezdés szerinti pótszabadság idejére távolléti díj jár, melynek kifizetése - a központi költségvetés terhére - a Kormány rendelete alapján történik. A törvény arra, irányul, hogy a Korm. rendelet szerinti költségtérítés csak a versenyszférában foglalkoztatottakra terjedjen ki, mert a közszférában/költségvetési szerveknél foglalkoztatottak esetén duplikált támogatás érvényesül. A törvénynek megfelelően ezért indokolt a Hjt. 114. § (4) bekezdés módosítása a pótszabadság idejére járó díjazás szabályozásával. A dolgozó szülők támogatása érdekében a törvény módosítja a Hjt. kötelező részmunkaidős foglalkoztatásra vonatkozó rendelkezését, amelynek megfelelően a három vagy több gyermeket nevelők szülők esetében a kötelező részmunkaidős foglalkoztatás lehetőségét a korábbi három évről a gyermek 5 éves koráig hosszabbítja meg.

A 414. §-hoz

A 2013. évi IV. törvény módosítása a Tengerészeti Munkaügyi Egyezmény végrehajtását célzó kormányrendeleti szintű szabályozáshoz szükséges felhatalmazó rendelkezés beépítése miatt szükséges. A 2013. évi IV. törvény a Tengerészeti Munkaügyi Egyezmény végrehajtását célzó szabályozásra vonatkozó felhatalmazó rendelkezést nem tartalmaz, emiatt szükséges a törvény felhatalmazó rendelkezéssel történő kiegészítése.

A 415. §-hoz

Lásd a 379-383. §-hoz fűzött részletes indokolásnak a Magyar Energetikai és Közmű-szabályozási Hivatalra vonatkozó részét.

A 416-417. §-hoz

Indokolt a hatálybaléptetés időpontjának későbbi időpontra történő módosítása, hogy az alkalmazás feltételei megteremthetőek legyenek.

Az állami és önkormányzati szervek elektronikus információbiztonságáról szóló 2013. évi L. törvény jelenlegi szövege a határidők szempontjából statikus állapotra épít, és nem veszi figyelembe, hogy az alanyi és tárgyi kör folyamatosan változik. Az újonnan belépő jogalanyok számára ezek a statikus határidők nem értelmezhetők, és az idő múlásával eleve betarthatatlanok. Ez jogbizonytalansághoz vezet, erre tekintettel meg kellett határozni azokat a határidőket, amelyek a törvény hatálybalépését követően bármikor jogalannyá váló szervezetek számára alkalmazhatók, a jogalanyiságot kiváltó eseménynek megfelelő differenciálással.

A 418-422. §-hoz

Az egységes nyilvántartás megteremtését célzó módosítás. Emellett a mentességi nyilvántartás egységesítésére irányul, amelynek lényege, hogy a használati díj és az útdíj megfizetésének elmulasztása esetén alkalmazott szankciós rendszer mellett az ellenőrzési rendszer, illetve a nyilvántartási rendszer is egységesedik, vagyis ugyanazon szerv lesz hivatott a nyilvántartást vezetni, ezzel a folyamatok egyszerűsödnek, és költség takarítható meg. Ennek érdekében szükséges a rendőrség adatkezeléshez való jogát a célhoz szükséges mértékig biztosítani.

A rendelkezés lényege továbbá, hogy az ellenőrzéstámogatási tevékenység (gyakorlatilag az ellenőrző kamerák üzemeltetése) során a NUSZ Zrt. ugyanazon eszközökkel jogosult ugyanazon eljárás szerint tevékenységét ellátni, vagyis az ellenőrzéstámogatási tevékenység az elhatározott szándéknak megfelelően kiterjed mind a használati díjas, mind pedig az útdíjas járművekre.

A 423-427. §-hoz

Számos önkormányzat tulajdonában található - tipikusan zártkert jellegű - földnek minősülő ingatlan, amelyet az önkormányzat adás-vétel vagy haszonbérlet útján hasznosít, azonban a bérlők szociális földprogramban működnek közre, vagy csak a maguk szükségleteinek kielégítését célzó mértékű termelést, illetve hobbitevékenység folytatását végeznek (rekreációs tevékenység), de nem felelnek meg a földművesekre, illetve a mezőgazdasági termelőszervezetekre vonatkozó előírásoknak. Ezen esetkörben nincs agrárpolitikai indoka a földműves, illetve mezőgazdasági termelőszervezeti státusz szerzési feltételként való előírásának. Ugyanakkor a visszaélések elkerülése érdekében indokolt a szerzés mértékét a földművesnek nem minősülő személyek tulajdonszerzési korlátjaként meghatározott 1 hektáros mértékben limitálni azzal, hogy az adott föld megszerzése vonatkozásában a már birtokában álló területet nem kell figyelembe venni.

A 428. §-hoz

Az egyes közszolgáltatások ellátásáról és az ezzel összefüggő törvénymódosításokról szóló 2013. évi CXXXIV. törvény módosítása azért szükséges, hogy a kéményseprő-ipari közszolgáltatás ellátása folyamatosan biztosított legyen azokon a településeken, amelyeken közérdekű szolgáltató kijelölésére került sor.

A 429. és a 431-432. §-hoz

A módosítás a temetőkről és a temetkezésről szóló törvény egyes módosított rendelkezéseinek későbbi időpontban történő hatálybalépését teremti meg.

A 430. §-hoz

A mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló 2013. évi CCXII. törvény (a továbbiakban: Fétv.) szerint a mezőgazdasági igazgatási szerv ellenőrzi a föld tulajdonjogának átruházására, vagy a föld tulajdonjogát érintő más jogügylet írásba foglalására szolgáló biztonsági okmánnyal összefüggő kötelezettségek betartását. A mezőgazdasági igazgatási szerv a felhasználót a biztonsági okmány kezelésével, felhasználásával, visszaszolgáltatásával kapcsolatos kötelezettségeinek megsértése esetén bírsággal sújtja. A hatályos Fétv. 44/A. § (6) bekezdése értelmében a bírság összege a mezőgazdasági igazgatási szervet illeti meg. Azonban az Áht. 42. § (1) bekezdése alapján az önálló szabályozó szerv kivételével az államháztartás központi alrendszerébe tartozó költségvetési szerv által kiszabott és beszedett bírság, annak késedelmi kamata és pótléka a költségvetési szervnél és területi szerveinél nem használható fel. A beszedett bírság, késedelmi kamat, pótlék - a bírságból jogszabály alapján a helyi önkormányzatot megillető rész kivételével - az állam más fejezetbe nem sorolható közvetlen költségvetési bevételei és költségvetési kiadásai fejezet javára elszámolandó költségvetési bevételt képez. Az Áht. ezen előírásának való megfelelés érdekében - más bírságokhoz hasonlóan - szükséges a biztonsági okmányokhoz kapcsolódó bírságbevételek központosítása, a Fétv. 44/A. § (6) bekezdésének hatályon kívül helyezése.

A 433. §-hoz

Technikai dereguláció.

A 434. §-hoz

Lásd a 290. §-hoz fűzött részletes indokolást.

A 435-441. §-hoz

A folyamatos teljesítésű ügyletek esetében - a visszamenőleges kötelezettség keletkezés elkerülése érdekében - szükséges kimondani, hogy az időszak első napján hatályos energiaadó mértéket kell alkalmazni.

Kiegészíti a jövedéki biztosíték megemelésére rendelkezésre álló átmeneti időszakot tekintettel arra, hogy a gazdálkodók legnagyobb része bankgarancia formájában nyújt jövedéki biztosítékot és a február 1-ig rendelkezésre álló idő feltehetőleg nem lesz elegendő a banki ügyintézésre. Ennek okán a gazdálkodók a jövedéki biztosíték megemeléséről szóló vámhatósági döntésig, de legkésőbb 2015. április 30-ig legálisan folytathatják tovább a tevékenységüket az eredeti jövedéki biztosítékukkal, ha 2015. február 1. előtt kezdeményezik a bankgaranciájuk megemelését.

A 2014. évi LXXIV. törvény 395. §-a új (4) bekezdéssel kiegészülve lépett hatályba. E bekezdés a Ktdt. 2. §-ának új 33. ponttal történő kiegészítéséről rendelkezik, amelyben definiálja a végfelhasználó fogalmát. A definíció szerint a végfelhasználó csak természetes személy lehet, ugyanakkor Ktdt. a tovább már nem értékesítő természetes vagy jogi személyek értelmezésében használja a fogalmat. Tekintve, hogy a Ktdt. a végfelhasználó fogalmát nem határozza meg, a Ktdt. 8. § (1) bekezdés szerint az Art.-ban foglaltak az irányadók.

A módosítás az EKÁER rendszer bevezetéséhez kapcsolódó bejelentési kötelezettség mulasztását szankcionáló rendelkezések alkalmazási hatályát tolja el 2015. február 1-ig, vagyis az állami adó- és vámhatóság 2015. januárjában nem szankcionálhatja a bejelentési kötelezettség elmulasztását. Mentesülnek a bejelentési kötelezettség alól a jelenleg is szigorú nemzeti és uniós szállítási szabályozás hatálya alá tartozó jövedéki termékek (a jövedéki törvény szerinti alkoholtermék, sör, bor, pezsgő, köztes alkoholtermék, dohánygyártmány, szárított dohány, ellenőrzött ásványolajtermék, bioetanol, biodízel és E85) szállítását végző gépjárművek. A módosítás indoka egyrészt az EKÁER rendeleti szintű szabályaival való összhang megteremtése, másrészt az Alaptörvénynek való megfelelés, oly módon, hogy az indokolatlan adminisztrációs többletterheket csökkenti az adózók számára.

A törvény a külföldi illetőségű magánszemély egészségügyi hozzájárulás fizetési kötelezettségét alapozza meg a 2015. január 1-jétől hatályos 3/B. § alkalmazásához.

A módosítás hiányában 2015. január 1-től a környezetvédelmi termékdíjról szóló 2011. évi LXXXV. törvény több pontján jogalkalmazási nehézségek lépnek fel, amelyek az alábbi jogszabályi helyeket érintik:

- 2. § 6. pontja csekély mennyiségű kibocsájtás (csak természetes személy részére értékesíthet),

- 2. 12. pontja egyéni hulladékkezelés (csak természetes személytől gyűjthető a hulladék);

- 3. § (6) bekezdés c) pont ca) alpontja (az alpont szerinti termékdíj-fizetés alóli mentességet csak a természetes személynek történő csomagolóanyag vagy csomagolási segédanyag értékesítése során lehet alkalmazni).

Az egyes adótörvények és azokkal összefüggő más törvények, valamint a Nemzeti Adó- és Vámhivatalról szóló 2010. évi CXXII. törvény módosításáról szóló törvényben a közösségi vámjog végrehajtásáról szóló 2003. évi CXXVI. törvény módosításával a vámigazgatási bírság elengedésére, illetve mérséklésére vonatkozó feltételrendszer csak az utólagos ellenőrzéssel összefüggő bírságkiszabásokra lenne értelmezhető 2015. január 1-től, ami szűkítené az ügyfelek méltányossági igényeinek lehetőségét olyan bírságkiszabások esetén, ahol a bírság szankció alkalmazását megalapozó jogsértés feltárása egyébként nem utólagos ellenőrzés alapján történik. Emiatt a módosítás hatálybalépésének törlése indokolt.

Az élelmiszerláncról és hatósági felügyeletéről szóló 2008. évi XLVI. törvény jelenleg hatályos 47/B. § (1) bekezdésének fenntartása indokolt.

A 442. §-hoz

A törvény hatálybalépéséhez szükséges rendelkezést állapítja meg.

A 443. §-hoz

Átmeneti rendelkezés a terhességi-gyermekágyi segélyre vonatkozóan.

A 444. §-hoz

A törvény e szerkezeti egysége az Alaptörvény sarkalatosságra vonatkozó követelményeire utal.

A 445. §-hoz

A törvény e szerkezeti egysége az uniós jogi aktusnak való megfelelésre utal.