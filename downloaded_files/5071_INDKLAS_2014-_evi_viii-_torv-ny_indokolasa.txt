2014. évi VIII. törvény indokolása

a Biológiai Sokféleség Egyezményéhez kapcsolódó, a genetikai erőforrásokhoz való hozzáférésről, valamint a hasznosításukból származó hasznok igazságos és méltányos megosztásáról szóló Nagojai Jegyzőkönyv kihirdetéséről

Általános indokolás

A törvény az Országgyűléstől való felhatalmazás kérésére irányul a Biológiai Sokféleség Egyezményhez kapcsolódó, a genetikai erőforrásokhoz való hozzáférésről, valamint a hasznosításukból származó hasznok igazságos és méltányos megosztásáról szóló Nagojai Jegyzőkönyv (a továbbiakban: Jegyzőkönyv) kötelező hatályának elismerésére.

A Jegyzőkönyv az 1995. évi LXXXI. törvénnyel kihirdetett Biológiai Sokféleség Egyezményhez kapcsolódik, ezért kiemelkedő fontosságú nemzetközi szerződésnek minősül és törvényben kell kihirdetni. Kiemelkedő fontosságú szerződések esetében a nemzetközi szerződésekkel kapcsolatos eljárásról szóló 2005. évi L. tv. 7. § (1) bekezdése alapján a kötelező hatály elismerésére előzetesen az Országgyűlésnek kell a nemzetközi szerződést kihirdető jogszabályban felhatalmazást adnia.

Részletes indokolás

Az 1. §-hoz

Felhatalmazás az Országgyűléstől a Jegyzőkönyv kötelező hatályának elismerésére.

A 2. §-hoz

A törvény 2. §-a a Jegyzőkönyv kihirdetéséről rendelkezik.

A 3. §-hoz

A Jegyzőkönyv hivatalos angol nyelvű szövegét és annak hiteles magyar nyelvű fordítását tartalmazza.

A Jegyzőkönyv célja a genetikai erőforrások hasznosításából származó hasznok igazságos és méltányos megosztása, beleértve a genetikai erőforrásokhoz való hozzáférést és a kapcsolódó technológiák megfelelő átadását a kérdéses erőforrásokhoz és technológiákhoz való jogok figyelembevételével, valamint a megfelelő finanszírozást, elősegítve ezáltal a biológiai sokféleség megőrzését és elemeinek fenntartható használatát.

A Jegyzőkönyv 2011. február 2-tól 2012. február 1-jéig állt nyitva aláírásra az ENSZ székházában. A Jegyzőkönyvet 2011 júniusában a magyar EU elnökség aktív szerepvállalásának eredményeként Magyarország és az Európai Unió is aláírta, ezzel is jelezve politikai kötelezettségvállalást a nemzetközi szabályozás mellett.

A 4. §-hoz

A 4. § a törvény, illetve a Jegyzőkönyv hatálybalépéséről és végrehajtásáról rendelkezik.