2017. évi CLXXIV. törvény indokolása

a Magyarország és a Kínai Népköztársaság (Heilongjiang Tartomány Oktatási Minisztériuma) között a Heilongjiang Kínai Orvostudományi Egyetem oktatási tevékenységének Magyarországon való támogatásáról szóló megállapodás kihirdetéséről

Általános indokolás

A 2017. évi XXV. törvénnyel módosított a nemzeti felsőoktatásról szóló 2011. évi CCIV. törvény (a továbbiakban: Nftv.) 76. § (1) bekezdés a) pontja értelmében az Európai Unión, illetve az Európai Gazdasági Térségen kívül székhellyel rendelkező, és Magyarországon oktatási tevékenységet folytató külföldi felsőoktatási intézmények esetében Magyarország Kormánya és a székhely szerinti állam kormánya között nemzetközi szerződés megkötése szükséges a magyarországi működés elvi támogatásáról.

A törvény fenti rendelkezése három állam összesen öt felsőoktatási intézményét érinti. Kína, és Thaiföld esetében egy-egy, az Egyesült Államok esetében pedig három egyetemről van szó (Boston University, Central European University, McDaniel College).

A Heilongjiang Kínai Orvostudományi Egyetem tárgyában a nemzetközi egyetemekkel kapcsolatos tárgyalásokért felelős miniszterelnöki megbízott a Kínai Népköztársaság Heilongjiang Tartomány Oktatási Minisztériumával sikerrel lefolytatta a szükséges tárgyalásokat, a megállapodás szövegtervezetét a kínai partner 2017. október 6-án jóváhagyta.

A megállapodás aláírására Budapesten, 2017. október 30-án került sor.

A törvény célja a Magyarország és a Kínai Népköztársaság (Heilongjiang Tartomány Oktatási Minisztériuma) között a Heilongjiang Kínai Orvostudományi Egyetem oktatási tevékenységének Magyarországon való támogatásáról szóló megállapodás kihirdetése és kötelező hatályának elismerése.

Részletes indokolás

Az 1. §-hoz

Az Nsztv. 7. § (1) bekezdés a) pontja, valamint (3) bekezdés b) pontja alapján a Megállapodás tárgykörére tekintettel az Országgyűlés ad felhatalmazást a Megállapodás kötelező hatályának elismerésére. Jelen paragrafus az Alaptörvény 1. cikk (2) bekezdés d) pontjával és az Nsztv. 7. § (2) bekezdésével összhangban a szerződéskötési eljárás e belső jogi aktusát rögzíti.

Az Nftv. 76. § (1) bekezdés a) pontja értelmében az Európai Unión, illetve az Európai Gazdasági Térségen kívül székhellyel rendelkező, és Magyarországon oktatási tevékenységet folytató külföldi felsőoktatási intézmények esetében, Magyarország Kormánya és a székhely szerinti állam kormánya között nemzetközi szerződés megkötése szükséges a magyarországi működés elvi támogatásáról. A törvény rendelkezése a Kínai Népköztársaság viszonylatában a Heilongjiang Kínai Orvostudományi Egyetem magyarországi működésére is vonatkozik.

A 2. §-hoz

A törvény elfogadásával az Országgyűlés a Megállapodást kihirdeti.

A 3. §-hoz

Rendelkezik a Heilongjiang Kínai Orvostudományi Egyetem működésének támogatásáról, jogi státuszáról, magyarországi tevékenységéről. Kijelöli továbbá a megállapodás végrehajtásáért felelős szerveket, valamint rendelkezik a megállapodás érvényességéről.

A 4. §-hoz

A hatályba lépéshez szükséges eljárás részleteiről rendelkezik.

Az 5. §-hoz

Rendelkezik a végrehajtásához szükséges intézkedésekért felelős miniszterről, aki a tárgykör miatt az oktatásért felelős miniszter.