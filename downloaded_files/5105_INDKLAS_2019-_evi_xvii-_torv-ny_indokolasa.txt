2019. évi XVII. törvény indokolása

az egyrészről az Európai Közösségek és tagállamai, valamint másrészről az Üzbég Köztársaság közötti partnerség létrehozásáról szóló partnerségi és együttműködési megállapodáshoz csatolt, a kétoldalú textilkereskedelmi megállapodás lejártára tekintettel a megállapodás rendelkezéseinek a kétoldalú textilkereskedelemre történő kiterjesztéséről szóló jegyzőkönyv kihirdetéséről

Általános indokolás

Az egyrészről az Európai Közösségek és tagállamai, másrészről az Üzbég Köztársaság közötti partnerség létrehozásáról szóló Partnerségi és Együttműködési Megállapodást 1996. június 21- én Firenzében írták alá. A Megállapodás, valamint az ahhoz csatolt jegyzőkönyvek 1999. július 1-jén hatályba léptek. A megállapodást Magyarországon a 2011. évi XI. törvény kihirdette ki.

A Jegyzőkönyv célja, hogy a Európai Közösségek és tagállamai, valamint másrészről az Üzbég Köztársaság között létrejött kétoldalú textilkereskedelemi megállapodás lejárta miatt a partnerségi és együttműködési megállapodás egyéb árucikkekkel folytatott kereskedelemre alkalmazandó elveit hivatalosan kiterjesszék a textiltermékek kereskedelmére is. Ennek érdekében a partnerségi és együttműködési megállapodás megfelelő módosításai szükségesek.

Az Európai Unió Tanácsa 2010. június 9-én hatalmazta fel az Európai Bizottságot, hogy a módosítások érdekében tárgyalásokat kezdeményezzen. A sikeres tárgyalások eredményeként az egyrészről az Európai Közösségek és tagállamai, valamint másrészről az Üzbég Köztársaság közötti partnerség létrehozásáról szóló partnerségi és együttműködési megállapodáshoz csatolt, a kétoldalú textilkereskedelmi megállapodás lejártára tekintettel a megállapodás rendelkezéseinek a kétoldalú textilkereskedelemre történő kiterjesztéséről szóló jegyzőkönyvet a felek 2011. április 7-én írták alá. A Jegyzőkönyv 2017. július 1-jén lépett hatályba.

Ennek megfelelően a jelen törvényben szereplő Jegyzőkönyv az egyrészről az Európai Közösségek és tagállamai, valamint másrészről az Üzbég Köztársaság közötti partnerség létrehozásáról szóló partnerségi és együttműködési megállapodás szerves részévé válik.

A nemzetközi megállapodásokhoz csatolt jegyzőkönyveket a nemzetközi szerződésekkel kapcsolatos eljárásokról szóló 2005. évi L. törvény (a továbbiakban: Nsztv.) alapján törvénnyel kell kihirdetni.

Részletes indokolás

A 1. §-hoz

Az Nsztv. 7. § (1) bekezdés a) pontjára, (3) bekezdésére, valamint 9. §-ra figyelemmel, a Jegyzőkönyvet törvénnyel szükséges kihirdetni. Figyelemmel arra, hogy a Jegyzőkönyv hatálybalépéséhez kizárólag az Európai Unió és az Üzbég Köztársaság megerősítése szükséges, a törvény nem tartalmazza a Jegyzőkönyv kötelező hatály elismerésére adott felhatalmazást, csupán annak kihirdetéséről rendelkezik.

A 2. §-hoz

A Jegyzőkönyv hiteles magyar nyelvű szövegét tartalmazza. A Jegyzőkönyv alapján az egyrészről az Európai Közösségek és tagállamai, valamint másrészről az Üzbég Köztársaság közötti partnerség létrehozásáról szóló partnerségi és együttműködési megállapodás 8. cikk (3) bekezdését, a 11. cikkben a 16. cikkre történő hivatkozást, a 16. cikket és a megállapodás I. mellékletét el kell hagyni.

A 3. §-hoz

A Jegyzőkönyv már hatályos, így a törvény a kihirdetését követő napon hatályba lép.

A 4. §-hoz

A külgazdasági és külügyminiszter a külgazdasági ügyekért való felelőssége keretében gondoskodik a nemzetközi kereskedelempolitikai kötelezettségek és a hazai jogi szabályozás összhangjának megőrzéséről.