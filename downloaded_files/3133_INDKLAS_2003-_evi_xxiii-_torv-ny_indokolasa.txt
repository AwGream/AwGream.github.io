2003. évi XXIII. törvény indokolása

a fizetési, illetve értékpapír-elszámolási rendszerekben történő teljesítés véglegességéről

-----STARTING---POINT---ALTALANOS--- 

A bankok illetve a befektetési vállalkozások egymás közötti átutalásaikat elszámolási rendszereken keresztül bonyolítják. Az elszámolások során a rendszerek jelentős részében a tartozások illetve a követelések nettósításra kerülnek és csak a nettó összegek kerülnek teljesítésre. A rendszer védelme rendkívül fontos ezért arra az esetre, ha valamely résztvevő ellen fizetést korlátozó eljárás indul, (ilyen a csődeljárás, a felszámolás vagy olyan felügyeleti intézkedés, amely során korlátozzák, megtiltják, felfüggesztik a fizetéseket) mivel, ha ez esetben a résztvevő nem tud teljesíteni, a dominóhatás következtében a pénzügyi közvetítőrendszer stabilitása megrendülhet. A törvény célja e védelem megteremtése, azzal, hogy a kijelölt rendszerek számára nyújtott biztosítékból kielégíthető a résztvevő tartozása és a biztosíték nem vonható el abban az esetben sem, ha időközben fizetést korlátozó eljárás indul azon résztvevő ellen, amely a biztosítékot nyújtotta.

A törvény előírásai összhangban állnak az Európai Parlament és a Tanács a fizetési és értékpapír elszámolási rendszerekben történő teljesítés véglegességéről szóló 98/26/EK irányelvével. Az irányelv harmonizálásának eredményeként nemcsak Magyarországon erősítjük a fizetési- és értékpapír-elszámolási rendszereket, csökkentjük az e rendszerekben való részvétellel járó kockázatokat, hanem egyidejűleg hozzájárulunk ahhoz, hogy ezek a rendszerek az Európai Unió egészének szintjén is stabilabbak legyenek.

-----STARTING---POINT---RESZLETES---

A 3. §-hoz

A rendszer a résztvevők megállapodásán alapul. A törvény ezért részletesen meghatározza annak tartalmát, annál is inkább, mivel a megállapodás alapját képezi a kijelölő hatóság kijelölésről szóló döntésének is.

A megállapodás lényeges eleme a résztvevők feladatának meghatározása, többek között azért, mivel az elszámoló félnek rendelkeznie kell a tevékenység végzéséhez szükséges hatósági engedéllyel, illetve fontos egy olyan résztvevő meghatalmazása, amelynek feladata lesz a bírósággal és az intézkedésre jogosult más hatósággal történő kapcsolattartás.

A megállapodás fontosságára tekintettel - módosítása esetén -a módosított megállapodást meg kell küldeni a kijelölő hatóság részére.

A 4. §-hoz

A rendelkezések a rendszer védelmét szolgálják azzal, hogy a transzfer megbízás rendszerbe történő befogadásának időpontjától kezdődően a megbízás teljesítése és az elszámolási nettósítás végrehajtható és megtámadhatatlan abban az esetben is, ha a rendszer valamely résztvevője ellen fizetést korlátozó eljárás indul.

Ha viszont a transzfer megbízást a fizetést korlátozó eljárás megindításának időpontját követően fogadta be a rendszer csak akkor válik megtámadhatatlanná, ha a teljesítő fél illetve a központi szerződő fél, vagy az elszámoló fél bizonyítja, hogy az eljárás megindulásáról nem volt és nem is kellett, hogy tudomása legyen.

Az 5. §-hoz

A rendelkezés a fizetést korlátozó eljárás megindításának időpontját konkretizálja, kitérve a különböző eshetőségekre. Haladéktalan értesítési kötelezettséget ír elő továbbá a bíróság, az intézkedésre jogosult más hatóság illetve a kijelölő hatóság részére, meghatározva annak formáját is. Mivel az értesítéshez jogkövetkezmény kapcsolódik ezért oly módon kell azt továbbítani, hogy annak tartalma és megérkezésének időpontja utólag is megállapítható legyen.

A gyors eljárás érdekében a jogerőre emelkedés megállapítása tekintetében a bíróságnak soron kívül kell eljárnia. Továbbá nem alkalmazható a Polgári Perrendtartásról szóló 1952. évi III. törvény 105. §-a (4) bekezdésének rendelkezése. Így a határidő elmulasztásának következményeivel jár, ha a bírósághoz intézett beadványt a határidő utolsó napján adták postára.

A 6. §-hoz

A rendelkezés szintén a rendszer védelmét szolgálja azzal, hogy a fizetés korlátozó eljárás során nem lehet olyan határozatokat hozni és intézkedéseket tenni, melyek a résztvevőnek a rendszerben való részvételből származó jogait vagy kötelezettségeit érintően a fizetést korlátozó eljárás megindításának időpontját megelőző időpontra visszahatnának.

A 7. §-hoz

Az előírás azt az esetet rendezi. amikor a rendszer résztvevőire más jog vonatkozik, mint amely jog alapján a rendszer működik.

A 8. §-hoz

Az előírás a rendszer pénzügyi stabilitását szolgálja. A rendelkezés alapján, a csődtörvényben foglaltaktól eltérően, nem lehet elvonni a rendszer számára nyújtott biztosítékot - a rendszer résztvevő felé fennálló követelésének kielégítéséig - abban az esetben sem, ha a biztosítékot nyújtó résztvevő ellen fizetést korlátozó eljárás indul. Továbbá ez esetben is felhasználható a résztvevő rendszerhez kapcsolódóan igénybe vehető hitelkerete a hitelkeret fedezeteként ténylegesen meglévő biztosíték erejéig.

A 9. §-hoz

A rendelkezés megnevezi a kijelölő hatóságot és kimondja, hogy a Magyar Nemzeti Bank által működtetett rendszer e törvény alapján kijelölt rendszernek minősül a törvény hatálybalépését követően is, nem kell tehát újra a kijelölést kérnie.

A kijelölt rendszerekről mind a kijelölő hatóságnak, mind a bíróságnak nyilvántartást kell vezetnie értesítési kötelezettségük teljesíthetősége érdekében.

A 10. §-hoz

A rendszer a kijelölés által válik védetté. A rendelkezés részletesen meghatározza ezért a kijelölés feltételeit, melyek megléte esetén a rendszert ki kell jelölni. A rendszer biztonsága érdekében a külföldi székhelyű résztvevőnek több feltételt kell teljesíteni, mint a magyar résztvevőnek.

A 11. §-hoz

A rendelkezés a kijelölési eljárást szabályozza. A kijelölés kérelemre indul és az eljárás során az államigazgatási eljárás szabályait kell alkalmazni néhány kivétellel.

A rendszer kijelöltté válásának egyik kritériuma, hogy az Európai Bizottság értesítést kapjon a rendszer kijelöléséről, ezért a kijelölő hatóságnak értesítési kötelezettsége van az Európai Bizottság felé is.

A 12. §-hoz

Annak érdekében, hogy a kijelölő hatóság tisztában legyen azzal, hogy az Európai Unió más tagállamának joga alapján működő rendszernek, melyek a magyar résztvevői illetve, hogy e rendszer milyen szabályok szerint működik, a magyar résztvevőt adatszolgáltatási kötelezettség terheli.

A 13. §-hoz

Az előírás az intézmények ügyfelei számára biztosít jogot arra, hogy információt kérjenek az intézmény rendszerbeli tagságára vonatkozóan.

-----STARTING---POINT---VEGE---

A 14. §-hoz

A törvény hatálybalépésével egyidejűleg hatályát veszti a tőkepiacról szóló 2001. évi CXX. törvény azon rendelkezése, amely az ott nevesített néhány rendszer számára biztosított a jelen törvény előírásaival azonos szintű védelmet, mivel a védelem. a továbbiakban minden kijelölt rendszerre vonatkozik.

A 15. §-hoz

Az átmeneti rendelkezésre azért van szükség, hogy a törvény hatálybalépését követően, a kijelölési eljárás lefolytatásáig - az MNB által működtetett rendszeren kívül - is legyenek működő elszámolási rendszerek. A törvény ezért a hatálybalépését követő 180. napig kijelölt rendszernek minősíti a jelenleg is működő és védett elszámolási rendszereket. A határidő letelte után ezen rendszereknek is kérni kell a kijelölést.

A 16. §-hoz

A törvény előírásainak érvényesítéséhez két törvény módosítása szükséges. Az MNB-ről szóló törvényt az MNB kijelölési jogának biztosítása, az államigazgatási eljárás általános szabályairól szóló törvényt pedig az eljárás alkalmazhatósága érdekében kell módosítani.