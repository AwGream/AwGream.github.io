2010. évi LXXXVII. törvény indokolása

a Nemzeti Földalapról

-----STARTING---POINT---ALTALANOS--- 

A természeti erőforrások megőrzése, az azokkal való fenntartható gazdálkodás, a mezőgazdaság és a vidék fejlesztése a XXI. században egyre inkább felértékelődő, egymással szorosan összefüggő nemzetbiztonsági jelentőségű stratégiai feladatok.

A jó minőségű, biztonságos élelemmel történő élelmiszer-ellátás, a tájfenntartás, az ivóvízbázisok, a talajok, az élővilág, a jó környezeti állapot megőrzése, valamint a vidéki élet, a helyi közszolgáltatások előfeltételeinek megteremtése egész Európában a legfontosabb célok között szerepel.

A csökkenő fajlagos nyereség következménye a kényszeres birtokkoncentráció, illetve a gazdálkodás felszámolása és a föld eladása. Az egész rendszer csökkenő élőmunkaerő-igénye következtében gyorsan fogy a mezőgazdaság, a föld népességeltartó képessége. E folyamat egyenes következményeként a 10 évvel ezelőttihez képest a mezőgazdaságban tevékenykedő gazdasági egységek száma egyharmadával, mintegy 350 ezerrel, a regisztrált, élethivatásszerűen mezőgazdasági tevékenységet folytató gazdaságoké pedig egyötödével, mintegy 50 ezerrel csökkent.

A gazdálkodás végpontjai, a élelmiszeripar és -kereskedelem szinte teljes egésze multinacionális tőkeérdekeltségek kezébe került, a magyar mezőgazdaság nem csupán export-, de hazai piacait is nagyrészt elveszítette. Bár természeti adottságaink, termékeny földjeink, világviszonylatban is kimagaslóan értékes termál-, gyógy- és ivóvízbázisaink, változatos természeti és kultúrtájaink, továbbá a földhöz kötődő agrikultúránk van, a helyi közösségek felhalmozott tudása, élelmiszereink, helyi és regionális termékeink, hungarikumaink, az ezeket érintő adottságaink kiválóak, mégis azt látjuk, hogy nem tudtunk élni velük.

A törvény célja elősegíteni egy olyan mezőgazdaság kialakulását, amely alkalmazkodik a tájak eltérő természeti adottságaihoz és gazdálkodási tradícióihoz, továbbá az egyéni és családi kis- és középbirtokok meghatározó szerepére épül. Ez biztosítja ugyanis a tulajdonosi szemléletből fakadó jó gazda gondosságát, az egymást követő generációk közötti felelős viszonyt, valamint azokat a foglalkoztatási, minőségi, termelési, élelmezési és környezeti teljesítményeket, amelyek az egész társadalom számára és a vidék hosszú távú megmaradása szempontjából egyaránt létfontosságúak.

Ezen átfogó célrendszer legfontosabb elemei, amelyekre az agrár-, környezet- és vidékpolitika fejlesztési törekvései irányulnak, az alábbiak: a vidéki munkahelyek megőrzése, gyarapítása, a népesség megtartása, a demográfiai egyensúly helyreállítása, agrár- és élelmiszer-gazdaságunk versenyképességének növelése, az élelmiszer és az élelmiszer-ellátás biztonságának szavatolása, a kiszolgáltatottság csökkentése; a vízbázisok, a talajok, továbbá az élővilág és a tájak megőrzése, a környezetbiztonság növelése; helyi erőforrásokra és rendszerekre is támaszkodó energiaellátás, energiabiztonság; a kiszolgáltatottság csökkentése; a vidéki életminőség javítása, a vidéki gazdaság több lábra állítása; város és vidék szoros kapcsolatának helyreállítása.

Mindezek alapját egy új föld- és birtokpolitika teremtheti meg, amely a földhöz kötődő jogi szabályozás alapvető újragondolását is magával hozza.

A törvény a fentiekben megfogalmazott célok megvalósulása érdekében a Nemzeti Földalap feletti tulajdonosi jogokat és kötelezettségeket ismét az agrár- és vidékpolitikáért felelős miniszterhez telepíti. A törvény meghatározza, hogy mely állami tulajdonú földrészletek tartoznak a Nemzeti Földalapba, továbbá törvényi szintre emeli az országgyűlési határozatban megfogalmazott földbirtok-politikai irányelveket, és rögzíti, hogy a Nemzeti Földalapba tartozó földrészleteket ezen irányelvek szerint kell hasznosítani.

Előírja a Nemzeti Földalap részére a működéséhez szükséges naprakész vagyonkataszter vezetését, mely további biztosítékul szolgál arra, hogy a föld - e rendkívül korlátozott mennyiségben rendelkezésre álló természeti erőforrás - mint nemzetstratégiai érték ne tűnjön el, arról naprakész és pontos információkkal rendelkezzünk. A törvény szabályozza a Nemzeti Földalapba tartozó földrészletek hasznosítását is, amely alatt azok eladását, haszonbérbe adását, vagyonkezelésbe adását, illetve cseréjét kell érteni. A hasznosítás során a fő szabály a nyilvános pályázat vagy árverés útján történő eladás, illetve a nyilvános pályáztatás útján történő bérbeadás.

A Földalap Kezelő Szervezetre is a hirdetményi közlés szabályai lesznek az irányadóak. Az elővásárlási jog határidőben történő gyakorlását segíti az a rendelkezés, miszerint az ajánlatról a kormányzati portálon tájékoztatót kell közzétenni.

Szabályozza a Nemzeti Földalapnak a szövetkezeti földhasználati jog alatt álló, kiadatlan részaránytulajdonnal rendelkező személyek részére történő földterület biztosítását, továbbá az önkormányzatok részére - meghatározott célokból történő - ingyenes vagyonkezelésbe, illetve tulajdonba adás eseteit is. A törvény kimondja, hogy a Nemzeti Földalap előzetes hozzájárulásával lehet a vagyonkezelésbe, haszonbérbe adott földrészletek művelési ágát, más célú hasznosítását és a rendes gazdálkodás körét meghaladó beruházást végrehajtani.

Rögzíti továbbá, hogy a védett természeti területek, erdők tulajdonjogának bármilyen jogcímen történő átruházására csak e védett vagyonra vonatkozó külön törvényben meghatározott esetekben és módon kerülhet sor. A nyilvánosság és átláthatóság érdekében a törvény rögzíti azt is, hogy a Nemzeti Földalap alapító okiratát és a szervezeti és működési szabályzatát a miniszter a Magyar Közlönyben teszi közzé, továbbá előírja az Országgyűlés részére történő éves beszámolási kötelezettséget a Nemzeti Földalap helyzetéről, tevékenységéről és a földbirtok-politikai irányelvek érvényesüléséről.

A törvény tartalmazza a termőföldről szóló 1994. évi LV. törvény módosítását is, amely mindenekelőtt az elővásárlásra jogosultak sorrendjét változtatja meg. A szabályozás célja, hogy elsősorban a mezőgazdasághoz élethivatásszerűen kötődő természetes személyek legyenek az elővásárlási jog kedvezményezettjei azzal, hogy továbbra is előnyt élveznek a jelenlegi haszonbérlők.

További változás a hatályos rendelkezésekhez képest, hogy első helyen a magyar államot illeti meg az elővásárlási jog, amit az állam nevében a Földalap Kezelő Szervezet gyakorol. Az államot megillető elsőhelyi elővásárlási jog biztosításának az az oka, hogy a Nemzeti Földalap törvényben rögzített feladatát, nevezetesen a földbirtok-politikai irányelveket érvényesíthesse, és legyen lehetősége a földpiacon piaci szereplőként eljárni. Az elsőhelyi elővásárlási jog biztosításával a földpiac aktív szereplőjévé előlépő állam betöltheti azt a feladatát, hogy a köztulajdonba került termőföldeket elsősorban a családi, illetve egyéni gazdálkodók, valamint őstermelők, a letelepedni és gazdálkodni akaró, gyermekek világrahozatalát és felnevelését vállaló fiatal párok részére örökölhető jogként történő tartós használatba adással az agrár-, vidék-, népesedés- és szociálpolitika céljára hasznosíthassa, elősegítse a közcélú földkészlet-gazdálkodást.

A helyben lakónak az a családi gazdálkodó vagy nyilvántartási számmal rendelkező őstermelő, vagy egyéni mezőgazdasági vállalkozó magánszemély minősül, akinek a bejelentett lakóhelye legalább három éve azon a településen, illetve 15 kilométeren belüli szomszéd településen van, amelynek közigazgatási területén a termőföld vagy tanya fekszik. A helyben lakó definíciójának újraszabályozásával megszűnik a helyben lakó jogi személy, illetve a jogi személyiséggel nem rendelkező más szervezet státus. Ezzel elkerülhetővé válik az, hogy a jogi személy, illetve a jogi személyiséggel nem rendelkező más szervezet természetes személy tagjait, illetve részvényeseit is elővásárlási jog illesse meg úgy, hogy egyébként nem felelnek meg a helyben lakó magánszemélyre vonatkozó kritériumoknak.

A hatályos szabályozás ugyanis helyben lakónak minősíti az akár ezer kilométer távolságra lakó részvényest is azon a településen, ahol a részvénytársaság székhelye vagy telephelye található. A helyben lakó szomszéd fogalmának módosítása azt a gyakorlati problémát kívánja orvosolni, amikor két termőföldet út, árok, csatorna választ el egymástól, és így a két földrészlet egymással nem közvetlenül szomszédos.

Méltánytalan és nem a jogalkotói célt szolgálja az, hogy az elővásárlási, illetve elő-haszonbérleti jog gyakorlása kapcsán az ilyen helyben lakó ne minősüljön helyben lakó szomszédnak. Nagyon fontos rendelkezése a törvénynek, hogy a Nemzeti Földalapba tartozó földrészletek hasznosításából származó bevételeket földvásárlásra, valamint a földbirtok-politikai irányelvek megvalósítására kell fordítani.

-----STARTING---POINT---RESZLETES---

Az 1-3. §-hoz

A törvény 1. §-a a Nemzeti Földalapba tartozó földrészletek körét és rendeltetését határozza meg.

A törvény 2. §-a rögzíti, hogy a Nemzeti Földalapba tartozó földrészletek hasznosítására és nyilvántartására, a Nemzeti Földalap feletti tulajdonosi jogok gyakorlására az e törvényben foglaltakat kell alkalmazni.

A törvény 3. §-a megállapítja a Nemzeti Földalap feletti a tulajdonosi joggyakorló személyét, és e joggyakorlás módját, valamint az állam képviseletét a polgári jogviszonyokban. A törvény szerint a Nemzeti Földalap felett a Magyar Állam nevében a tulajdonosi jogokat és kötelezettségeket az agrárpolitikáért felelős miniszter (a továbbiakban: miniszter) a Nemzeti Földalapkezelő Szervezet (a továbbiakban: NFA) útján gyakorolja.

A 4. §-hoz

A törvény 4. §-a tartalmazza az NFA jogállását, az NFA elnökének és elnökhelyetteseinek kinevezésére, felmentésére, javadalmazására vonatkozó, valamint ezen személyekkel kapcsolatos összeférhetetlenségi szabályokat. E § tartalmazza továbbá a NFA elnökének és elnökhelyetteseinek, valamint az alkalmazottainak a jogviszonyát. A törvény rögzíti azt is, hogy az NFA alapító okiratát, és a szervezeti és működési szabályzatát a miniszter a Magyar Közlönyben teszi közzé.

Az 5-9. §-hoz

A törvény 5. §-a rögzíti az Országgyűlés részére történő éves beszámolási kötelezettséget a Nemzeti Földalap helyzetéről és az NFA tevékenységéről, valamint a földbirtok-politikai irányelvek érvényesüléséről, továbbá e kötelezettség teljesítésének a módját.

A törvény 6-9. §-ai részletesen felsorolják a miniszter, az NFA elnöke és a Birtokpolitikai Tanács (a továbbiakban: Tanács) Nemzeti Földalappal kapcsolatos feladatait.

A Tanács működése biztosítja a Nemzeti Földalap kiemelt szintű stratégiai irányítását és a nagyobb volumenű földügyletekre vonatkozó megfelelő döntéshozatalt, különös figyelemmel az ide tartozó termőföldvagyon sajátosságaira, nagyságrendjére és nemzetgazdasági jelentőségére.

A 10-13. §-hoz

A törvény 10. §-a tartalmazza a Tanács elnökének és tagjainak (a továbbiakban együtt: Tanács tagjai) kinevezésére vonatkozó, valamint ezen személyeket érintő összeférhetetlenségi szabályokat.

A törvény 11. §-a garanciális rendelkezéseket tartalmaz az NFA elnöke, elnökhelyettese, a Tanács tagja, az ellenőrző bizottság tagja, valamint ezek közeli hozzátartozója és élettársa jogviszonyára a törvényesség, a szakmaiság és a pártatlanság biztosítása érdekében, továbbá rendelkezik az NFA elnökét, elnökhelyettesét, a Tanács tagjait, az ellenőrző bizottság tagjait terhelő vagyonnyilatkozat-tételi kötelezettségről.

A törvény 12. §-a az NFA elnökének, a Tanács tagjainak, az ellenőrző bizottság tagjainak a felelősségi szabályait rögzíti.

A törvény 13. §-a a Tanács tagjai megbízatása megszűnésének eseteit sorolja fel.

A 14. §-hoz

A törvény 14. §-a tartalmazza azt, hogy a Nemzeti Földalap feletti tulajdonosi joggyakorlással kapcsolatos tevékenységet az Állami Számvevőszék gyakorolja. Emellett tartalmazza a - társadalmi kontrollként funkcionáló - Nemzeti Földalap Ellenőrző Bizottság tagjainak a megválasztását, e személyeket érintő összeférhetetlenségi szabályokat, továbbá az ellenőrző bizottság működésének legfontosabb szabályait.

A 15. §-hoz

A törvény 15. §-a tartalmazza, hogy mely állami tulajdonú földrészletek tartoznak a Nemzeti Földalapba, továbbá törvényi szintre emeli a 48/2002. (VII. 19.) OGY határozatban megfogalmazott földbirtok-politikai irányelveket, és rögzíti, hogy a Nemzeti Földalapba tartozó földrészleteket ezen irányelvek szerint kell hasznosítani.

A 16-17. §-hoz

A törvény 16. §-a tartalmazza azokat az eseteket, amelyek alapján valamely fölrészlet a Nemzeti Földalapba kerül. A törvény - bizonyos feltételek teljesülése esetén - az ingatlan-nyilvántartásban „állami terület I.” megnevezéssel szereplő azon földrészletek sorsát is kezeli, amelyek honvédelmi célú felhasználása, használata már nem indokolt.

A törvény 17. §-a előírja az NFA részére a működéséhez szükséges naprakész vagyonkataszter vezetését.

A 18-23. §-hoz

A törvény 18-22. §-ai szabályozzák a Nemzeti Földalapba tartozó földrészletek hasznosítását. A törvény szerint a hasznosítás egy gyűjtőfogalom, amely alatt a Nemzeti Földalapba tartozó a földrészlet eladását, haszonbérbe adását, vagyonkezelésbe adását, és cseréjét kell érteni. A hasznosítás során a főszabály a nyilvános pályázat vagy árverés útján történő eladás, illetve a nyilvános pályáztatás útján történő értékesítés. E főszabály alóli kivételeket a törvény rögzíti.

A törvény 19. §-a garanciális előírásokat rögzít a Nemzeti Földalapba tartozó földrészletek hasznosítására irányuló szerződések jogosultjaival szemben.

A törvény 20. §-a rögzíti a vagyonkezelői jogviszony létrejöttét és tartalmát.

A törvény 21. §-a tartalmazza az NFA-nak a szövetkezeti földhasználati jog alatt álló földrészletek hiánya esetén (ún. Ak hiányos volt termelőszövetkezeti területek esetén) a kiadatlan részarány-tulajdonnal rendelkező személyek részére - a hatósági földkiadáshoz szükséges - földterület biztosítását, továbbá azon speciális jogügyleteket, amelyek esetében a főszabály szerinti hasznosítási módtól el lehet térni.

A törvény 22. §-a szabályozza az önkormányzatok részére meghatározott célokból történő ingyenes vagyonkezelésbe adás, és tulajdonba adás eseteit.

A törvény 23. §-a kimondja, hogy az NFA előzetes hozzájárulásával lehet a vagyonkezelésbe, haszonbérbe adott földrészletek művelési ágát, más célú hasznosítását, és a rendes gazdálkodás körét meghaladó beruházást végrehajtani, továbbá rögzíti, hogy a védett természeti területek, erdők tulajdonjogának bármely jogcímen történő átruházására csak e védett vagyonra vonatkozó külön törvényben meghatározott esetekben és módon kerülhet sor.

A 24-25. §-hoz

A törvény 24. és 25. §-a a Nemzeti Földalap gyarapításának két módjáról, a tulajdonos részéről történő földfelajánlásról, és az NFA által gyakorolt az elővásárlási jog alkalmazásáról rendelkezik. Az elővásárlási joggal kapcsolatban megemlítendő, hogy a hatályos szabályozás - a Nemzeti Földalapról szóló 2001. évi CXVI. törvény (a továbbiakban: Nfatv.) 8. § (2) bekezdése - szerint az államot megillető elővásárlási jog gyakorlása érdekében a vételi ajánlatot a tulajdonosnak közvetlenül a földalapkezelő szervezet részére kell megküldeni.

Ugyanakkor a termőföldről szóló 1994. évi LV. törvény (a továbbiakban: Tft.) 10. § (6) bekezdése kimondja, hogy a Tft., valamint a Ptk. alapján fennálló törvényes elővásárlási (előhaszonbérleti) jog esetén a tulajdonosnak az ingatlanra vonatkozó vételi (haszonbérleti) ajánlatot hirdetményi úton kell az elővásárlásra (előhaszonbérletre) jogosulttal közölnie. Ennek alapján a hatályos szabályozás szerint az ajánlatnak két közlési módja áll fenn. Az ajánlatot az állam felé közvetlenül személyesen vagy postai úton, míg minden más törvényi elővásárlásra jogosulttal hirdetményi úton kell közölni. Külön probléma, hogy a hatályos szabályozás mellőzi rögzíteni, hogy a földalapkezelő szervezet mennyi időn belül jogosult az ajánlatra elfogadó nyilatkozatot tenni. A termőföldre vonatkozó elővásárlási és előhaszonbérleti jog gyakorlásának részletes szabályairól szóló 16/2002. (II. 18.) Korm. rendelet csak a hirdetményi úton közölt, azaz a kifüggesztett ajánlat esetére rendelkezik az elfogadó nyilatkozat megtételére vonatkozó 15 napos határidőről.

A törvény alapján a földalapkezelő szervezetre is a hirdetményi közlés szabályai lesznek az irányadóak. Az elővásárlási jog határidőben történő gyakorlását segíti a 16/2002. (II. 18.) Korm. rendelet azon rendelkezése, miszerint az ajánlatról a kormányzati portálon tájékoztatót kell közzétenni.

Ezen módosítással a tulajdonosok mentesülnek a postaköltségek megfizetése alól, továbbá megszűnik az állam javára fennálló, a közlési módok közötti megkülönböztetés.

A 26-27. §-hoz

A törvény 26. §-a a pályázati felhívással kapcsolatos legfontosabb szabályokat tartalmazza. A pályáztatási eljárás részletes szabályait rendelet fogja tartalmazni. A törvény 27. §-a pedig a nyilvánosság tájékoztatása céljából előírja a Nemzeti Földalapba tartozó értékesítésre, vagyonkezelésre vagy haszonbérbeadásra szánt földrészletek jegyzékének a közzétételét.

A 28-31. §-hoz

A törvény 28. §-a kimondja, hogy a Nemzeti Földalapba tartozó földrészletek hasznosításából származó bevételeket földvásárlásra, valamint a földbirtok-politikai irányelvek megvalósítására kell fordítani.

A törvény 29. §-a az állam helytállási kötelezettségét rögzíti.

A törvény 30. §-a a Nemzeti Földalap körébe tartozó földrészletet érintő szerződés tartalmából közérdekből nyilvános adatok körét tartalmazza, továbbá a kötelezően nyilvánosságra hozandó szerződések körét határozza meg.

A törvény 31. §-a rögzíti az NFA kötelezettségét arra az esetre, amikor a földrészlet a Nemzeti Földalból kikerül.

-----STARTING---POINT---VEGE---

A 32-33. §-hoz

A törvény 32. és 33. §-a a felhatalmazó, és a hatályba léptető rendelkezéseket tartalmazza.

A 34-35. §-hoz

A törvény 34. §-a az NFA megalapításával összefüggő átadás-átvételi feladatokat, a tulajdonos joggyakorló személyében bekövetkező változás ingatlan-nyilvántartási átvezetésével összefüggő eljárást, valamint az új Nemzeti Földalapról szóló törvénnyel kapcsolatos átmeneti rendelkezéseket tartalmazza.

A törvény 35. §-a a „földért életjáradékot” programmal kapcsolatos folyamatban lévő eljárások folytatását garantálja.

A 36-39. §-hoz

A törvény 36-38. §-ai a Tft. módosítják.

A törvény 36. §-a a Tft. 3. § m) és n) pontjában foglalt helyben lakó és helyben lakó szomszéd fogalmi meghatározását módosítja.

A Tft. a helyben lakó és a helyben lakó szomszéd jogi fogalmát az elővásárlási, és az előhaszonbérleti jog gyakorlásával összefüggő jogosulti kör kapcsán határozta meg. Ebből következően az említett jogok jogosulti sorrendjének újraszabályozásánál alapvető kérdés, hogy mely személyek tartoznak a helyben lakó és a helyben lakó szomszéd fogalmi körébe.

A törvény szerint helyben lakónak az a családi gazdálkodó vagy nyilvántartási számmal rendelkező őstermelő, vagy egyéni mezőgazdasági vállalkozó magánszemély minősül, akinek a bejelentett lakóhelye legalább három éve azon a településen van, amelynek közigazgatási területén a termőföld vagy tanya fekszik, illetőleg akinek legalább három éve a bejelentett lakóhelye olyan településen van, amelynek közigazgatási határa a termőföld vagy tanya fekvése szerinti település közigazgatási határától közúton vagy közforgalom elől el nem zárt magánúton legfeljebb 15 km távolságra van. A helyben lakó definíciójának újraszabályozásával megszűnik a „helyben lakó jogi személy illetve a jogi személyiséggel nem rendelkező más szervezet” státusz. Ezzel elkerülhetővé válik az, hogy a jogi személy illetve a jogi személyiséggel nem rendelkező más szervezet (a továbbiakban együtt: gazdálkodó szervezet) természetes személy tagjait illetve részvényeseit is elővásárlási jog illessen meg úgy, hogy egyébként ezen személyek nem felelnek meg a hatályos szabályozás szerinti, a magánszemély helyben lakóra vonatkozó kritériumoknak. Ugyanis a hatályos szabályozás nem közvetlenül a gazdálkodó szervezet tagja, illetve részvényese oldaláról állította fel a kritériumokat, hanem közvetve a gazdálkodó szervezet oldaláról. Márpedig a gazdálkodó szervezet jogai és kötelezettségei elválnak azok tagjaitól (részvényeseitől).

A helyben lakó fogalmi meghatározásából továbbá elhagyásra került azon vagylagosan teljesíthető feltétel, miszerint elegendő, ha a mezőgazdasági vagy erdészeti szakirányú képzettséggel rendelkező magánszemély vállalja a helyben lakást és a mezőgazdasági tevékenység élethivatásszerű folytatását [Tft. 3. § m) pont 3. alpont]. Ezen módosítás indoka, hogy a fogalmi meghatározásban szereplő, a jövőre vonatkozó kötelezettség-vállalás - annak szabályozatlansága okán - fiktív.

A hatályos szabályozás szerint csak az a helyben lakó minősül helyben lakó szomszédnak, akinek a tulajdonában vagy használatában álló termőföld vagy tanya (a továbbiakban együtt: termőföld) közvetlenül szomszédos a vételi vagy haszonbérleti ajánlat tárgyát képező termőfölddel.

A helyben lakó szomszéd fogalmának módosítása azt a gyakorlati problémát kívánja orvosolni, amikor két termőföldet út, árok, csatorna választ el egymástól, s így a két földrészlet egymással nem közvetlenül szomszédos. Méltánytalan, és nem a jogalkotói célt szolgálja az, hogy az elővásárlási illetve az előhaszonbérleti jog gyakorlása kapcsán az a helyben lakó ne essen a helyben lakó szomszéd fogalmi körébe, akinek a tulajdonában illetve használatában olyan termőföld áll, amely az ajánlat tárgyát képező termőfölddel szomszédos, de például azokat éppen a földrészletek megközelíthetőségét szolgáló út választ el egymástól.

A törvény 37. §-a a Tft. 10. § (1) és (2) bekezdésében foglalt elővásárlásra jogosultak sorrendjét szabályozza újra. A szabályozás célja, hogy elsősorban a mezőgazdasághoz élethivatásszerűen kötődő személyek legyenek az elővásárlási jog kedvezményezettjei, azzal, hogy a joggyakorlás során továbbra is előnyt élveznek a fennálló haszonbérleti jogviszonyok jogosultjai. Az elővásárlásra jogosultak sorrendjének kialakításánál további változás a hatályos rendelkezésekhez képest, hogy első helyen a Magyar Államot illeti meg az elővásárlási jog. Az államot megillető elővásárlási jogot - az Nfatv. 8. § (1) bekezdése alapján - a földalapkelező szervezet gyakorolja az állam nevében. Az államot megillető elsőhelyi elővásárlási jog biztosításának az az oka, hogy a földalapkezelő szervezet az Nfatv. 2. § (2) bekezdésében rögzített feladatát, nevezetesen a földbirtok-politikai irányelveket érvényesíthesse, és legyen lehetősége a tulajdonjog adásvétellel történő átruházása esetén „piaci szereplőként” eljárni.

Az elsőhelyi elővásárlási jog biztosításával a földpiac aktív szereplőjévé előlépő állam betöltheti azt a feladatát, hogy köztulajdonba került termőföldeket - elsősorban pl. a családi gazdálkodók és/vagy a letelepedni és gazdálkodni akaró, gyermekek világra hozatalát és felnevelését vállaló fiatal párok részére történő tartós használatba adással - az agrár-, a vidék-, a népesedés- és a szociálpolitika céljára hasznosíthassa, elősegítse a közcélú földkészlet-gazdálkodást.

A földalapkezelő szervezet útján az államot megillető elsőhelyi elővásárlási jog alkotmányos határok közötti kedvezmény, mert nem a tulajdonhoz való jogot érinti, nem a tulajdon megszerzése tekintetében tesz különbséget az állam javára, hanem az elővásárlási jogok rangsorát állapítja meg, így a Nemzeti Földalap működésével megmarad a gazdasági szempontú szabályozási koncepción belül.

A Tft. 10. § (2) bekezdésének módosítását az indokolja, hogy a helyben lakó és ennek alapján a helyben lakó szomszéd fogalmi meghatározása a törvény szerint módosul, amelyből következően e jogosulti körökből kikerül a gazdálkodó szervezet.

A törvény 38. §-a a Tft. 10. § (5) bekezdését módosítja. A módosítás indoka az elővásárlásra jogosultak sorrendjének megváltoztatása okán a módosult számozásra való megfelelő utalás, továbbá az, hogy a törvény szerint megszűnik a gazdálkodó szervezet tagjainak és részvényeseinek biztosított elővásárlási jog.

A törvény 39. §-a a Tft. módosításával kapcsolatos átmeneti rendelkezéseket tartalmazza, valamint a folyamatban lévő ügyekkel kapcsolatos garanciális szabályokat rögzíti.

A 40-46. §-hoz

A törvény 40-46. §-ai a módosító rendelkezéseket tartalmazzák. A törvény módosítja az államháztartásról szóló 1992. évi XXXVIII. törvényt, a Tft.-t, a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvényt, az állami vagyonról szóló 2007. évi CVI. törvényt (a továbbiakban: Vtv.), a Kormány tagjai és az államtitkárok jogállásáról szóló 2010. évi XLIII. törvényt, továbbá a kormánytisztviselők jogállásáról szóló 2010. évi LVIII. törvényt, illetve a szövetkezetekről szóló 1992. évi I. törvény hatálybalépéséről és átmeneti szabályokról szóló 1992. évi II. törvényt.

A 47. §-hoz

A törvény 47. §-a a hatályon kívül helyező rendelkezéseket tartalmazza.

A törvény 47. § (1) bekezdés a)-c) pontjai az Nfatv.-t és módosításait helyezik hatályon kívül, figyelemmel az új szervezet felállítására.

A törvény 47. § (1) bekezdés d) pontja a Tft. 21. § (2) bekezdés c) pontját helyezi hatályon kívül, melynek indoka megegyezik a 37. §-hoz fűzött indokolással, nevezetesen azzal, hogy a helyben lakó és ennek alapján a helyben lakó szomszéd fogalmi meghatározása a törvény szerint módosul, amelyből következően e jogosulti körökből kikerül a gazdálkodó szervezet.

A törvény 47. § (1) bekezdés e) pontja hatályon kívül helyezi a termőföld védelméről szóló 2007. évi CXXIX. törvény 23. § (3) bekezdését, amely szerint termőföld belterületbe vonása esetén a fizetendő földvédelmi járulék negyedét kell megfizetnie az önkormányzatnak, ha a belterületbe vonást az önkormányzat legalább tizenöt új munkahely megteremtését eredményező beruházás megvalósulása érdekében kezdeményezi.

A Tfvt.-be e rendelkezést a Magyar Köztársaság 2010. évi költségvetését megalapozó egyes törvények módosításáról szóló 2009. évi CIX. törvény iktatta be, amely számos gyakorlati problémát vet fel, és alkalmazhatatlannak bizonyul. Az alkalmazhatatlanság abban ölt testet, hogy a helyi önkormányzat a jövőre vonatkozóan nem tudja igazolni az új munkahely megteremtését eredményező beruházás megvalósítását. Ezen túl szabályozatlan az az eset, amikor a beruházás mégsem valósul meg, vagy ha meg is valósul, de kevesebb személyt foglalkoztatnak az előírtnál. A termőföldek megalapozatlan belterületbe való vonásának az igénye tapasztalható akkor, amikor nem létező beruházási szándékok ellenére az önkormányzatok „munkahelyteremtésre”, avagy - mögöttesen - az önkormányzatok anyagi helyzetére való hivatkozással kérik a termőföldek belterületbe vonásának engedélyezését a földhivataloktól. A központi költségvetést megillető, és a föld minősége szerint differenciált mértékű földvédelmi járulék - a földhivatal előzetes engedélyezési eljárása mellett - a termőföld védelmét szolgálja. A földvédelmi járulék összegének mérséklése ezért a földvédelem ellen hat.

Mindezek alapján a hivatkozott törvényhely hatályon kívül helyezése indokolt termőföldvédelmi szempontból.

A törvény 47. § (1) bekezdés f)-h) pontjai, valamint a törvény 47. § (2) bekezdése az új törvény megalkotása okán helyezik hatályon kívül a társadalombiztosítási nyugellátásról szóló 1997. évi LXXXI. törvény módosításáról szóló 2009. évi XL. törvény 10. § (2) bekezdés i) pontját, a minősített adat védelméről szóló 2009. évi CLV. törvény 42. § (27) bekezdését, továbbá az állami vagyonnal való felelős gazdálkodás érdekében szükséges törvények módosításáról, valamint egyes törvényi rendelkezések megállapításáról szóló 2010. évi LII. törvény 26. § (5) bekezdésében, és a Vtv.-ben az Nfatv.-re illetve a Nemzeti Földalapra utaló szövegrészeket.