2000. évi XCVII. törvény indokolása

a felsőoktatásról szóló 1993. évi LXXX. törvény és a közoktatásról szóló 1993. évi LXXIX. törvény módosításáról

-----STARTING---POINT---ALTALANOS--- 

Az Országgyűlés 1999. június 15-én fogadta el a Magyar Köztársaság és az Apostoli Szentszék között a Katolikus Egyház magyarországi közszolgálati és hitéleti tevékenységének finanszírozásáról, valamint néhány vagyoni természetű kérdésről 1997. június 20-án, Vatikánvárosban aláírt Megállapodás kihirdetéséről szóló 1999. évi LXX. törvényt. Ugyancsak 1999-ben kormányhatározatok rögzítették a Magyar Köztársaság Kormánya és a történelmi egyházak közötti megállapodásokat. Indokolt, hogy a megállapodások felsőoktatási vonatkozású fejezetei, valamint a felsőoktatási törvény között az összhangot megteremtsük az államilag finanszírozott férőhelyek meghatározásának rendjében, a fenntartói feladatkörökben, a finanszírozási kérdésekben, a hittudományi és a hitéleti képzés fogalmának használatában.

A Kormányprogram tartalmazza a felsőoktatás fejlesztésének főbb irányait és a megvalósítás jelentős állomása volt az Országgyűlés által elfogadott 1999. évi LII. törvény a felsőoktatási intézményhálózat átalakításáról, továbbá a felsőoktatásról szóló 1993. évi LXXX. törvény (a továbbiakban: Ftv.) módosításáról. 2000. január elsejével létrejöttek az új regionális felsőoktatási intézmények, amelyek befogadói és megvalósítói a felsőoktatási fejlesztési törekvéseknek. A megindult tartalmi és szervezeti változások igénylik, hogy a képzési struktúra, az államilag finanszírozott férőhely-elosztás, a tudományterületi és tudományági besorolások, valamint az intézményrendszer bővülésének jogi garanciális rendszerét a felsőoktatási törvény módosításával megteremtsük.

A tudás alapú társadalom a felsőoktatási intézményekben folyó képzéstől és kutatástól a minőséget, a minőségelvű fejlesztést várja el. Az európai gyakorlattal összhangban a minőségbiztosítás rendszerén belül a minőségértékelés és minőségbiztosítás feladataival kell kiegészíteni a felsőoktatási törvény vonatkozó fejezeteit.

A Magyar Köztársaság és az Apostoli Szentszék között történt 1997. évi megállapodás, valamint a Kormány és a magyarországi egyházak között 1999-ben aláírt megállapodások, a 2000. január 1-jével létrejött új felsőoktatási intézményhálózat kialakításának tapasztalatai, az egyetemek és főiskolák intézményfejlesztési tervekben megfogalmazott feladatok, valamint a minőségbiztosítás rendszerének bevezetése indokolják a felsőoktatásról szóló 1993. évi LXXX. törvény módosítását.

-----STARTING---POINT---RESZLETES---

Az 1. §-hoz

Az Ftv. 9/A. §-ának (2) bekezdése a hallgatók állami támogatása előirányzatának elemeit határozza meg, és felsorolja azokat a feladatokat, amelyek ellátása alapján biztosítható az állami támogatás. A kollégiumi (diákotthonok) elhelyezés szerint történő költségvetési támogatásnál nem a létesítő vagy a fenntartó megjelölése, hanem a felsőoktatási célokat szolgáló kollégiumi elhelyezés alapján biztosítható az előirányzat.

A 2. §-hoz

Az egyházi felsőoktatási intézmények anyagi támogatásáról szóló Ftv. 9/H. §-ának (4) bekezdésében javasolt pontosítások rögzítik, hogy költségvetési támogatásban csak az állam által elismert egyházi felsőoktatási intézmények részesülhetnek. A törvény a különböző normatív támogatások mellett - a kialakult gyakorlatnak megfelelően - biztosítja a felsőoktatási pályázatokon való részvételt és rögzíti a hittudományi és hitéleti képzésnek a megfelelő világi szakokkal azonos csoportba történő besorolásával a finanszírozási egyenértékűséget.

A törvénymódosítás a fenntartási (központi felújítási), valamint a fejlesztési (beruházási) feladatok költségvetési támogatási kötelezettségével bővíti a jelenlegi finanszírozandó feladatokat.

Az egyházi felsőoktatási intézmények fenntartási (központi felújítási) és fejlesztési (beruházási) jellegű támogatásának forrása jelenleg a Magyar Köztársaság költségvetéséről szóló 1999. évi CXXV. törvény értelmében a Nemzeti Kulturális Örökség Minisztériuma XXIII. fejezet 10/3/2. címen áll rendelkezésre. Amennyiben az egyházi felsőoktatási intézmények fenntartásának és fejlesztésének támogatása a jövőben az Oktatási Minisztérium feladatkörébe tartozna, akkor ennek forrását - átcsoportosítással vagy többletforrásként - a tárca költségvetésében kell biztosítani.

A törvény hatálya alá a fenntartási és fejlesztési célú támogatások tekintetében kizárólag azok az egyházak tartoznak, amelyek a volt egyházi ingatlanok tulajdoni helyzetének rendezéséről szóló 1991. évi XXXII. törvény (Etv.) szerint a vallásgyakorlás alkotmányos jogában az 1948 utáni államosítás idején sérelmeket szenvedtek. Az Etv. a volt egyházi ingatlanok tulajdonviszonyainak újrarendezését és az egyházak működőképességének elősegítését tűzte ki célul. Ez a rendezés egyúttal az egyházaknak okozott jogsérelmek bizonyos mértékű orvoslását is jelenti, bár a hangsúly a működőképesség tárgyi előfeltételeinek megteremtésén van (funkcionalitás elve).

A törvényben meghatározott fenntartási és fejlesztési támogatások az Etv. 1-2. §-a alapján bonyolított ingatlankárpótlásra jogosult egyházak számára nyújtott vagyoni kárpótlás egyik formáját jelentik. A támogatás alapvető célja az 1948 után az egyház szabad vallásgyakorlásában, ezen belül a felsőfokú oktatásban betöltött egyházi szerepvállalás - a tényleges vallásgyakorlás és oktatás tárgyi feltételeinek elvonásán keresztül történő - állami korlátozásával és megszüntetésével okozott sérelmekért nyújtott pénzbeli kárpótlás. A törvény - az Etv. céljával is összhangban - a sérelmet szenvedett, felsőoktatási intézményt fenntartó egyházakat hozza tehát a jogszerű „kiinduló helyzetbe” a működőképesség szempontjából (a mai viszonyok és lehetőségek szerint).

A 3. §-hoz

Az egyetemi autonómiának a professzori minősítéssel és a professzori megbízással összefüggő jogait sérti az, hogy az Ftv.-ben, valamint a miniszteri rendeletben szabályozott és egyetemen kívüli testület által odaítélhető ösztöndíj elnevezésében a „professzori” jelző szerepel, jóllehet ebben az ösztöndíjban nemcsak professzorok részesülhetnek. Ezt erősítette meg az Alkotmánybíróság 31/1997. (XI. 19.) AB határozata is.

Az oktatói életpálya állomásait olyan módon kell kialakítani, hogy minden pontján - a megfelelő alapilletmény mellett - a legkiválóbbak számára biztosítható legyen a minőségi tevékenység elismerésének lehetősége. Ennek megvalósításában a Széchenyi István ösztöndíj mellett a posztdoktori ösztöndíjrendszert is célszerűnek tartjuk bevezetni. Ahhoz, hogy a teljes életpályát átívelő rendszert lehessen létrehozni, a Széchenyi István ösztöndíjra jogosultak körének miniszteri rendeletben való pontosítása szükséges.

A 4-5. §-hoz

Az Ftv. 17-18. §-ának módosítása olyan változást jelent, amely a köztársasági elnök, illetve a miniszterelnök által kinevezendő egyetemi, illetve főiskolai tanárok kinevezésének feltételeit pontosítja és teszi egyértelművé, biztosítva ezzel a professzori és főiskolai tanári kar minőségét. A hazai és külföldi szakmai összehasonlító megmérettetés indokolt és kiegészítő szempontokat ad a Magyar Akkreditációs Bizottság új feladatához, az egyetemi és főiskolai kinevezési javaslatok véleményezéséhez.

A 6. §-hoz

A felsőoktatási intézmények szervezetét és működését az intézményi tanácsok által alkotott Szabályzat határozza meg. Minden lényegi, az intézmény egészét érintő kérdést - és ilyennek tekintjük az intézményi minőségbiztosítás kérdését - az intézmény Szervezeti és Működési Szabályzatának tartalmaznia kell.

A 7. §-hoz

A jelenleg hatályos szabályozáshoz képest a módosítás az intézményi minőségbiztosítás vizsgálandó tartalmi elemeiként jelöli meg a felsőoktatási intézmények valamennyi alapfeladatát.

Az újonnan kialakított felsőoktatási központok térségi kötődését a régió-kohézió, valamint a szakmai-intellektuális társadalmi támogatás megerősítését szolgálja az egyetemek és főiskolák szervezetébe illeszkedő Társadalmi Tanácsok kötelező jellegű működtetése. A tanácsok összetételüknél fogva leginkább alkalmasak arra, hogy az intézmények képzésfejlesztésében a társadalmi, gazdasági, munkaerőpiaci szempontok érvényesüljenek, ezért a tanácsoknak meghatározott oktatási és tudományos feladatokban véleményezési jogosultságot biztosít a törvény.

A 8. §-hoz

A módosítás a felsőoktatási intézmények hallgatóinak országos képviseletével a Hallgatói Önkormányzatok Országos Konferenciáját (HÖOK) bízza meg, meghatározva a jogállását és megalakításának legfontosabb szabályait. A HÖOK működésének pénzügyi fedezetét az Oktatási Minisztérium fejezetében kell tervezni.

A posztgraduális képzésben résztvevők képviseletét a Doktoranduszok Országos Szövetsége látja el, véleményezési és javaslattételi joggal.

A 9. §-hoz

A felsőoktatás minőségbiztosítási feladatai az előzőekben rögzítettek alapján szükségessé teszik az ennek kereteit meghatározó követelményrendszer kormányrendeletben történő szabályozását.

A 10. §-hoz

A nem állami intézmények esetében az oktatási miniszter törvényességi felügyeleti jogkörében a jogsértő állapot feltárásában és annak megszüntetésében egyaránt hangsúlyozni kell a fenntartó felelősségét, és ezért a miniszter - összhangban az Ftv. 74/A. §-ában foglaltakkal - a fenntartót bevonja az eljárásba.

Az oktatási miniszter hatásköre, a képzési szintek (egyetemi vagy főiskolai szintű alapképzés, szakirányú továbbképzés, akkreditált iskolai rendszerű szakképzés) első évére felvehető államilag finanszírozott hallgatói létszám intézményekre lebontott meghatározása. A mostani módosítással a társadalmi érdekeket országos szinten lefedő képzési szerkezet alakítható ki az egyes szakokra, szakcsoportokba felvehető államilag finanszírozott létszámra vonatkozólag.

A finanszírozási megállapodásokat a felsőoktatási intézmények vezetőivel köti meg a minisztérium. Az egyházi felsőoktatási intézmények fenntartóinak jogos igénye és egyúttal kötelezettsége a magas szintű megállapodásokban rögzített létszámok megtartása. Fontos ez akkor, amikor egy fenntartóhoz több felsőoktatási intézmény tartozik, ezért szükséges, hogy az intézményekkel kötött megállapodásokat megelőzze az egyházakkal történő egyeztetés a finanszírozás alapjául szolgáló államilag finanszírozott létszámokról.

A jelenlegi szabályozás csupán az eszközök ellenőrzéséről szól. Indokolt, hogy az új minőségbiztosítási rendszerben olyan ellenőrzés történjen, amely egyidejűleg vizsgálja a támogatások, az infrastruktúra, és a képzés feltételrendszerét, valamint működésük eredményességét, hatékonyságát. A képesítési követelmények betartásának ellenőrzése a felsőoktatási intézmények jogszerű oklevél-kiadásának elengedhetetlen feltétele.

A tudományos minősítés rendszerének változásával egyidejűleg az egyetemi és főiskolai tanári kinevezések alkalmával indokolt, hogy az intézményi tanácsok javaslatára és a MAB egyetértésével - ahol az intézményi autonómia elvének sérelme nélkül az intézmény javaslatát a MAB szakmai testülete véleményezi - küldje meg az oktatási miniszter a kinevezési javaslatot a köztársasági elnöknek, illetőleg a miniszterelnöknek.

Az oktatási miniszter hatásköre a képzési szintek (egyetemi vagy főiskolai szintű alapképzés, szakirányú továbbképzés, akkreditált iskolai rendszerű szakképzés) első évére felvehető államilag finanszírozott hallgatói létszámának az intézmények közötti megosztására terjedt ki, ami kiegészül e rendelkezéssel, mely szerint a miniszter határozza meg az egyetemi és főiskolai szintű alapképzési szakok szakcsoportjait.

Az oktatási miniszter felelős az intézmény működésével kapcsolatos nyilvántartások és adatszolgáltatások előírásáért és ellenőrzéséért. Így egységes elvek alapján kell meghatározni a nyilvántartások és adatszolgáltatások körét és feltételeit.

A 11. §-hoz

A 11. § a törvény 76. §-ának átfogó módosítását tartalmazza. Részletesen szabályozza a Felsőoktatási Tudományos Tanács jogállását és feladatait. Így elsősorban az oktatási miniszter tanácsadó testületeként a fejlesztésre, korszerűsítésre vonatkozó koncepciót véleményezi, állást foglal az állami támogatásokról és a támogatási rendszer korszerűsítésének elveiről, a hallgatói létszám középtávú fejlesztésének elveiről, a tudományos kutatások prioritási szempontjairól. A miniszter felkérésére véleményezi az intézmények és karok létesítésére és megszüntetésére vonatkozó kérelmeket, véleményt nyilvánít a költségvetésről és a zárszámadásról, a felsőoktatási pályázatok kiírásának feltételeiről és végrehajtásáról. A Tanács a felsőoktatási intézményeket érintő stratégiai jellegű állásfoglalásait és javaslatait nyilvánosságra hozza.

A 12. §-hoz

A Felsőoktatási és Tudományos Tanács a továbbiakban is az Ftv. által meghatározott összetételben működik, a módosítás csupán a delegáló miniszter pontosítását jelenti. Új elem az, hogy a Tanács tagja nem lehet intézményvezető és a tagok névsorát a Magyar Közlönyben és az Oktatási Közlönyben közzé kell tenni.

A 13. §-hoz

Az oktatási miniszter tanácsadó szerveként működő FTT titkárságának működésében, a munkajogi összefüggések miatt indokolt pontosítani a főtitkár kinevezésének rendjét.

A 14. §-hoz

A MAB feladatrendszerének változásával - a minőségpolitikán belül a minőséghitelesítés (akkreditáció) a MAB, a minőségbiztosítás az intézmények feladata - indokolttá válhat a bizottsági tagok létszámának módosítása. Ezért törvény szabályozza azt, hogy milyen körből kerülnek ki a bizottsági tagok, de létszámuk meghatározását a MAB-ról szóló kormányrendelet hatáskörébe utalja. Az integrált felsőoktatási intézmények képzési kínálata rendkívüli mértékben kibővült, és a kredit rendszerű oktatás bevezetése is indokolttá teszi a képesítési követelmények szerkezetének és elkészítésének az Ftv. 86. §-ában megfogalmazottakon túli szabályozását.

A 15. §-hoz

A tudományos minősítés rendszerének változásával, a kinevezések esetében az intézményi autonómia biztosításával egyidejűleg az egyetemi és főiskolai tanári kinevezések előkészítése alkalmával hiányzik az a fórum, amely az intézményi érdekeken túl a kinevezési követelmények országos (szaktudományonkénti) összehasonlítása alapján foglal állást az intézmények által javasolt személyekről. Indokolt, hogy a felsőoktatás minőséghitelesítéséért felelős MAB nevesítve kapjon jogosultságot az egyetemi és főiskolai tanárok kinevezési előterjesztésének véleményezésére.

A minőségbiztosítási feladatok pontosításával a MAB feladatköre is változik, továbbá szükséges, hogy a MAB eljárásai és akkreditációs elvárásai nyilvánosságot kapjanak [81. § (4) és (7) bekezdés]. A MAB titkárság működésében, a munkajogi összefüggések miatt indokolt, hogy a titkárság vezetője megjelölés helyett a jelenlegi gyakorlatnak megfelelő főtitkár szerepeljen [81. § (6) bekezdés].

A 16. §-hoz

Az Ftv. 74. §-a (1) bekezdésének módosításával a miniszter jogköre a szakcsoport meghatározása, az első évre felvehető államilag finanszírozott hallgatói létszám képzési szintek, szakok, szakcsoportok, intézmények közötti megosztása. A fenti módosítás alapján az intézmény hatásköre a szakra, szakcsoportra történő felvétel [88. § (5) bekezdés]. A módosítás egyértelművé teszi, hogy a felsőoktatási intézmények csak a kormányrendeletben foglaltak szerint folytathatják le a felvételi vizsgát [83. § (8) bekezdés].

A közoktatásról szóló - többször módosított - 1993. évi LXXX. törvény az érettségit illetően a felsőoktatásra vonatkozó követelményt szabályozott 1996-ban, amelyet szükséges a felsőoktatási törvénybe is beiktatni.

A 17. §-hoz

Az Ftv. 84. §-ának (1) bekezdése a nappali tagozatos képzéstől eltérő, más oktatási formákat határoz meg, így az esti és a levelező képzés mellett a távoktatást. E paragrafus új bekezdéssel egészül ki, mely szerint egy szak végzése csak akkor folyhat távoktatási formában, ha azt módszerét tekintve a MAB akkreditálta.

A 18. §-hoz

A Művelődési és Közoktatási Minisztérium 1998-ban megszűnt, így indokolt, hogy az Ftv. a hatályos Oktatási Minisztérium megjelölést használja.

A 19. §-hoz

Az egyházi felsőoktatási intézmények jellegét meghatározó hittudományi képzés mellett a hitéleti képzés ma már több szak gyűjtőfogalmaként jelenik meg. Ezért fontos, hogy az intézmény létesítésekor és elismerésekor pontosan történjen a fogalmak használata.

A 20. §-hoz

A hitéleti szakokon tanulók létszámának, - amelyet magas szintű megállapodások rögzítenek - részét képezik határon túli magyar nemzetiségű hallgatók is. A Magyar Köztársaság és az Apostoli Szentszék között, valamint a Kormány és az egyházak között létrejött megállapodások alapján történik a törvény pontosítása. Ennek értelmében a világi szakokon egyes egyházak fenntartásában működő felsőoktatási intézmények összlétszámát kell alapul venni az államilag finanszírozott hallgatói létszám megállapításakor, és az intézményi megállapodások előtt szükséges az egyházakkal történő egyeztetés.

A 21. §-hoz

Az intézményhálózat átalakítását követően létrejött új, több profilú felsőoktatási intézményekben a képzési rendszer átjárhatóságát biztosítják az új képzési formák. Az új képzési formákban az államilag finanszírozott hallgatók is részt vesznek, és ennek finanszírozási következményei vannak. A normatív finanszírozással összefüggésben ezért indokolt az első alapképzés, a székhelyen kívüli képzés, a párhuzamos képzés, a közös képzés, a szakcsoport és távoktatás fogalmának meghatározása (124/E. §. d), n), o), t), u), v), z) pontja). Továbbá az Európai Uniós csatlakozás előkészítése részeként indokolt, hogy az OECD ún. „Frascati Kézikönyvében” szereplő tudományterületi felosztásból kiindulva - a hazai felsőoktatás képzési sajátosságainak figyelembevételével - határozzuk meg a tudományterületeket (124/E. § m) pontja), és a tudományági besorolásokról a hazai felsőoktatási kutatási és képzési struktúra alapján kormányrendeletet alkossunk (124/E. § l) pontja). A felsőoktatásban tervezett intézményi minőségbiztosítási rendszer céljait a 124/E.§ p), q), r), s) pontja adja meg.

A 22. §-hoz

A közoktatásról szóló törvény 118. §-ának (10) bekezdésében szabályozott kiemelt munkavégzésért járó kereset-kiegészítés juttatásának feltételeiről és annak legkisebb mértékéről a módosítás szerint elsődlegesen jogszabály rendelkezik. Az oktatási miniszter szabályozási hatáskörének bővítésével a módosítás szerint erről - a jogalkotásról szóló törvénynek megfelelően a belügyminiszter egyetértésével kiadott - miniszteri rendelet is rendelkezhet. A hatályos rendelkezések szerint a kiemelt munkavégzésért járó juttatás feltételeit ma az intézmények helyben a kollektív szerződés keretei között, ennek hiányában az SzMSz-ben határozzák meg.

-----STARTING---POINT---VEGE---

A 23. §-hoz

A hatálybaléptető rendelkezés a minőségbiztosítási rendszer bevezetésére 2001. december 31-i időpontot határoz meg és rendelkezik a folyamatban lévő ügyekben alkalmazandó eljárásról a 74. § (1) bekezdés s) pontja, valamint a 81. § (2) bekezdés j) pontja esetében.

A 24. §-hoz

Az Alkotmány 70/A. §-ának (1) bekezdése szerint: „A Magyar Köztársaság biztosítja a területén tartózkodó minden személy számára az emberi, illetve az állampolgári jogokat, bármely megkülönböztetés, nevezetesen … vallás, politikai vagy más vélemény ….......................... szerinti különbségtétel nélkül.” Az Alkotmány nem tiltja a megkülönböztetés minden formáját - az ún. „indokolt megkülönböztetést” -, csak az emberi méltósághoz való jogot sértő megkülönböztetéseket tiltja. A hatályon kívül helyezett rendelkezés első mondata pontatlanul idézi az Alkotmányban meghatározott diszkriminációs tilalmat. A második mondat a hitéleti képzésre szűkíti a megengedett megkülönböztetés esetét. A 70/A. §-ban foglalt elv érvényesülésének nem feltétele az Ftv. érintett szakasza. Sőt a rendelkezés egésze veszélyezteti az alkotmányos alapelv érvényesülését azáltal, hogy mind a tilalom, mind a kivételek tekintetében egy kiragadott körre szűkített értelmezést rögzít.

Az Ftv. 1997. évi módosítása alkalmával a 113. § (4) bekezdése a magán felsőoktatási intézmények számára mind az állami, mind az egyházi felsőoktatási intézményektől eltérően kedvezményt biztosítottak. A magán felsőoktatási intézmények az államilag finanszírozott képzésben részt vevő hallgatóiktól - a képesítési követelményekben rögzített feladatok teljesítéséért - díjakat szedhettek. Ennek indoka az volt, hogy az 1996. előtt felvett hallgatóik után a magán felsőoktatási intézmények nem az új, a szakoknak megfelelő képzési normatívában részesültek, hanem az évfolyamok kifutó rendszerben, az 1999/2000-es tanév végéig a korábban meghatározott 80 ezer Ft-os támogatást kapták. A 2000/2001-es tanévtől a magán felsőoktatási intézmények minden államilag finanszírozott hallgató után megkapják az állami intézményekkel azonos mértékű normatív támogatást.