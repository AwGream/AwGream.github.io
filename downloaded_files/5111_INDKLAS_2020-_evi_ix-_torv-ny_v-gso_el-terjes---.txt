2020. évi IX. törvény végső előterjesztői indokolása

az egyrészről az Európai Közösség és tagállamai, másrészről a Kínai Népköztársaság kormánya közötti, a tengeri szállításról szóló megállapodásnak a Horvát Köztársaság európai uniós csatlakozása figyelembevétele céljából történő módosításáról szóló jegyzőkönyv kihirdetéséről

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

Az egyrészről az Európai Közösség és tagállamai, másrészről a Kínai Népköztársaság kormánya közötti, a tengeri szállításról szóló megállapodást (a továbbiakban: Megállapodás) 2002. december 6-án írták alá Brüsszelben. A Megállapodást az egyrészről az Európai Közösség és tagállamai, másrészről a Kínai Népköztársaság Kormánya közötti, a tengeri közlekedésről szóló megállapodás, és az azt módosító jegyzőkönyv kihirdetéséről szóló 2009. évi X. törvény hirdette ki.

2013. július 1-jén a Horvát Köztársaság csatlakozott az Európai Unióhoz. Horvátország csatlakozási okmánya 6. cikkének (2) bekezdésével összhangban Horvátország a jegyzőkönyv útján csatlakozik a Megállapodáshoz. A Megállapodáshoz való csatlakozás az egyszerűsített eljárás keretében valósult meg, ennek megfelelően és az Európai Unió működéséről szóló szerződés 218. cikkének (5) bekezdésével összhangban jegyzőkönyvet kellett aláírni. A létrejött Megállapodásnak a Horvát Köztársaság európai uniós csatlakozása figyelembevétele céljából történő módosításáról szóló jegyzőkönyvet (a továbbiakban: Jegyzőkönyv) 2018. december 21-én írták alá Brüsszelben. A Jegyzőkönyv a Megállapodás szerves részét képezi.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 9. § (1) bekezdése értelmében a Jegyzőkönyvet törvényben kell kihirdetni.

A 2. §-hoz és az 1. melléklethez

A Jegyzőkönyv hiteles magyar nyelvű szövegét tartalmazza.

A Jegyzőkönyv 1 szakaszból és 4 cikkből áll.

1. cikkhez: A cikk a Horvát Köztársaság Megállapodáshoz való csatlakozását tartalmazza.

2. cikkhez: A cikk a szerződés horvát nyelvű szövegének hitelességéről rendelkezik.

3. cikkhez: A cikk a Jegyzőkönyv jóváhagyásáról, hatálybalépése időpontjáról rendelkezik.

4. cikkhez: A cikk a Jegyzőkönyv nyelvi változatainak hitelességéről rendelkezik.

A 3. és a 4. §-hoz

A törvény hatálybalépésével összefüggő és a végrehajtásához szükséges rendelkezéseket tartalmazzák.