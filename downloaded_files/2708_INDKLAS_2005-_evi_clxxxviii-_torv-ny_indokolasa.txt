2005. évi CLXXXVIII. törvény indokolása

a hitelintézetekről és a pénzügyi vállalkozásokról szóló 1996. évi CXII. törvény módosításáról

-----STARTING---POINT---ALTALANOS--- 

Központi hitelinformációs rendszer (a továbbiakban: KHR) hazánkban 1995 óta működik. Míg kezdetben kizárólag a vállalati szféra adatait kezelte, 1998-tól nyilvántartása a lakossági hitelmulasztásokkal kibővült. A hitelintézetekről és a pénzügyi vállalkozásokról szóló 1996. évi CXII. törvény (a továbbiakban: Hpt.) 1998-tól tette kötelezővé meghatározott tevékenységet végző pénzügyi intézmények részére e rendszerhez való csatlakozást. A Pénzügyi Szervezetek Állami Felügyelete (a továbbiakban: Felügyelet) 1999-ben elismert KHR-nek minősítette a Bankközi Informatikai Szolgáltató Rt. által működtetett Bankközi Adós- és Hitelinformációs Rendszert.

A törvény a KHR-t kezelő pénzügyi vállalkozás kiemelt státuszának megtartása mellett lehetővé teszi azt, hogy amennyiben a jelenleg kezelésre kijelölt szervezet a jogszabályokat - beleértve az adatvédelmi rendelkezéseket is - megsérti, e feladatot az erre vonatkozó engedélyének visszavonását követően egy másik pénzügyi vállalkozás végezhesse.

A legutóbbi időkben nagymértékben megnövekedett a Felügyelethez illetve az Adatvédelmi Biztoshoz benyújtott ügyfélpanaszok száma. Ezen panaszok nagy része arra irányult, hogy az ügyfelek nem vagy nehézkesen jutnak hozzá ahhoz az információhoz, hogy a KHR-ben szerepelnek-e, illetőleg arra, hogy téves vagy hibás bekerülésük esetén nem áll rendelkezésükre olyan jogorvoslati rendszer, amely hatékonyan orvosolná ezt a helyzetet.

A törvény ezért alapvető változásokat hoz az ügyfélvédelem terén. Az ügyfélvédelem biztosításának egyik eszköze a tájékoztatáshoz való jog biztosítása. A törvény pontosan előírja a referenciaadat szolgáltatók részére azt, hogy az ügyfelet mikor és miről kell tájékoztatnia, illetve a KHR-ben való nyilvántartásra vonatkozó tájékoztatást évente egy alkalommal mindenki számára ingyenessé teszi.

Az ügyfélvédelem biztosításának másik eszköze a jogorvoslat biztosítása. A törvény határidő nélkül biztosítja a nyilvántartottnak, hogy referenciaadata helyesbítése illetve törlése céljából kifogást emeljen. A jogorvoslat hatékonyságát a törvényben előírt rövid határidők biztosítják, mind a kifogásolási szakaszban, mind pedig a peres szakaszban, amelyre számos sajátos szabály is vonatkozik.

A magyar pénzügyi piacon és a hitelintézeti szektorban az elmúlt 10 évben bekövetkezett változásokra tekintettel szükségessé vált az Országos Betétbiztosítási Alap (a továbbiakban: OBA) Hpt.-ben szabályozott feladatkörének és működésének áttekintése. Minderre tekintettel a törvény megszünteti az OBA válságkezelő funkcióját, mivel a válságmegelőzés eddigi tapasztalatai ellentmondásosak, illetve a hatályos törvényben meghatározott feltételek teljesíthetősége sem egyértelmű. A hitelintézetek tulajdonosi struktúrájában bekövetkezett változások alapján a válságkezelés elsősorban a stratégiai befektetők feladata. A törvény szerint az OBA csak pay-box funkciót töltene be (díjfizetés megállapítása, tagdíj beszedése, betétesek kártalanítása).

Az OBA működésének hatékonysága növelhető egyes feladatoknak a Felügyelethez történő áttételével, ezért a törvény a betétbiztosítás díjának megállapításával kapcsolatos ellenőrzési feladatokat a Felügyeletre rója.

A hatályos előírás alapján az OBA vagyonát állampapírban kell tartani, így az Alap pénzeszközeinek befektetését vagyonkezelők végzik díjazás ellenében. A vagyonkezelők által elért hozam az elmúlt években változó volt, a piaci hozamszint alakulásától függően. A törvény lehetővé teszi, hogy az OBA az MNB számlán is tarthassa vagyonát, vagy annak egy részét, amelyre az MNB jegybanki alapkamatot fizetne.

-----STARTING---POINT---RESZLETES---

Az 1. §-hoz

A törvényben foglalt módosításokra tekintettel pontosítani szükséges a rendelkezések azon körét, amelyek a Diákhitel Központra, illetve a kizárólag garanciavállalással vagy készfizető kezesség nyújtásával foglalkozó, e törvény hatálybalépése előtt nem gazdasági társaságként működő jogi személyre vonatkoznak.

A 2. és 5-6. §-hoz

Technikai jellegű módosítás, amelynek célja, hogy a törvényben átvezetésre kerüljenek az új tőkeelemre vonatkozó engedélyezési, illetve kártalanítási szabályok.

A 3. §-hoz

A törvény az egységes szóhasználat érdekében tartalmaz pontosítást.

A 4. §-hoz

A törvény meghatározza, és pontosítja a szervezetek azon körét, amelyek referenciaadatok átadása esetén az azokra vonatkozó banktitok alól felmentést kapnak.

A 7. §-hoz

A törvény pontosítja az önkéntes kölcsönös biztosító pénztárak elnevezését az Önkéntes Kölcsönös Biztosító Pénztárakról szóló 1993. évi XCVI. törvény fogalomhasználatának megfelelően.

A 8-9. §-hoz

A törvény az OBA válság-megelőzési funkciójának megszüntetéséhez kapcsolódik. A kártalanítás kifizetésének megelőzéséről szóló 104. § hatályon kívül helyezése miatt szükséges a Hpt. 107. §-a (2) bekezdésének és 110. §-a (4) bekezdésének 104.§-ra utaló részének elhagyása.

A 10-11. §-hoz

A betétbiztosítással kapcsolatos kötelezettségeik teljesítésének ellenőrzésére a Felügyelet alkalmasabb szerv, így a hitelintézetek ellenőrzése keretében ellenőrzi e kötelezettségek teljesítését is. A törvény ezért az erre vonatkozó ellenőrzési terv kialakítása során figyelembe veszi az OBA javaslatát.

A 12. §-hoz

A törvény lehetővé teszi, hogy az OBA vagyona állampapírok mellett a hasonlóan biztonságos jegybanki betétbe is befektethető legyen.

A 13. §-hoz

Az OBA válság-megelőzési funkciójának megszüntetéséhez kapcsolódó, a Hpt. 98. §-a (1) bekezdése a) pontját érintő hatályon kívül helyezése szükségessé teszi a hivatkozás módosítását is.

A 14. §-hoz

A törvény meghatározza azokat az alapvető szabályokat, amelyeket a KHR-be illetőleg a KHR-ből történő adatszolgáltatás során szem előtt kell tartani. Ezen szabályok nagy része a személyes adatok védelméről és a közérdekű adatok nyilvánosságáról szóló 1992. évi LXIII. törvényben szabályozott rendelkezések konkretizálását, illetőleg megvalósítását tartalmazza (törvényen alapulás, célhoz kötöttség, adatkezelések összekapcsolásának tilalma, adatok minősége stb.).

Meghatározza továbbá, hogy pontosan mely referenciaadatokat, kinek és hogyan kell átadni. A törvény itt írja elő, hogy az adatszolgáltatásról „naplózás” formájában mind a referenciaadat szolgáltatónak, mind a KHR-t kezelő pénzügyi vállalkozásnak nyilvántartást kell vezetni, ezen előírás az adatáramlás követhetőségét biztosítja.

A 15. §-hoz

A törvény részletesen szabályozza, hogy e kiemelt tevékenység folytatása, vagyis a KHR kezelésének engedélyezése milyen feltételekhez kötött.

Ha a központi hitelinformációs rendszert jelenleg kezelő pénzügyi vállalkozás e tevékenységét meg kívánja szüntetni, vagy a rá vonatkozó jogszabályi követelményeknek nem tesz eleget, és a Felügyelet emiatt az engedélyt visszavonja a folyamatosság elvének biztosítása érdekében intézkedni szükséges a KHR kezelőjének kijelöléséről és az adatátadásról. A jogszerű működést szolgálja a felügyeleti biztos kirendelését kimondó szabály is.

Az üzletszabályzat Felügyelet általi jóváhagyását a kiemelt státusz teszi szükségessé.

A 16-22. §-hoz

Míg a természetes személyekre vonatkozóan a KHR egy negatív jellegű adatbázis, vagyis tartozás vagy egyéb szerződésszegés esetén teszi lehetővé nyilvántartásukat, addig a vállalatokra vonatkozó nyilvántartás pozitív jellegű, vagyis valamennyi hitel- illetve e törvény által meghatározott szerződés referenciaadatait tartalmazza. A törvény esetkörönként határozza meg a hitelinformációs rendszerbe történő adattovábbítást:

A hiteltartozás esetében a bekerülés esetét a törvény a folyamatos egyidejű fennállás elvéhez köti, vagyis a minimálbér összegét meghaladó késedelemnek folyamatosan több, mint kilencven napon keresztül kell fennállnia.

A hitel- illetőleg egyéb meghatározott szerződések megkötésének kezdeményezése során történő valótlan adatközlés, hamis vagy hamisított okirathasználat minden esetben okirati bizonyítékhoz kötött.

A készpénz-helyettesítő fizetési eszközök használata során történő bekerülés esetei a Hpt. hatályos szabályaihoz képest precízebb megfogalmazást nyertek.

A vállalkozásokra vonatkozó adatbázis pozitív jellegű, vagyis valamennyi fennálló szerződést tartalmazza. E mellett az adatbázisba további két speciális nyilvántartási eset is van: egyik, amikor a vállalkozás bankszámláján egy millió forintnál nagyobb összegű követelést állítottak sorba, a másik pedig amikor a vállalkozás a készpénz-fizetési eszköz elfogadására irányuló szerződésben foglaltakat megszegik.

A törvény szabályokat fogalmaz meg az adatszolgáltatással érintett szerződésből eredő követelés átruházásának esetére is. Ennek kiemelkedő szerepe van abban az esetben, amikor a nyilvántartott panasszal kíván élni, de a referenciaadatait a KHR-be átadó szolgáltató az érintett szerződést átruházta.

Részletes szabályokat tartalmaz a törvény arra vonatkozóan is, hogy egyes referenciaadatok meddig maradhatnak a nyilvántartásban.

A 23. §-hoz

Az ügyfélvédelem terén kiemelkedő jelentősséggel bír az a körülmény, hogy az ügyfelek milyen mértékben informáltak. A jól informáltságot erősítvén a törvény előírja, hogy mikor kell az ügyfelet írásbeli tájékoztatással ellátni a bekerülési lehetőségekről és azok következményeiről. A törvény valamennyi esetben előírja a tájékoztatást, akár több alkalommal is a bekerülés előtt, illetőleg a bekerülést követően.

E mellett a törvény valamennyi ügyfél számára lehetővé teszi, hogy évente egy alkalommal ingyenesen tájékoztatást kérhessen arról, hogy vajon adatai szerepelnek-e a KHR-ben.

A 24-28. §-hoz

Az ügyfélvédelem tekintetében kiemelkedő szerepe van a hatékony jogorvoslat biztosításának. Így a nyilvántartott jogosult a rá vonatkozó nyilvántartás tekintetében kifogást benyújtani.

A jogorvoslat hatékonyságát a törvényben előírt rövid határidők biztosítják, mind a kifogásolási szakaszban, mind pedig a peres szakaszban.

A peres eljárás megindítására kizárólag a KHR-t kezelő pénzügyi vállalkozás ellen és a referenciaadatokat átadó referenciaadat-szolgáltató ellen együttesen kerülhet sor, hiszen a KHR-t kezelő pénzügyi vállalkozás a személyes adatok védelméről és a közérdekű adatok nyilvánosságáról szóló 1992. évi LXIII. törvény szerint a referenciaadat-szolgáltatóhoz hasonlóan ugyancsak adatkezelőnek minősül.

A törvény e per más peres eljárással történő egyesítését, illetve a viszontkereset indításának lehetőségét kizárja, tekintettel arra, hogy a per tárgya az adatkezelés törvényi feltételei meglétének vizsgálata és nem az alapul fekvő polgári jogi jogviszony egyéb kérdéseinek, esetlegesen a pénzügyi szolgáltatási alapjogviszonnyal összefüggő egyéb kérdéseknek a rendezése.

Ügyfélvédelmi szempontból fontos a törvényben rögzíteni azt, hogy a referenciaadat szolgáltatót terheli annak bizonyítása, hogy a KHR-be történő adatátadáskor a bejelentés törvényes feltételei fennálltak.

A 29. §-hoz

A törvény az OBA válság-megelőzési funkciójának megszüntetéséhez kapcsolódik. A kártalanítás kifizetésének megelőzéséről szóló 104. § hatályon kívül helyezése miatt szükséges a Hpt. 168. §-a (2) bekezdésének 104.§-ra utaló részének elhagyása.

A 30. §-hoz

A magyar bankrendszer kockázatkezelési - teljesítménye jelentősen fejlődött az elmúlt évtizedben. Ezzel párhuzamosan a bankrendszer és az egyes bankok prudenciális kockázata csökkent. A bankok biztonságuk növelésének érdekében a lehető legmagasabbra emelnék saját tőkéjüket, ebben azonban a részvénytőke befektetők magas elvárt hozama korlátozza őket. Ezért kézenfekvő olyan tőkeelemek keresése, amelyek hozzájárulnak a bankok biztonságos működéséhez, szükség esetén rendelkezésre állnak a veszteségek fedezésére, de ezt alacsony tőkeköltség mellett teszik. E kettős cél kielégítése érdekében az 1990-es években Európában a részvények és kötvények tulajdonságainak kombinálásával új, célzott eszközök alakultak ki.

A hatékony tőkeszerkezet kialakítását előtérbe helyezve - a magyar szabályozásban is megjelenő elemeken túl - Európában két új tőkelem alakult ki, amely a magyar szóhasználatban a következőként jeleníthető meg: alapvető kölcsöntőke és járulékos kölcsöntőke. A két tőkelem legfontosabb jellemzői: teljes a befizetettsége; likvidációs sorrendben a hiteleket követő, a részvénytőke előtti pozíció; lejárat nélküli, vagy hosszú lejáratú instrumentum; felügyeleti engedélyhez kötött a törlesztése, a hitelnyújtó visszavásárlási joga korlátozott; lehetőség van az adott évi kamatfizetés elhagyására vagy elhalasztására, valamint az instrumentumhoz nem kapcsolódik szavazati jog. Ezen kölcsöntőke ugyanakkor nem értelmezhető a Gt. szerinti pótbefizetésként.

A bankszektor piacai az Európai Unió vezetésének törekvéseivel egyezően mind inkább megnyílnak a más tagországokból érkező szolgáltatók előtt, ezért a banki befektetések mozgása az unióban egyre szabadabb. A közép-kelet-európai még nagy növekedési kilátásokkal rendelkező piacok szerepe felértékelődik. Mivel a megfelelő tőkeellátottság elengedhetetlen a bankszektor növekvő piacain történő jelenléthez, a csak szűkebb körű szavatoló tőkegyűjtésre módot adó jelenlegi hazai szabályozás a magyar bankok versenyhátrányát eredményezheti.

A 31. §-hoz

Az ügyfelek tájékoztatásának kötelezettsége kiterjesztésre kerül mindazon információkkal, amelyek a KHR-rel kapcsolatos adatkezelésre vonatkoznak.

A 32. §-hoz

A törvény 1. számú melléklete az egységes joggyakorlat érdekében határozza meg az alapvető fogalmak, így a nyilvántartott, a referenciaadat, a vállalkozás és a referenciaadat szolgáltató jelentését.

A törvény 2. számú mellékletében esetkörönként meghatározza azokat a referenciaadatokat, amelyek nyilvántartására sor kerülhet. A nyilvántartható referenciaadatok körének bővülése lehetőséget teremt arra, hogy a természetes személy nyilvántartott újabb szerződés megkötése iránti igényét ne utasítsák el automatikusan olyan esetben, amikor referenciaadatai már szerepelnek KHR-ben. A referenciaadatok körének bővülésével ugyanis lehetővé válik az ügyfelek hitelképességének differenciáltabb megítélése.

A törvény 3. számú mellékletéhez lásd a 30. §-hoz fűzött indokolást.

-----STARTING---POINT---VEGE---

A 33-37. §-hoz

A KHR-hez korábban még nem csatlakozott pénzügyi vállalkozások csatlakozására megfelelő türelmi időt állapít meg a törvény.

A jelenleg központi hitelinformációs rendszernek elismert Bankközi Adós- és Hitelinformációs Rendszernek az engedélyezési feltételeknek való megfelelést a törvényben meghatározott időn belül igazolnia kell.

A törvény tárgyi illetékfeljegyzési jogot biztosít a referenciaadatok adatkezelése jogszerűségének megállapítása iránt indított eljárásban.

A takarékbetétről szóló 1989. évi 2. tvr. 15/A. § (2) bekezdése alapján a pénzmosás megelőzése érdekében a hitelintézet 2004. december 31. napját követően a nem névre szóló takarékbetétet a betétes, illetőleg a kedvezményezett írásbeli kérelmére és az ORFK jóváhagyásával alakíthatja át névre szólóvá.

Jelenleg az anonim betétek darabszáma: 2 347 656, az anonim betétek összesített értéke 12 318 millió Ft és egy betét átlagos értéke: 5247 Ft. Az anonim betétek összértéke a betétállomány alig több mint 0,1%-át teszi ki.

2005. október 31-ig bezárólag összesen 34 101 darab anonim betét nevesítése kérelem érkezett az ORFK-hoz, melynek 90,320%-a (30 800 darab) a 100 000 Ft-ot sem érte el, 9,320%-a (3178 darab) 100 000 Ft és 2 millió Ft közötti, 0,352%-a (120 darab) 2-50 millió Ft közötti, 0,008%-a (3 db) 50 millió Ft feletti volt.

Az összeg nagyságára (és a betételhelyezés időpontjára) tekintettel a legtöbb esetben fel sem merülhet a pénzmosás lehetősége, így az adminisztratív kötelezettség felesleges terhet ró az ORFK-ra, a hitelintézetekre és az állampolgárokra egyaránt.

A módosítást indokolja, hogy célszerű volt megvárni azt az időpontot, amikor már konkrét tapasztalatok állnak rendelkezésre a munkateher nagyságát illetően, továbbá célszerű volt megvárni a pénzmosás és terrorizmus finanszírozás elleni küzdelem vonatkozásában lefolytatott IMF/Moneyval vizsgálat lezárultát és az EU 3. pénzmosás és terrorizmus finanszírozás elleni irányelvének elfogadását.

A szabályozás a pénzmosás megelőzéséről és megakadályozásáról szóló 2003. évi XV. törvénnyel együtt alkalmazva teljes mértékben alkalmas a pénzmosás szempontjából gyanús esetek kiszűrésére és kezelésére.

Az anonim betétek jelenlegi darabszáma, a nevesítése kérelmek jelentős mennyisége, illetve az ezekből következő aránytalanul nagy adminisztratív teher indokolja a 2001. évi LXXXIII. törvény 3. § (2) bekezdése által módosított, a takarékbetétről szóló 1989. évi 2. tvr. 15/A. § (2) bekezdésének módosítását.

A módosítás 2006. március 1 jei hatályba lépésének indoka az, hogy a hitelintézetek számára megfelelő felkészülési idő álljon rendelkezésre az új szabályozás alkalmazására.