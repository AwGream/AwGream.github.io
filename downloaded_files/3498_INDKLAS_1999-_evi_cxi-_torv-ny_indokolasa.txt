1999. évi CXI. törvény indokolása

a Magyar Köztársaságnak a védelmi célokat szolgáló műszaki információk cseréjéről szóló, Brüsszelben, 1970. október 19-én kelt Megállapodáshoz történő csatlakozásáról és a Megállapodás kihirdetéséről

ÁLTALÁNOS INDOKOLÁS

A védelmi célokat szolgáló műszaki információk cseréjéről szóló 1970-ben megkötött NATO Megállapodás célja, hogy a NATO által, illetve a NATO tagállamok kormányai által egymásnak kiszolgáltatott védelmi információk biztonságát szavatolja. Meg kívánja teremteni a nemzetközi jogi alapjait annak, hogy a kiszolgáltatott információk ne kerüljenek illetéktelen személyekhez, illetve a biztonságos államokon belül maradjanak. Amennyiben az információk kiszivárgására mégis sor kerülne, úgy a felelős állam köteles kártérítést fizetni az eredet szerinti kormánynak vagy az illetékes NATO szervezetnek. A Megállapodás szerinti „eredet szerinti Kormány” az a Kormány, amely elsőként szolgáltat információt műszaki adatról, mint titoktartalmú műszaki információról. A Megállapodás deklarálja, hogy az információcsere tárgyát képező műszaki információ tulajdonosainak jogait védelmezni kell.

A NATO-hoz történő csatlakozással már kötelezettséget vállaltunk ezen Megállapodás elfogadására és kihirdetésére. A Megállapodás rendelkezéseinek adaptálása megkönnyíti országunk számára a honvédelmi területeken felhasználható információkhoz történő hozzáférést, a NATO tagállamokkal történő együttműködést.

RÉSZLETES INDOKOLÁS

Az 1-2. §-hoz

A törvény ezen §-ai a Megállapodáshoz történő csatlakozásra irányuló akaratnyilvánítást tartalmazzák - a hivatalos magyar nyelvű szöveg közlésével.

A 3. §-hoz

A védelmi célokat szolgáló műszaki információk cseréjéről szóló NATO Megállapodás hatályban van, a NATO új tagállamai annak részes államává a Megállapodásban leírt eljárás szerint válhatnak. A VIII. Cikk szövege szerint a Megállapodás aláírását követően a csatlakozási okmányokat letétbe kell helyezni az Amerikai Egyesült Államok Kormányánál. a Megállapodás rendelkezéseinek hatálya az új tagállamra a csatlakozási okiratának a letéteményesnél történő elhelyezését követő 30. naptól terjed ki, erről a külügyminiszter a Magyar Közlönyben közleményt tesz közzé.