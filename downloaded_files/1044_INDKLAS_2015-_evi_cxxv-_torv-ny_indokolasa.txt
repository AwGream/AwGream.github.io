2015. évi CXXV. törvény indokolása

az Országgyűlésről szóló 2012. évi XXXVI. törvény módosításáról

-----STARTING---POINT---ALTALANOS--- 

Az Országgyűlésről szóló 2012. évi XXXVI. törvénynek (a továbbiakban: Ogytv.) az országgyűlési képviselők javadalmazására, illetve a képviselőcsoportok működési feltételeinek biztosítására vonatkozó rendelkezései az új Országgyűlés megalakulásával, 2014. május 6-án léptek hatályba. Az Ogytv. célja, hogy megteremtse a főállású képviselőséget, azaz azt, hogy az országgyűlési képviselők kevés kivételtől eltekintve csak az országgyűlési, törvényalkotási, illetve ehhez kapcsolódó tevékenységeknek szenteljék idejüket. Ennek megfelelően szigorú összeférhetetlenségi szabályok vonatkoznak az országgyűlési képviselőkre, akik ezen megbízatásuk mellett a törvényben meghatározott szűk körű kivételtől eltekintve nem tölthetnek be más állami, önkormányzati és gazdasági tisztséget vagy megbízatást, nem folytathatnak kereső tevékenységet, illetve díjazást sem fogadhatnak el. Ehhez kapcsolódóan szabályozta újra az Ogytv. az országgyűlési képviselők javadalmazását is annak érdekében, hogy biztosított legyen az, hogy képviselői megbízatásukat a szigorú összeférhetetlenségi szabályokat is figyelembe véve valóban főállásban láthassák el a képviselők. Ennek érdekében az Ogytv. a helyettes államtitkárok mindenkori illetményéhez igazította az országgyűlési képviselők tiszteletdíját, valamint újra szabályozta azon egyéb juttatások rendszerét is - üzemanyagkártya, lakáshasználat, irodahasználat, a képviselők munkáját segítő alkalmazottak - amelyek az országgyűlési képviselőt munkája ellátásában segítik.

A módosítás célja, hogy az Országgyűlés alakuló ülése óta eltelt időszakban felhalmozott tapasztalatok alapján ésszerűbbé tegye az országgyűlési képviselők juttatásaira vonatkozó szabályozást. Ennek érdekében olyan részletszabályok módosulnak, amelyek lehetővé teszik például azt, hogy az üzemanyagkártyát - a jelenleg megengedett keretösszeg érintetlenül hagyásával - ezt követően a tömegközlekedésben is használhassák a képviselők.

A törvénymódosítás egyszerűsíti a képviselői irodák bérlésére, illetve a lakáshasználatra vonatkozó szabályokat is. Mindezek mellett a képviselői juttatások, illetve a képviselőcsoportok által felhasználható különböző pénzügyi keretek felhasználására vonatkozó technikai szabályokat fogalmaz meg a törvény.

A módosítás célja tehát, hogy az erre a célra fordítandó költségvetési támogatás emelése nélkül tegye ésszerűbbé a képviselői juttatások rendszerét, ezzel is elősegítve azt, hogy az országgyűlési képviselők megfelelő körülmények között láthassák el megbízatásukat.

-----STARTING---POINT---RESZLETES---

Az 1. §-hoz

A módosítás a nemzetiségi szószólók részére a független képviselőkkel megegyező pénzügyi keretek felhasználására vonatkozó szabályokat fogalmaz meg, továbbá egyértelművé teszi, hogy a tárgyalási rend fenntartására vonatkozó rendelkezések mindegyikét alkalmazni kell a szószólók tekintetében is.

A 2. §-hoz

Az országgyűlési képviselő másra át nem ruházható, készpénzre át nem váltható üzemanyagkártya használatára jogosult. Az üzemanyagkártyával felhasználható összeg attól függően változik, hogy a képviselő lakóhelye milyen távolságra van Budapesttől, illetve egyéni választókerületben megválasztott országgyűlési képviselő esetén attól is függ, hogy milyen nagyságú a választókerület, ahol megválasztották. Annak érdekében, hogy valamennyi képviselő a legteljesebb körben, illetve az utazási szokásaihoz, szükségleteihez igazodva használhassa az üzemanyagkártyát a rendelkezés lehetővé teszi, hogy az üzemanyagkártyával ezt követően ne csak üzemanyagot lehessen vásárolni, hanem a fenntartható fejlődés, illetve a közösségi közlekedés fontosságának hangsúlyozása jegyében helyközi tömegközlekedési jegyet és bérletet, valamint helyi bérletet is. A képviselők által az üzemanyagkártyával felhasználható összeg mértéke nem változik.

A 3. §-hoz

Annak érdekében, hogy az országgyűlési képviselő minden szempontot figyelembe véve - pl.: a választópolgárok általi megközelíthetőség - a képviselői tevékenység ellátásához szükséges legmegfelelőbb helyen végezhesse munkáját, a rendelkezés lehetővé teszi, hogy az országgyűlési képviselő által bérelhető irodahelységek esetében akkor sem kell átminősíttetni az adott ingatlant, ha az eredeti rendeltetését tekintve nem irodának minősül.

A 4. §-hoz

A rendelkezés technikai pontosításokat tartalmaz, amely egyfelől lehetővé teszi, hogy abban az esetben, ha a képviselő lemond a képviselői iroda bérléséről a képviselőcsoportja javára, akkor az irodabérlésre rendelkezésre álló képviselői keret automatikusan a képviselőcsoport működési keretére kerül átcsoportosításra. Másfelől a módosítás lehetővé teszi azt is, hogy a képviselőt megillető, de az adott hónapban fel nem használt egyéb juttatásokra szolgáló keretösszegeket az azt követő hónapokban is felhasználhassák a képviselők. Emellett a rendelkezés a különböző keretösszegek túllépése esetére tartalmaz szankciót.

Az 5. §-hoz

A módosítás kizárja annak lehetőségét, hogy irodai elhelyezés biztosítására akár a képviselő, akár átruházott jogosultságával élve a képviselőcsoport párt tulajdonában vagy vagyonkezelésében lévő ingatlant vegyen igénybe.

A 6. §-hoz

Technikai szabály, amelynek célja, hogy a képviselőcsoportok által a működésükhöz felhasználható különböző keretek maradványait a cikluson átívelően is felhasználhassák.

A 7. §-hoz

Átmeneti rendelkezések.

A 8. §-hoz

Szövegpontosító rendelkezések.

A 9. §-hoz

Az országgyűlési képviselő tiszteletdíjának 25%-a erejéig terjedő összegben jogosult lakás, illetve lakóházat bérelni, abban az esetben ha közjogi tisztségéhez kapcsolódóan lakáshasználatra vagy támogatásra nem jogosult, illetve ha a képviselő vagy a vele közös háztartásban élő hozzátartozója nem rendelkezik saját lakóingatlannal Budapesten. A rendelkezés hatályon kívül helyezi a lakás méretére vonatkozó korlátozást, tekintettel arra, hogy a pénzügyi korlát mellett szükségtelen a lakóingatlan méretére vonatkozó korlát meghatározása. A szabályozás lehetővé teszi nemcsak azt, hogy amennyiben egy országgyűlési képviselő 35 m2-nél kisebb lakóingatlan bérlését tartja indokoltnak, akkor ezt megtehesse, de azt is, hogy ha például egy nagycsaládos képviselő 50 m2-nél nagyobb ingatlan bérlését tartja szükségesnek ahhoz, akkor ennek se legyen akadálya mindaddig, amíg a törvény által erre a célra biztosított keretet nem meríti ki. Az országgyűlési képviselők által a megbízatásukhoz kapcsolódóan a lakóingatlanok bérlésére fordítható összeg mértéke nem változik.

-----STARTING---POINT---VEGE---

A 10. §-hoz

Hatályba léptető rendelkezések.

A 11. §-hoz

Sarkalatossági klauzula.