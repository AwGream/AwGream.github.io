2013. évi CCXXXV. törvény indokolása

az egyes fizetési szolgáltatókról

-----STARTING---POINT---ALTALANOS--- 

Az 575/2013/EU rendelet és a 2013/36/EU irányelvhez kapcsolódó bankszabályozás átfogó felülvizsgálata miatt indokolt egyes fizetési szolgáltatókra, nevezetesen a pénzforgalmi intézményekre, az elektronikuspénz-kibocsátó intézményekre és az utalványkibocsátókra vonatkozó intézményi rendelkezések külön törvényben történő rögzítése. Az új törvény egyben - a jelenlegi szabályozással összhangban - meghatározná a Posta Elszámoló Központot működtető intézmény (egyetemes szolgáltatóként jelenleg a Magyar Posta) és a kincstár - kincstári körön kívüli - pénzforgalmi szolgáltatási tevékenységének intézményi szabályait.

-----STARTING---POINT---RESZLETES---

Az 1. §-hoz

A törvény tárgyi hatálya alá vonja a Magyarországon székhellyel, fiókteleppel rendelkező pénzforgalmi intézmény és elektronikuspénz kibocsátó intézmény által végzett pénzügyi szolgáltatási és kiegészítő pénzügyi tevékenységet, valamint az utalványkibocsátó által végzett kiegészítő pénzügyi szolgáltatási tevékenységet függetlenül attól, hogy azt milyen formában végzi. E törvény rendelkezéseit kell alkalmazni továbbá a magyar hatóság által ellátott, e törvényben meghatározott, felügyeleti tevékenységre is.

Fontos szabály, hogy a törvény hatálya nem terjed ki a külföldi felügyeleti hatóság magyarországi tevékenységre kiterjedően végzett felügyeleti tevékenységére, aminek a következtében megteremtődik az Európai Unióban kialakult felügyeleti felelősség megosztásának lehetősége és a székhely szerinti ország felügyeleti szerve elsődleges felelősségének meghatározása.

A nemzetközi szolgáltatásnyújtás hatékony felügyeletéhez szükséges, hogy a felügyeletet ellátó szervnek meg legyen a megfelelő felhatalmazása arra, hogy a törvény előírásainak betartását ellenőrizze abban az esetben is, ha a tevékenységet a szolgáltató külföldön folytatja.

A törvény ezzel a kiterjesztéssel egyben a lehetőséget is megadja arra, hogy a Magyarországon bejegyzett pénzforgalmi intézmények és elektronikuspénz kibocsátó intézmények tevékenységüket külföldön is folytathassák, amennyiben arra vonatkozóan külön engedéllyel rendelkeznek, illetve ehhez kapcsolódóan kiterjeszti a felügyeleti jogkört és arra is megadja a lehetőséget, hogy a felügyeletet ellátó szerv az ilyen tevékenységet az e törvényben meghatározott felügyeleti tevékenység körében ellenőrizze.

A 2. §-hoz

A törvény tárgyi hatálya részben kiterjed a Posta Elszámoló Központot működtető intézmény által végzett, valamint a kincstár által a kincstári körön kívül végzett pénzforgalmi szolgáltatásra.

A 3. §-hoz

A törvény meghatározza az általa használt legfontosabb fogalmakat.

A 4. §-hoz

A törvény kimondja, hogy a pénzforgalmi intézmények és elektronikuspénz kibocsátó intézmények kizárólag engedély birtokában végezhetnek pénzügyi szolgáltatási és kiegészítő pénzügyi szolgáltatási tevékenységet. Ezt az engedélyt a felügyeleti feladatokat ellátó Magyar Nemzeti Bank adja ki.

Külföldi szolgáltató fő szabály szerint Magyarországon kizárólag fióktelep útján tevékenykedhet. Engedély nélkül Magyarországon az Európai Gazdasági Térség másik államában immár engedéllyel rendelkező szolgáltatók tevékenykedhetnek, akik a tevékenységet vagy uniós fióktelep útján vagy határon átnyúló tevékenység formájában végzik. Ezen két esetben a felügyeletet ellátó Magyar Nemzeti Bank engedélyéhez nem kell folyamodniuk, hiszen a saját EGT-államukban egy lényegében azonos engedélyezési eljáráson immár túlestek.

Az utalványkibocsátó forgatható utalvány kibocsátási tevékenységét, mint kiegészítő pénzügyi szolgáltatási tevékenységet a Felügyelet részére tett bejelentése mellett végezheti.

Az 5-6. §-hoz

A törvény meghatározza a pénzforgalmi intézmény által végezhető tevékenységek sorát. A tevékenységek ily módon történő elhatárolásának oka az, hogy a pénzforgalmi intézmény a pénzforgalmi szolgáltatáson kívül kizárólag a törvényben meghatározott egyéb pénzügyi szolgáltatási és kiegészítő pénzügyi szolgáltatási tevékenységeket, valamint ezeken kívül egyéb üzleti tevékenységet is végezhet. Az egyéb üzleti tevékenység ugyanakkor nem lehet olyan, hogy jellegéből, átláthatóságának hiányából adódóan hátrányosan befolyásolja a pénzügyi megbízhatóságát, vagy a felügyeleti feladatok hatékony ellátását. Amennyiben ez a helyzet felmerül, akkor törvény további rendelkezéseinek megfelelően a felügyeletet ellátó Magyar Nemzeti Bank megtilthatja a pénzforgalmi intézménynek a pénzügyi szolgáltatási és kiegészítő pénzügyi szolgáltatási tevékenységek valamint egyéb üzleti tevékenységek együttes folytatását.

A pénzforgalmi intézmény - a hitelintézetekkel ellentétben - az ügyfél pénzével sajátjaként nem rendelkezhet, ezért a pénzforgalmi szolgáltatáshoz kapcsolódó hitelnyújtása is csak korlátozott, valamint rövid futamidejű lehet. E mellett be kell tartaniuk a fogyasztóknak nyújtott kölcsönre vonatkozó jogszabályi követelményeket is.

A 7-8. §-hoz

A törvény meghatározza az elektronikuspénz-kibocsátó intézmény által végezhető tevékenységek sorát. A tevékenységek ily módon történő elhatárolásának oka az, hogy az elektronikuspénz-kibocsátó intézmény az elektronikuspénz kibocsátáson kívül kizárólag a törvényben meghatározott egyéb pénzügyi szolgáltatási és kiegészítő pénzügyi szolgáltatási tevékenységeket, valamint ezeken kívül egyéb üzleti tevékenységet is végezhet.

Az elektronikuspénz-kibocsátó intézmény - a hitelintézetekkel ellentétben - az ügyfél pénzével sajátjaként nem rendelkezhet, ezért a pénzforgalmi szolgáltatáshoz kapcsolódó hitelnyújtása is csak korlátozott, valamint rövid futamidejű lehet. E mellett be kell tartaniuk a fogyasztóknak nyújtott kölcsönre vonatkozó jogszabályi követelményeket is.

A 9. §-hoz

A törvény meghatározza az utalványkibocsátó által végezhető tevékenységek sorát. Az utalványkibocsátó a forgatható utalvány kibocsátásán kívül kizárólag a törvényben meghatározott egyéb üzleti tevékenységet végezhet, további pénzügyi szolgáltatási és kiegészítő pénzügyi szolgáltatási tevékenységet nem. A törvény szerint az értékesítéshez a szolgáltató igénybe vehet utalványforgalmazót, a kötelezettségek azonban, azaz az utalvány által megtestesített követelés továbbra is az utalványkibocsátót terhelik, azaz vele szemben állnak fenn.

A 10. §-hoz

Pénzforgalmi intézmény és elektronikuspénz-kibocsátó intézmény részvénytársaságként, korlátolt felelősségű társaságként, szövetkezetként vagy az Európai Unió másik EGT-államában székhellyel rendelkező pénzforgalmi intézmény, elektronikuspénz-kibocsátó intézmény fióktelepeként működhet. Utalványkibocsátó részvénytársaságként, korlátolt felelősségű társaságként vagy szövetkezetként működhet. A törvény egyben azt is rögzíti, hogy Magyarországon székhellyel rendelkező pénzforgalmi intézménynek, elektronikuspénz-kibocsátó intézménynek a tényleges irányítását, központi döntéshozatalát is Magyarország területéről kell végeznie.

A 11. §-hoz

Pénzforgalmi intézményként történő működés megkezdéséhez a törvény főszabályként legalább harminchétmillió-ötszázezer forint összegű induló tőkét ír elő azzal, hogy ha a pénzforgalmi intézmény a pénzforgalmi szolgáltatások közül kizárólag készpénzátutalást végez, elegendő a legalább hatmillió forint összegű induló tőke, ha pedig kizárólag távközlési eszközzel történő fizetés teljesítését végzi, elegendő a legalább tizenötmillió forint összegű induló tőke. Az elektronikuspénz-kibocsátó intézményként történő működés megkezdéséhez a törvény legalább százmillió forint induló tőkét ír elő. Az utalványkibocsátóként történő működés megkezdéséhez a törvény legalább tízmillió forint jegyzett tőkét ír elő.

A törvény továbbá rendelkezéseket tartalmaz az induló tőke pénzbeli befizetésének és számlán tartásának szabályairól.

A 12. §-hoz

A pénzforgalmi intézmény és elektronikuspénz-kibocsátó intézmény megfelelő színvonalú működtetéséhez nem elegendő a megfelelő tőkével való ellátottság, hanem a biztonságos működéshez megfelelő tárgyi és személyi követelmények is tartoznak. Ennek érdekében a törvény előírja, hogy a pénzforgalmi intézmény és elektronikuspénz-kibocsátó intézmény csak a pénzügyi szolgáltatás és kiegészítő pénzügyi szolgáltatás nyújtásához szükséges technikai, informatikai, műszaki felszereltség, illetve biztosítás fennállásának és a tevékenység végzésére alkalmas helyiségek birtokában kezdheti meg, vagy folytathatja. További előírások vonatkoznak a személyi feltételekre, és a szervezeti felépítésre.

A 13. §-hoz

A törvény a pénzforgalmi intézmény és elektronikuspénz-kibocsátó intézmény befolyásoló részesedéssel rendelkező tulajdonosaira nézve is szabályokat állapít meg, szabályozva azt a különleges felelősséget, amely egy pénzforgalmi intézmény, elektronikuspénz-kibocsátó intézmény tulajdonlásával jár. A törvény szerint a pénzforgalmi intézmény és elektronikuspénz-kibocsátó intézmény befolyásoló részesedéssel rendelkező tulajdonosa is csak olyan személy lehet, aki független a pénzforgalmi intézmény, elektronikuspénz-kibocsátó intézmény óvatos, körültekintő, biztonságos működését veszélyeztető befolyástól és biztosítani képes a pénzforgalmi intézmény, elektronikuspénz-kibocsátó intézmény megbízható, gondos tulajdonosi irányítását és ellenőrzését, valamint akinek üzleti kapcsolatrendszere és tulajdonosi szerkezete átlátható, ezzel nem zárja ki a pénzforgalmi intézmény, elektronikuspénz-kibocsátó intézmény feletti hatékony felügyelet gyakorlását.

A 14. §-hoz

A pénzforgalmi és elektronikuspénz-kibocsátási szolgáltatásra vonatkozó szabályokkal összhangban nincs annak akadálya, hogy a pénzforgalmi intézmény és elektronikuspénz-kibocsátó intézmény tevékenységét a felügyeletet ellátó Magyar Nemzeti Banknak történő bejelentéssel kiszervezze. A törvény ugyanakkor szigorú követelményeket támaszt arra az esetre, ha olyan feladat kerül kiszervezésre, amelynek végrehajtásában bekövetkezett hiányosság kétségessé teszi a jogszabályokban foglalt kötelezettségek teljesítését, vagy csökkentheti a szolgáltatás megbízhatóságát.

A 15. §-hoz

A törvény tételesen felsorolja azokat az aktusokat, illetve tevékenységeket, amelyek érvényességéhez, illetve végzéséhez a pénzforgalmi intézmények és elektronikuspénz-kibocsátó intézménynek számára a felügyeletet ellátó Magyar Nemzeti Bank engedélye szükséges.

A 16. §-hoz

A törvény meghatározza, hogy a pénzforgalmi intézmény és elektronikuspénz-kibocsátó intézmény milyen feltételek mellett kaphat engedélyt fizetési rendszer működtetésére (a korábbi elnevezése szerinti elszámolásforgalom lebonyolítására).

A 17. §-hoz

A törvény részletesen meghatározza, hogy a pénzforgalmi intézmény és elektronikuspénz-kibocsátó intézmény piacra lépésének elbírálásához - függetlenül attól, hogy a kérelmező újonnan alakul, vagy már működő cég - a felügyeletet ellátó Magyar Nemzeti Bank számára mit kell benyújtani. A pénzforgalmi intézmény és elektronikuspénz-kibocsátó intézmény befolyásoló részesedéssel rendelkező tulajdonosaira nézve is fennállnak előírások, szabályozva azt a különleges felelősséget, amely egy pénzforgalmi intézmény és elektronikuspénz-kibocsátó intézmény tulajdonlásával jár.

A 18. §-hoz

A törvény arra is feljogosítja a felügyeletet ellátó Magyar Nemzeti Bankot, hogy az engedélyezési eljárás során a kérelmezőnél helyszíni vizsgálatot folytasson le annak érdekében, hogy meggyőződhessen az engedélykérelemben foglalt információk valóságtartalmáról, vagy arról, hogy a kérelmező képes-e a kért tevékenységi kör végzésére.

A 19. §-hoz

A felügyeletet ellátó Magyar Nemzeti Bank engedélyeit határozott időre, feltételhez kötötten, korlátozott tevékenységgel, területi korlátozással, illetve a szolgáltatási tevékenységen belül üzletági vagy termék korlátozással is megadhatja. A Magyar Nemzeti Bank jogosult arra, hogy az általa kiadott engedélyt visszavonhassa, módosíthassa vagy megváltoztathassa, ha ennek törvényi feltételei fennállnak. A felügyeletet ellátó Magyar Nemzeti Bank az általa kiadott engedélyekről, azok módosításáról vagy visszavonásáról szóló határozatát megküldi a cégbíróságnak csakúgy, mint az engedély iránti kérelmet elutasító jogerős határozatát.

A 20. §-hoz

A felügyeletet ellátó Magyar Nemzeti Banknak érdemi vizsgálat nélkül el kell utasítania az engedélykérelmet, ha a kérelmező az eljárásban megtévesztette a Magyar Nemzeti Bankot, nem felel meg a törvényi követelményeknek (nincs meg a szükséges induló tőkéje, nem felel meg a szervezeti, személyi feltételeknek stb.).

A 21. §-hoz

A törvény lehetőséget biztosít a felügyeletet ellátó Magyar Nemzeti Banknak arra, hogy a pénzforgalmi intézménynek, elektronikuspénz-kibocsátó intézménynek kiadott engedélyét visszavonja. Ezen lehetőség jellemzően rendkívül súlyos szankciót jelent, ezért a törvény pontosan rögzíti azokat az eseteket, amikor erre sor kerülhet. Így a Magyar Nemzeti Bank elsősorban akkor vonhatja vissza az engedélyt, ha azt a Magyar Nemzeti Bank megtévesztésével vagy más jogszabálysértő eszközzel szerezték meg, a pénzforgalmi intézmény, elektronikuspénz-kibocsátó intézmény törvény által tiltott tevékenységet folytat, vagy a működési engedély kézhezvételétől számított egy éven belül nem kezdi meg tevékenységét.

A 22. §-hoz

A hitelintézetekkel megegyező módon a pénzforgalmi intézmény, elektronikuspénz-kibocsátó intézmény is csak akkor adhatja vissza tevékenységi engedélyét, ha bizonyítja, hogy pénzforgalmi szolgáltatásból, elektronikuspénz-kibocsáti szolgáltatásból származó semmilyen kötelezettsége nincs.

A 23. §-hoz

A pénzforgalmi intézménynek, elektronikuspénz-kibocsátó intézménynek folyamatosan meg kell felelnie az engedélyezés feltételeinek. Ezért a törvény kifejezetten rögzíti, hogy három munkanapon belül a pénzforgalmi intézménynek, elektronikuspénz-kibocsátó intézménynek tájékoztatnia kell a felügyeletet ellátó Magyar Nemzeti Bankot, ha bármilyen változás hatással van az engedély iránti kérelemben foglaltakra.

A törvény - a szabályozott intézmények többségétől eltérően - nem korlátozza a pénzforgalmi intézmény, elektronikuspénz-kibocsátó intézmény által végezhető pénzforgalmi szolgáltatási tevékenységen, elektronikuspénz-kibocsátási szolgáltatási tevékenységen kívüli egyéb üzleti tevékenységek körét. Előfordulhat ugyanakkor olyan eset, hogy az intézmény által végzett egyéb üzleti tevékenység hátrányosan befolyásolja a pénzügyi megbízhatóságot, vagy a Magyar Nemzeti Bank azon képességét, hogy ellássa felügyeleti tevékenységét. Ez utóbbi esetben a felügyeleti kötelezés arra is kiterjedhet, hogy pénzügyi és kiegészítő pénzügyi szolgáltatási tevékenységein kívüli üzleti tevékenységét elkülönített szervezeti formában végezze.

A 24-26. §-hoz

A törvény részletes eljárási szabályokat határoz meg a pénzforgalmi intézmény, elektronikuspénz-kibocsátásó intézmény határon átnyúló szolgáltatására, illetve fióktelep létesítésére.

A 27. §-hoz

A törvény előírja az utalványkibocsátónak a felügyeletet ellátó Magyar Nemzeti Bank felé történő bejelentési kötelezettségét, meghatározza a bejelentés minimális adattartalmát és a mellékelendő dokumentumokat.

A 28. §-hoz

A törvény részletesen meghatározza azokat az eseteket, amikor a Magyar Nemzeti Banknak lehetősége illetve kötelezettsége van arra, hogy megtagadja a befolyásoló részesedés szerzésének engedélyezését. Az engedélykérelem elutasításának alapvetően két oka lehet. Az első esetben a Magyar Nemzeti Bank azt állapítja meg, hogy a kérelmező tevékenysége veszélyeztetheti az elektronikuspénz-kibocsátó intézmény független, megbízható és körültekintő tulajdonosi irányítását. Ilyen esetek különösen, ha a kérelmező eddigi tevékenysége alapján megállapítható, hogy olyan ügyleteket köt, amely a szokásos üzleti kockázatot meghaladó, túlzott kockázatvállalási hajlamra utalnak, nem tisztázott megfelelően a részesedés szerzéséhez felhasznált pénzeszközök eredete, vagy a Magyar Nemzeti Bank a korábbiakban olyan intézkedéseket kényszerült hozni ellene, mely kétségessé teszi a megfelelő tulajdonosi irányításra való képességét.

Amennyiben a Magyar Nemzeti Bank az engedélykérelmet elutasította, vagy a kötelezett személy a bejelentési kötelezettségének nem tett eleget, a szavazati jogok gyakorlását a Magyar Nemzeti Bank megtilthatja. Ha a többlet tulajdonszerzés oly módon történt, hogy ahhoz a Magyar Nemzeti Bank engedélyére lett volna szükséges, de az engedélyt nem adott, a szerződésre az érvénytelenség jogkövetkezményét kell alkalmazni.

A 29-30. §-hoz

A törvény kiemelt fontosságúként kezeli a pénzforgalmi intézmények, elektronikuspénz-kibocsátó intézmények vezetőit és számukra speciális szabályokat állapít meg, így minimális vezetői gyakorlatot ír elő számukra, illetve kizárja azon személyek alkalmazását, amelyeknél összeférhetetlenség állapítható meg.

A törvény szerint pénzforgalmi intézménynél, elektronikuspénz-kibocsátó intézménynél vezető állású személynek csak olyan természetes személy választható, illetve nevezhető ki, akiről okkal feltételezhető, hogy alkalmas az intézmény független, megbízható és körültekintő irányítására és ellenőrzésére, tevékenysége az intézmény hasznára lesz, s egyéb vállalt funkciói sem akadályozzák feladatai teljesítésében. Ezeknek a feltételeknek a teljesüléséhez vizsgálni kell mind a jelölt iskolai végzettségét mind pedig az eddig végzett szakmai tevékenységét. A büntetett előélet egyértelműen kizáró ok a vezető állású személynek történő megválasztáshoz. A törvény felsorolja továbbá azokat az eseteket is, amikor valamely személy vezetővé való megválasztását egyértelműen ki kell zárni. Ide tartozik többek közt a befolyásoló részesedéssel rendelkező vezető állású személy, akinek tevékenysége miatt korábban a Magyar Nemzeti Bank kivételes intézkedést alkalmazott a fizetésképtelenség elkerülése érdekében, vagy akinek tevékenysége miatt fel kellett számolni a pénzforgalmi intézményt, elektronikuspénz-kibocsátó intézményt, és a helyzet kialakulásáért a felelőssége megállapítható. Nem nevezhető megbízhatónak - és ezért vezető állású személynek sem választható meg - az aki súlyosan vagy ismételten megsértette a jogszabályokat s emiatt vele szemben a Magyar Nemzeti Bank, vagy más hatóság, illetve bíróság 5 évnél nem régebben jogerős határozatban szankciót alkalmazott.

A 31. §-hoz

A törvény a személyes felelősség megállapítását vezeti be a pénzforgalmi intézmény, elektronikuspénz-kibocsátó intézmény vezető állású személyei számára abban, hogy a pénzforgalmi intézmény, elektronikuspénz-kibocsátó intézmény az engedélyezett tevékenységeket az e törvényben és a külön jogszabályokban foglalt előírásoknak megfelelően végezze.

A 32. §-hoz

A pénzforgalmi intézmények, elektronikuspénz-kibocsátó intézmények számára a törvény meghatározza, hogy a belső ellenőrzési funkciót, illetve azt, hogy több intézmény ugyanazt a személyt is megbízhassa belső ellenőrként. Ez esetben azonban, ezek az intézmények kötelesek írásban megállapodni a tekintetben, hogy a belső ellenőr kölcsönös foglalkoztatása ellen nem emelnek kifogást.

A törvény meghatározza a belső ellenőr feladatát is, amely szerint az kizárólag a pénzforgalmi intézmények, elektronikuspénz-kibocsátó intézmények belső szabályzatoknak megfelelő működésének, valamint a pénzügyi szolgáltatási tevékenységnek a törvényesség, a biztonság, az áttekinthetőség és célszerűség szempontjából történő vizsgálatára terjed ki. A belső ellenőrzési szervezet jelentéseit köteles megküldeni a felügyelő bizottság részére, valamint az igazgatóságnak.

A 33. §-hoz

A törvény a pénzforgalmi intézményeknek, elektronikuspénz-kibocsátó intézményeknek a vállalkozások számvitelére vonatkozó előírásokon túlmenően kötelezővé teszi azt is, hogy nyilvántartásait a felügyeleti és a jegybanki ellenőrzése is alkalmas módon vezesse. Az ilyen nyilvántartás vezetés teszi lehetővé ugyanis az előírások betartásának ellenőrzését, amelyekkel a pénzforgalmi intézmények, elektronikuspénz-kibocsátó intézmények ellenőrizni tudják, hogy eleget tettek a jogszabály előírásának, és a felügyeleti hatóság is vizsgálni képes a jogszabályok betartatását.

A 34. §-hoz

A törvény rendelkezik az éves beszámoló készítésének kötelezettségéről, amelynek leadását legkésőbb a tárgyévet követő május 31-ig teszi kötelezővé.

A 35. §-hoz

A pénzforgalmi intézmény, elektronikuspénz-kibocsátó intézmény könyvvizsgálata esetén a könyvvizsgálónak jóval nagyobb felelőssége, mint egy gazdasági vállalkozás könyvvizsgálójának.

A törvény szigorú előírásokat tartalmaz a könyvvizsgáló függetlenségének megőrzésére és ezért részletesen meghatározza, hogy milyen összeférhetetlenségi okok léphetnek fel a könyvvizsgáló tekintetében, amelyek az adott pénzforgalmi intézménynél, elektronikuspénz-kibocsátó intézménynél való könyvvizsgálatát kizárják, illetve csökkentik a könyvvizsgáló függetlenségét.

A 36. §-hoz

A törvény megállapítja a könyvvizsgáló felelősségét abban, hogy az a vizsgálat eredményéről köteles mind a pénzforgalmi intézményt, elektronikuspénz-kibocsátó intézményt, mind a Magyar Nemzeti Bankot írásban haladéktalanul tájékoztatni a törvény által meghatározott esetek bármelyikében. A törvény ezáltal némileg megváltoztatja a könyvvizsgáló és az intézmény kapcsolatát, és az nem csupán a pénzforgalmi intézményt, elektronikuspénz-kibocsátó intézmény év végi eredményeinek és beszámolóinak a hitelesítésére terjed ki, hanem az évközi tevékenység folyamatos figyelemmel kísérésére is. A jelentési kötelezettség előírása pedig azért szükséges, hogy ezáltal a felügyeletet ellátó Magyar Nemzeti Bank is értesüljön azokról az eseményekről, amelyek felügyeleti intézkedés meghozatalát eredményezhetik.

A 37. §-hoz

A törvény tájékoztatási kötelezettséget ír elő a pénzforgalmi intézményre, elektronikuspénz-kibocsátó intézményre nézve a könyvvizsgálóval kötött szerződéseknek és a könyvvizsgáló által készített jelentéseknek kapcsolatosan a Magyar Nemzeti Bank számára való megküldésre. A könyvvizsgálói munka során ugyanis bevett gyakorlat, hogy a hitelesítési záradék megadásán túlmenően a könyvvizsgáló a főbb megállapításairól az intézmény vezetését az úgynevezett vezetői levélben tájékoztatja.

Ezek alapján az információk alapján a felügyeletet ellátó Magyar Nemzeti Bank az éves beszámoló jóváhagyása előtt a pénzforgalmi intézmény, elektronikuspénz-kibocsátó intézmény igazgatóságát kötelezheti a könyvvizsgálat terjedelmének és tartalmának megváltoztatására, valamint az éves beszámoló adatainak helyesbítésére. A törvény előírásai szerint pénzforgalmi intézmény, elektronikuspénz-kibocsátó intézmény igazgatósága a közgyűlési jóváhagyás után is kötelezhető az adatok felülvizsgálatára, ez esetben a módosítást ismételten a közgyűlés elé kell terjeszteni. A törvény ezen előírásai azt a célt szolgálják, hogy a Magyar Nemzeti Banknak egyrészt megfelelő információja legyen egy külső független szakértő által végzett vizsgálat eredményéről, másrészt információt kap a könyvvizsgálói munka színvonaláról, megfelelőségéről és annak eredményeinek megbízhatóságáról.

A 38-44. §-hoz

A pénzforgalmi intézmény szabályozói tőkekövetelménye, vagyis szavatoló tőkéjének minimuma három vagylagos módszer alkalmazásával határozható meg: a költség módszerrel, fizetési forgalom módszerével, vagy irányadó mutató módszerével.

Ezen módszerek alkalmazása mellett a Magyar Nemzeti Bank - a törvény szerinti - felügyeleti felülvizsgálat keretében jogosult arra, hogy a számított értéknél a pénzforgalmi intézmény számára legfeljebb húsz százalékkal magasabb tőkekövetelményt írjon elő.

Ha a pénzforgalmi intézmény pénzforgalmi szolgáltatáson túl egyéb üzleti tevékenységet is végez, vagy egy hitelintézettel, befektetési vállalkozással, biztosítóval azonos csoportba tartozik, ki kell zárnia a szavatoló tőke számítása során a tőkeelemek többszörös számbavételét.

A törvénynek megfelelően a szavatoló tőke költség módszerrel történő számításának alapja az alkalmazást megelőző üzleti év általános igazgatási költsége. A fizetési forgalom módszer alkalmazásakor a szükséges szavatoló tőkét egyrészt a fizetési forgalom összértéke, másrészt a pénzforgalmi intézmény által végzett pénzforgalmi szolgáltatások határozzák meg. Az irányadó mutató a pénzforgalmi szolgáltatásokhoz kapcsolódó kapott kamatok és kamatjellegű bevételek, valamint fizetett kamatok és kamatjellegű ráfordítások különbözete, és a kapott (járó) jutalék és díjbevétel, valamint az üzleti tevékenységből származó egyéb bevételek. A módszer alkalmazásakor az így kapott irányadó mutatót egy szorzó tényezővel sávosan meg kell szorozni, valamint a fizetési forgalom módszerével megegyezően figyelemmel kell lenni arra, hogy a pénzforgalmi intézmény milyen pénzforgalmi szolgáltatást végez.

A törvény szerint a pénzforgalmi intézmény a szavatoló tőkéjét elsődlegesen a fizetési forgalom módszerének alkalmazásával határozhatja meg. Ehhez képest a Magyar Nemzeti Bank külön engedélye szükséges mind a költség módszer, mind az irányadó mutató módszer alkalmazásához.

A 45. §-hoz

A Magyar Nemzeti Banknak a pénzforgalmi intézmény mérete, tevékenységének összetettsége alapján rendszeresen felül kell vizsgálnia a pénzforgalmi intézmény szabályzatait, eljárásait, kockázatkezelési folyamatát, belső ellenőrzési rendszerét.

A 46. §-hoz

Nincs annak akadálya, hogy az ügyfél a pénzforgalmi intézménynek értéknapos megbízást adjon (azaz terhelési nap meghatározásával). Ebben az esetben pedig hosszabb időn át a pénzforgalmi intézménynél lehet a pénzeszköz, miközben adott esetben az intézmény hitelezési tevékenység végzésére is engedéllyel rendelkezhet, valamint egyéb üzleti tevékenységet is folytathat. Ennek megfelelően a törvény egyértelműsíti, hogy a pénzforgalmi intézmény - a hitelintézetekkel ellentétben - az ügyfél pénzével sajátjaként nem rendelkezhet. Ha pedig az átvett pénzeszköz az átvételt követő munkanap végéig nem kerül átutalásra vagy kifizetésre, akkor azt biztonságos eszközbe kell fektetni, vagy a nemteljesítés kivédésére biztosítási szerződést kell kötni. Természetesen nem érinti ez a rendelkezés a hitelintézeteken kívüli pénzforgalmi szolgáltatók azon lehetőségét, hogy az ügyfelek pénzeszközeit az átutalást vagy kifizetést megelőzően is a hitelintézetnél vezetett (letéti) számlán helyezzék el, ahol e pénzek a pénzforgalmi szolgáltató, mint a fizetési megbízás megbízottjának nyilvántartásaiban ügyfélpénzként vannak nyilvántartva.

A 47-49. §-hoz

Az elektronikuspénz-kibocsátó intézmény szabályozói tőkekövetelménye, vagyis szavatoló tőkéjének minimuma nem csökkenhet két vagylagos módon meghatározott minimumösszeg magasabb értéke alá.

Ezen módszerek alkalmazása mellett a Magyar Nemzeti Bank - a törvény szerinti - felügyeleti felülvizsgálat keretében jogosult arra, hogy a számított értéknél az elektronikuspénz-kibocsátó intézmény számára pénzforgalmi tevékenysége vonatkozásában legfeljebb húsz százalékkal magasabb tőkekövetelményt írjon elő.

Ha az elektronikuspénz-kibocsátó intézmény elektronikuspénz kibocsátásán túl egyéb üzleti tevékenységet is végez, vagy egy hitelintézettel, befektetési vállalkozással, biztosítóval azonos csoportba tartozik, ki kell zárnia a szavatoló tőke számítása során a tőkeelemek többszörös számbavételét.

A törvénynek megfelelően a szavatoló tőke az átlagosan kinnlevő elektronikuspénz összegéhez igazodik. Ha ennek mértéke előre nem határozható meg, a felügyeletet ellátó Magyar Nemzeti Bank reprezentatív hányad alapján történő kiszámítást engedélyezhet feltéve, hogy ezen hányad reálisan meghatározható. Szükség esetén kiigazítás alkalmazására is sor kerülhet.

Az 50. §-hoz

A Magyar Nemzeti Banknak az elektronikuspénz-kibocsátó intézmény mérete, tevékenységének összetettsége alapján rendszeresen felül kell vizsgálnia a pénzforgalmi intézmény szabályzatait, eljárásait, kockázatkezelési folyamatát, belső ellenőrzési rendszerét.

Az 51. §-hoz

Elektronikuspénz kibocsátása esetén hosszabb időn át az elektronikuspénz-kibocsátó intézménynél áll az a pénzeszköz, amelyet az ügyfél adott át, miközben adott esetben az intézmény hitelezési tevékenység végzésére is engedéllyel rendelkezhet, valamint egyéb üzleti tevékenységet is folytathat. Ennek megfelelően a törvény egyértelműsíti, hogy az elektronikuspénz-kibocsátó intézmény - a hitelintézetekkel ellentétben - az ügyfél pénzével sajátjaként nem rendelkezhet. Az átvett pénzeszközt pedig biztonságos eszközbe kell fektetni, vagy a nemteljesítés kivédésére biztosítási szerződést kell kötni.

Az 52. §-hoz

A törvény előírja, hogy az utalványkibocsátó saját tőkéje nem csökkenhet a korábbiakban előírt legkisebb jegyzett tőke alá. Kimondja továbbá, hogy a fogatható utalvány kibocsátása ellenében átvett pénzeszközöket az utalványkibocsátó saját pénzeszközeitől elkülönítetten tartja nyilván. A törvény előírja továbbá az átvett pénzeszköz biztonságos eszközbe való fektetési kötelezettségét, vagy a nemteljesítés kivédésére biztosítási szerződéskötési kötelezettségét.

А törvény 69. § (1) bekezdése ugyanakkora forgatható utalványon szereplő címletértékkel megegyező névértékű hazai törvényes fizetőeszközre történő átváltási kötelezettséget ír elő, ezért az utalványbirtokosok utalványkibocsátóval szembeni összesített pénzkövetelése az összesített címletértéknél nem lehet kevesebb.

Az 53. §-hoz

Pénzforgalmi szolgáltatás végzéséhez jellemzően szükség van arra, hogy a pénzforgalmi szolgáltatók, elektronikuspénz kibocsátók hozzá tudjanak férni a fizetési rendszerek által működtetett technikai infrastruktúrához. A csatlakozás feltételeinek ezért objektíveknek, arányosaknak és megkülönböztetés mentesnek kell lenniük.

Az 54-57. §-hoz

A törvény a továbbiakban kizárólag azt a személyt tekinti pénzforgalmi közvetítőnek, aki a pénzügyi szolgáltatás és kiegészítő pénzügyi szolgáltatás közvetítését pénzforgalmi közvetítői tevékenységként végzi. E közvetítő az intézmény javára, nevében, felelősségére és kockázatára folytat tevékenységet, így semmiféle körülmények között nem jogosult az ügyfél nevében pénzt átvenni. Ez természetesen közvetlenül kihat a díjazási rendelkezésekre is.

A törvény e mellett arról is rendelkezik, hogy a pénzforgalmi közvetítői tevékenység a továbbiakban bejelentési kötelezettség alá tartozik, valamint kizárólag olyan személyek által folytatható, akik szerepelnek a felügyeletet ellátó Magyar Nemzeti Bank nyilvántartásában, valamint megfelelnek a szükséges személyi és tárgyi feltételeknek.

Az elektronikus pénz értékesítése tipikusan trafikokban, újságárusoknál történhet, ezért nem indokolt a hivatkozott szakaszban felsorolt szigorú szakmai (végzettségi) követelmények előírása.

Az 58. §-hoz

A törvény szerint üzleti titok a pénzforgalmi intézmény, elektronikuspénz-kibocsátó intézmény tevékenységéhez kapcsolódó tény, információ, megoldás vagy adat, amelynek titokban maradásához a pénzforgalmi intézménynek, elektronikuspénz-kibocsátó intézménynek méltányolható érdeke fűződik, és amelyet a pénzforgalmi intézmény, elektronikuspénz-kibocsátó intézmény üzleti titokká minősített, illetve amelynek titokban tartása érdekében pénzforgalmi intézmény, elektronikuspénz-kibocsátó intézmény a szükséges intézkedéseket megtette.

Az üzleti titok megtartásának kötelezettsége nem csupán az intézmények vezető állású személyére vonatkozik, hanem a pénzforgalmi intézmény, elektronikuspénz-kibocsátó intézmény tulajdonosára, illetve az abban részesedést szerezni kívánó személyre, valamint a pénzforgalmi intézmény, elektronikuspénz-kibocsátó intézmény alkalmazottjára is. Az üzleti titok megtartásának kötelezettsége azonban nem hátráltathatja sem a felügyeleti tevékenységet, sem az különböző állami szervek tevékenységét. Így az üzleti titoktartási kötelezettség nem áll fenn a feladatkörében eljáró Magyar Nemzeti Bankkal, nemzetbiztonsági szolgálattal, Állami Számvevőszékkel, Gazdasági Versenyhivatallal, a terrorizmust elhárító és belső bűnmegelőzési és bűnfelderítési feladatokat ellátó rendőrségi szervvel, valamint a Kormányzati Ellenőrzési Hivatallal szemben. Az eljárás alapját képező ügyre vonatkozóan az üzleti titok megtartási kötelezettsége nem áll fenn a feladatkörében eljáró nyomozóhatósággal, ügyészséggel szemben, a folyamatban lévő büntetőeljárás keretében, illetőleg a büntető-, valamint hagyatékkal kapcsolatos polgári ügyben, továbbá a csőd-, illetve felszámolási eljárás, továbbá önkormányzati adósságrendezési eljárás keretében a bírósággal szemben.

Az 59-62. §-hoz

A törvény részletes szabályokat állapít meg a fizetési titok megőrzésére.

A 63-64. §-hoz

Mind az üzleti, mind pedig a fizetési titok birtokosa köteles a feladatkörében vagy megbízásának teljesítése során birtokába került üzleti és fizetési titkot megtartani időbeli korlátozás nélkül, azt feladatkörén kívül nem használhatja fel és törvényi felhatalmazás nélkül harmadik személynek nem adhatja ki. A törvény szigorúan tiltja az üzleti titok külső személy részére való kiszolgáltatását, illetve annak saját célú felhasználását annak érdekében, hogy az illető személy azzal gazdasági előnyt szerezzen, akár intézményeknek, akár intézmények ügyfeleinek hátrányt okozzon. Nem érvényesül az üzleti titokra való szabályozás olyan adatok vonatkozásában, amelyek közérdekű adatoknak minősülnek.

A 65. §-hoz

A törvény korlátozza a pénzforgalmi intézmények, elektronikuspénz-kibocsátó intézmények által alkalmazott kamatmértéket a hitelkártyához vagy fizetési számlához kapcsolódó kölcsönöknél, amelyeknél a teljes hiteldíj mutató legfeljebb 39 százalékponttal haladhatja meg a jegybanki alapkamatot.

A 66. §-hoz

A törvény részletesen meghatározza az elektronikus pénz kibocsátására és visszaváltására vonatkozó szabályokat. Az elektronikus pénznek visszaválthatónak kell lennie, ami azonban nem jelenti azt, hogy az elektronikus pénz ellenében átvett pénzeszköz betétnek minősül. A névértéken történő visszaváltásra a törvény lehetőséget ad azzal, hogy a törvényben meghatározott esetekben egy arányos és költségalapú díj kiszabható. Az elektronikus pénzre kamat nem jár.

A 67-69. §-hoz

A törvény tartalmazza a forgatható utalvánnyal szemben támasztott formai és minimális tartalmi követelményeket; előírja az általános üzleti feltételeknek és az utalvány elfogadók listájának honlapon való nyilvános közzétételét, valamint meghatározza az általános üzleti feltételekkel szembeni minimális tartalmi követelményeket.

A 70. §-hoz

Valamennyi ügyfélnek joga van arra, hogy a pénzforgalmi intézmény, elektronikuspénz-kibocsátó intézmény és utalványkibocsátó felé felmerülő panaszával méltányos módon foglalkozzanak. A törvény részletesen meghatározza, hogy a pénzforgalmi intézmény, elektronikuspénz-kibocsátó intézmény, utalványkibocsátó az ügyfél panaszát hol, milyen módon és milyen határidővel köteles fogadni, megvizsgálni, kezelni és orvosolni. A telefonon történő kommunikáció esetén hangfelvétel készítésére kerül sor, amelyet igény esetén az ügyfél részére térítésmentesen rendelkezésre kell bocsátani. A panasz elutasítása esetén az ügyfél a felügyeletet ellátó Magyar Nemzeti Banknál fogyasztóvédelmi eljárást, vagy a Pénzügyi Békéltető Testület eljárását kezdeményezheti.

A 71. §-hoz

A törvény rendelkezéseinek célja a felügyeleti díjfizetési kötelezettség oly módon történő meghatározása, hogy annak alapját az adott piaci szereplő tevékenységének kockázatai képezzék. Ennek megfelelően kerül kialakításra és a pénzügyi ágazati piacok egészét tekintve egységesítésre a díjfizetés rendszere. A díj a pénzforgalmi intézmény és elektronikuspénz-kibocsátó intézmény esetén két részből: egy alapdíjból és egy változó díjból tevődik össze.

A 72-73. §-hoz

A törvény lehetőséget ad a felügyeletet ellátó Magyar Nemzeti Bank számára, hogy e törvényben, a pénzügyi szolgáltatási tevékenységre vonatkozó egyéb jogszabályokban, továbbá a határozatokban foglaltak maradéktalan betartása, illetőleg a jogsértések és a hiányosságok megelőzése, megszűntetése érdekében a pénzforgalmi intézményekkel, elektronikuspénz-kibocsátó intézményekkel és utalványkibocsátókkal szemben intézkedéseket, kivételes intézkedéseket és bírságot alkalmazhasson. Ezek a jogosultságok jelentik a felügyeleti eszköztárat, vagyis azokat az eszközöket, amelyekkel a Magyar Nemzeti Bank kényszerítheti a pénzforgalmi intézményeket, elektronikuspénz-kibocsátó intézményeket és utalványkibocsátókat a jogkövető magtartásra, ezáltal biztosítva a pénzügyi szolgáltatási tevékenységek tisztaságát.

A törvény részletesen meghatározza a Magyar Nemzeti Bank által hozható intézkedéseket, kivételes intézkedéseket. A bírságolás szabályai a pénzügyi ágazat egészére vonatkozóan felügyeletet ellátó Magyar Nemzeti Bankról szóló törvényben kerülnek kimondásra. A törvény részletesen meghatározza azokat az eseményeket, amikor a Magyar Nemzeti Banknak mérlegelési jogkörrel egybekötve van intézkedési lehetősége. Ez esetben tehát a Magyar Nemzeti Bank nincs a törvény által kötelezve az intézkedés meghozatalára, hanem annak meghozatalát, illetve az intézkedés mértékét saját hatáskörben dönti el. A törvény felsorolja továbbá azokat az eseményeket is, amikor a Magyar Nemzeti Banknak mérlegelési jogköre nincs, hanem az adott pénzforgalmi intézményekkel, elektronikuspénz-kibocsátó intézményekkel és utalványkibocsátókkal szemben intézkedéseket meghozni köteles. Ezen esetek részletes felsorolása azért szükséges, hogy a Magyar Nemzeti Bank intézkedéseit, kivételes intézkedései, illetve az általa kiszabott bírságok jogi megalapozottsága mindenkor biztosított legyen, a meghozott felügyeleti intézkedések ne legyenek megkérdőjelezhetőek.

A törvény tartalmazza az intézkedések, valamint a kivételes intézkedések részletes szabályait. A törvény a Magyar Nemzeti Bank által hozható intézkedéseket két csoportba foglalja.

Az első csoportba azok az intézkedések tartoznak, amelyeket a Magyar Nemzeti Bank akkor hoz meg, amennyiben az előírások megsértését és hiányosságot állapít meg a pénzforgalmi intézményeknél, elektronikuspénz-kibocsátó intézményeknél, utalványkibocsátóknál, de azok a pénzforgalmi intézmény, elektronikuspénz-kibocsátó intézmények, utalványkibocsátók óvatos, körültekintő és megbízható működését jelentősen vagy súlyosan nem veszélyeztetik. Ezek az intézkedések felhívó jellegűek, vagy javaslattevők, rendkívüli adatszolgáltatási kötelezettségre, illetve intézkedési terv kidolgozására irányulhatnak stb.

Ha a jogszabályok, illetve más előírások megsértése, a pénzforgalmi intézmények, elektronikuspénz-kibocsátó intézmények, utalványkibocsátók óvatos, körültekintő vagy megbízható működését jelentősen veszélyeztetik, a Magyar Nemzeti Bank szigorúbb intézkedéseket is foganatosíthat, így többek között egy vagy több helyszíni ellenőrt rendelhet ki, kötelezheti a pénzforgalmi intézményt, elektronikuspénz-kibocsátó intézményt, utalványkibocsátót helyreállítási terv kidolgozására, megtilthatja osztalék kifizetését,vagy új fiókok megnyitását, illetve új pénzügyi szolgáltatások megkezdését, stb. Ezekkel az intézkedésekkel a Magyar Nemzeti Bank már jelentősen befolyásolja az adott pénzforgalmi intézmény, elektronikuspénz-kibocsátó intézmény, utalványkibocsátó tevékenységét, és ezzel abba az irányba hat, hogy a pénzforgalmi intézmény, elektronikuspénz-kibocsátó intézmény, utalványkibocsátó kockázatosságának mértéke csökkenjen.

A 74. §-hoz

A törvény meghatározza azt, hogy a felügyeletet ellátó Magyar Nemzeti Bank által kirendelt helyszíni ellenőr ellenőrzési tevékenysége során mire jogosult. A helyszíni ellenőrt megilleti a Magyar Nemzeti Bank számára e törvényben megállapított bármely ellenőrzési jogosítvány, így megfigyelőként részt vehet és felszólalhat az ügyvezetés és az igazgatóság, vagy a felügyelő bizottság ülésén, illetve a közgyűlésen, továbbá konzultálhat a pénzforgalmi intézmény, elektronikuspénz-kibocsátó intézmény, utalványkibocsátó könyvvizsgálójával. A helyszíni ellenőr azonban nem vesz részt semmilyen döntéshozásban és ennek következtében nincs felelőssége abban, hogy az ügyvezető és az igazgatóság vagy a felügyelő bizottság, illetve a közgyűlés milyen döntéseket hoz.

A 75. §-hoz

A törvény szerint, ha a Magyar Nemzeti Bank az előírások súlyos megsértését, illetőleg súlyos hiányosságot állapít meg és azok pénzforgalmi intézmény, elektronikuspénz-kibocsátó intézmény, utalványkibocsátó prudens működését veszélyeztetik, a Magyar Nemzeti Bank a csődeljárást helyettesítő kivételes intézkedéseket alkalmazhat. Ezek a kivételes intézkedések a Magyar Nemzeti Bank válságkezelő tevékenységét szabályozzák, ha a pénzforgalmi intézmény, elektronikuspénz-kibocsátó intézmény, utalványkibocsátó ügyfeleivel szemben fennálló kötelezettségek teljesítése és a rábízott vagyoni, értékeinek biztonsága veszélybe kerül. Ilyen esetekben a Magyar Nemzeti Bank többek között előírhatja a pénzforgalmi intézmény, elektronikuspénz-kibocsátó intézmény, utalványkibocsátó tőkeszerkezetének rendezését, illetve felügyeleti biztost rendelhet ki.

A Magyar Nemzeti Bank a kivételes intézkedések meghozatalával egyidejűleg felszólíthatja a szükséges intézkedések megtételére a pénzforgalmi intézmény, elektronikuspénz-kibocsátó intézmény, utalványkibocsátó meghatározó tulajdonosait.

A 76. §-hoz

A törvény szerint, ha a Magyar Nemzeti Bank kötelezte az igazgatóságot a közgyűlés összehívására, de az igazgatóság ennek a felszólításnak nem tett eleget, a Magyar Nemzeti Bank a cégbíróságnál kezdeményezi a pénzforgalmi intézmény, elektronikuspénz-kibocsátó intézmény, utalványkibocsátó közgyűlésének összehívását, amelynek napirendi pontjaira javaslatot kell tennie. Ha a Magyar Nemzeti Bank a pénzforgalmi intézményt, elektronikuspénz-kibocsátó intézményt, utalványkibocsátót a közgyűlés összehívására kötelezi, a közgyűlés összehívásáról a cégbíróság nyolc napon belül határoz. A közgyűlés ilyen jellegű összehívására elsősorban akkor van szükség, amikor a pénzforgalmi intézmény, elektronikuspénz-kibocsátó intézmény, utalványkibocsátó igazgatósága a Magyar Nemzeti Bank által elrendelt lépéseket nem tette meg, és erről a Magyar Nemzeti Bank tájékoztatni kívánja a részvényeseket azzal a céllal, hogy a szükséges intézkedéseket ők hozzák meg, vagy az adott döntés meghozatalára csak a közgyűlés jogosult.

A 77. §-hoz

Amennyiben a felügyeletet ellátó Magyar Nemzeti Bank megállapítja vagy valószínűsíti, hogy a tulajdonosok az adott válsághelyzet kezelése során nem a tőlük elvárható gondossággal járnak el, és döntéseikkel a pénzforgalmi intézmény, elektronikuspénz-kibocsátó, utalványkibocsátó intézmény megbízható, biztonságos működését, a Magyar Nemzeti Bank a pénzforgalmi intézmény, elektronikuspénz-kibocsátó intézmény, utalványkibocsátó tulajdonosainak szavazati jogát a egyéb intézkedések alkalmazása mellett legfeljebb egy évre felfüggesztheti. A szavazati jog felfüggesztése csak kivételes esetekben alkalmazható. A gyakorlatban azonban már a felügyeleti eszközként való megjelentetése is elég ahhoz, hogy elősegítse a tulajdonosi intézkedések kikényszerítését.

A 78. §-hoz

A Magyar Nemzeti Bank mérlegelési jogkörébe tartozik az, hogy milyen intézkedéseket, illetve kivételes intézkedéseket alkalmaz. Ezen intézkedések elrendelhetők külön-külön, együttesen, illetőleg ismételten is annak függvényében, hogy a Magyar Nemzeti Bank az intézkedés, illetőleg kivételes intézkedés alapjául szolgáló cselekményt miként minősíti.

A 79. §-hoz

Fontos kivételi szabály, hogy a tevékenység megtiltására - érthető okokból - nem kerülhet sor a kincstárnál és a Posta Elszámoló Központot működtető intézménynél (az utóbbi intézmény törvény által kötelezően folytatott tevékenysége tekintetében).

A 80. §-hoz

A törvény szerint a felügyeleti eszköztár fontos eleme a felügyeleti biztos, vagy biztosok kirendelése. A felügyeleti biztos kirendelésének elsősorban akkor van helye, ha a pénzforgalmi intézmény, elektronikuspénz-kibocsátó intézmény, utalványkibocsátó olyan helyzetbe kerül, amelyben fennáll a veszélye, hogy nem tud eleget tenni kötelezettségeinek, a pénzforgalmi intézmény, elektronikuspénz-kibocsátó intézmény, utalványkibocsátó igazgatósága nem tudja ellátni feladatát.

A felügyeleti biztos a kirendelése után átveszi a pénzforgalmi intézmény, elektronikuspénz-kibocsátó intézmény, utalványkibocsátó irányítását és a pénzforgalmi intézmény, elektronikuspénz-kibocsátó intézmény, utalványkibocsátó vezető állású személyei a gazdasági társaságokról szóló törvényben, a számviteli törvényben, illetve az alapszabályban rögzített feladataikat, valamint cégjegyzési jogukat nem gyakorolhatják. A felügyeleti biztos felelőssége a helyszínre érkezés időpillanatától kezdve él. A felügyeleti biztost kirendelés esetén a cégbíróságnak a cégjegyzékbe be kell jegyeznie, egyidejűleg az igazgatósági tagoknak a cégjegyzékből való törlése iránt intézkednie kell.

A felügyeleti biztos kirendelését a Magyar Nemzeti Bank elsősorban abban az esetben rendeli el, ha valószínűsíthető, hogy a pénzforgalmi intézmény, elektronikuspénz-kibocsátó intézmény, utalványkibocsátó vezetői felelősek a pénzforgalmi intézményben, elektronikuspénz-kibocsátó intézményben, utalványkibocsátóban kialakult helyzetért, és a pénzforgalmi intézményt, elektronikuspénz-kibocsátó intézményt, utalványkibocsátót a válságból kivezetni nem képesek, vagy jelenlétük és intézkedési, valamint döntés jogosultságaik fenntartása a későbbiekben veszélyezteti a felelősség egyértelmű megállapítását. A felügyeleti biztos vagy biztosok átveszik a pénzforgalmi intézmény, elektronikuspénz-kibocsátó intézmény, utalványkibocsátó irányítását és a döntésekhez fűződő felelősséget és a válság mértékének függvényében vagy válságmenedzserként működnek, vagyis a pénzforgalmi intézmény, elektronikuspénz-kibocsátó intézmény, utalványkibocsátó válságból való kivezetése irányában tevékenykednek, vagy pedig az a feladatuk, hogy a pénzforgalmi intézményben, elektronikuspénz-kibocsátó intézményben, utalványkibocsátóban meglévő vagyont a felszámolási eljárás megindításának és befejezésének időpontjáig megőrizzék.

A 81. §-hoz

A pénzeszköztállományok átruházására pénzforgalmi intézmények, elektronikuspénz-kibocsátó intézmények, utalványkibocsátók között alapvetően azokban az esetekben kerülhet sor, ha a pénzforgalmi intézmény, elektronikuspénz-kibocsátó intézmény, utalványkibocsátó az adott területről vagy piacról való kivonulásról dönt, vagy ha a pénzforgalmi intézménynél, elektronikuspénz-kibocsátó intézménynél, utalványkibocsátónál olyan válsághelyzet lép fel, amely valószínűsíti, vagy már meg is indította a pénzeszközök kifizetésére vonatkozó folyamatot. Ilyenkor az egyik pénzforgalmi intézmény, elektronikuspénz-kibocsátó intézmény, utalványkibocsátó pénzeszköz állományát, vagy annak egy részét másik pénzforgalmi intézmény, elektronikuspénz-kibocsátó intézmény, utalványkibocsátó részére az átruházandó állományhoz kapcsolódó eszközökkel együtt átadhatja a Magyar Nemzeti Bank engedélyével.

A pénzeszköz állomány átruházása esetében a Polgári Törvénykönyv tartozásátvállalásra vonatkozó szabályai részben nem alkalmazhatók, mert az ügyfelek nagy száma miatt valamennyiük nyilatkozatának beszerzése technikailag nehezen lebonyolítható, és túl hosszú időt vesz igénybe. Ezért a törvény előírásai szerint az ilyen állomány átruházáshoz nem szükséges a szerződő fél jognyilatkozata, hanem az ügyfél érdekeit ezen esetben a Magyar Nemzeti Bank védi, és az engedély megadásával vagy megtagadásával dönt arról, hogy az átvevő pénzforgalmi intézménynél, elektronikuspénz-kibocsátó intézménynél, utalványkibocsátónál az elhelyezett pénzeszközök mennyire vannak biztonságban.

A törvény tartalmazza az állomány átruházásának engedélyezése iránti kérelem tartalmi követelményeit, amelynek többek között azt is tartalmaznia kell, hogy az átvevő pénzforgalmi intézmény, elektronikuspénz-kibocsátó intézmény, utalványkibocsátó rendelkezik a saját pénzeszköz állománya által meghatározott üzleti aktivitáshoz szükséges minimális szavatolótőkén túl az átvett pénzeszköz állomány okozta üzleti aktivitás növekedéshez szükséges minimális szavatolótőkével is.

Az ügyfelek kiértesítését ezek után a pénzeszköz állományt átvevő pénzforgalmi intézmény, elektronikuspénz-kibocsátó intézmény, utalványkibocsátó végzi, akik az értesítés után dönthetnek arról, hogy pénzeszközeiket továbbra is fenntartják-e az átvevő pénzforgalmi intézménynél, elektronikuspénz-kibocsátó intézménynél, utalványkibocsátónál, vagy azt felveszik. Végső soron ez a döntési lehetőség jelenti egyben az ügyfelek hozzájárulásának megkérését az ügylet lebonyolításához.

A 82-87. §-hoz

A felügyeleti feladatok hatékony ellátása érdekében a pénzforgalmi intézmény, elektronikuspénz-kibocsátó intézmény rendszeres adatszolgáltatásra köteles a felügyeletet ellátó Magyar Nemzeti Bank részére. A törvény lehetőséget ad a Magyar Nemzeti Banknak továbbá arra is, hogy a rendszeres adatszolgáltatáson túl határozott időre rendkívüli adatszolgáltatási kötelezettséget írjon elő, amely elősegíti ellenőrzési feladatainak alaposabb ellátását, különösen abban az esetben, ha a pénzforgalmi intézmény, elektronikuspénz-kibocsátó intézmény működésében problémák jelentkeznek.

A törvény meghatározza azoknak az adatoknak a körét, amelyekről a felügyeletet ellátó Magyar Nemzeti Bank nyilvántartást köteles vezetni és bizonyos jogok gyakorlását a felügyeleti nyilvántartásban való szerepléshez köt. A Magyar Nemzeti Bank számára a törvény lehetővé teszi a törvényben meghatározott körben történő személyes adatkezelést is.

A nyilvántartásra azért van szükség, hogy a pénzforgalmi intézmény, elektronikuspénz-kibocsátó intézmény alapvető adatai mindenkor a Magyar Nemzeti Bank rendelkezésére álljanak, illetve a Magyar Nemzeti Bank tudomással bírjon azokról a személyekről, akik pénzforgalmi intézményben, elektronikuspénz-kibocsátó intézményben döntési jogkörrel rendelkeznek, vagy annak tevékenységére befolyással bírnak. Elsősorban ügyfélvédelmi szempontból szükséges nyilvántartani a pénzforgalmi közvetítők adatat.

-----STARTING---POINT---VEGE---

A 88. §-hoz

A törvény a szükséges felhatalmazó rendelkezéseket tartalmazza.

A 89. §-hoz

A törvény hatályba lépésére 2014. január 1-jén kerül sor azzal, hogy egyes rendelkezéseit 2014. március 15-i hatállyal az új Polgári Törvénykönyv hatálybalépése miatt módosítani kell.

A 90-91. §-hoz

A törvény tartalmazza a jogharmonizációs záradékot, valamint az új Polgári törvénykönyv miatt szükséges módosításokat.