1993. évi LXXXVI. törvény indokolása

a külföldiek beutazásáról, magyarországi tartózkodásáról és bevándorlásáról

-----STARTING---POINT---ALTALANOS--- 

A törvényjavaslat célja, hogy áttekinthető idegenrendészeti szabályozást nyújtson a külföldiek magyarországi beutazásához, itteni tartózkodásához és bevándorlásához, összhangban a jogállamiság követelményeivel és az emberi jogok védelmével.

Miközben az utóbbi évtizedben ugrásszerűen megnőtt a hazánkba érkező külföldiek száma, a nálunk töltött idő tartama és bővült a benvándorolni kívánók köre, nem született átfogó törvény e kérdés rendezésére. A nemzetközi forgalom bővülése sürgeti, hogy az ügyintézés és a hatósági tevékenység feleljen meg a kulturált és korrekt nemzetközi érintkezés követelményeinek.

A törvény kidolgozása azért is különösen időszerű, mert ellentmondásoktól mentessé kell tenni az üzleti, turisztikai vagy más, legális céllal beutazó külföldiek jogi helyzetét, továbbá jogi alapot szükséges teremteni a közrendet veszélyeztető, jogsértő cselekményeket elkövető külföldiekkel szembeni törvényes fellépésre.

Nem halasztható a törvényi szabályozás, hiszen érvényt kívánunk szerezni a nemzetközi szerződésekben vállalt kötelezettségeinknek. Ezek sorába ma már nem csak a Polgári és Politikai Jogok Egyezségokmánya, a Gazdasági, Szociális és Kulturális Jogok Egyezségokmánya, valamint a Helsinki Konferencia Záródokumentuma és a Genfi Menekültügyi Egyezmény tartozik, de a nemrég ratifikált Európai Emberi Jogi Egyezmény és jegyzőkönyvei is. Az e dokumentumokban lefektetett elve és normák közvetlen hatást gyakorolnak jogalkotásunkra is.

Az európai szemléletű jogi rendezést Alkotmányunk is megköveteli. Ennek értelmében törvényben szükséges megahtározni a külföldiek beutazásáról, tartózkodásáról és bevándorlásáról szóló szabályokat.

A javaslat címében szereplő bevándorlásról az 1989. évi XXIX. törvény rendelkezik. A jogintézmény e törvénybe történő beemelését indokolja, hogy a hatályos szabályozást az alkalmazás során szerzett tapasztalatokra, valamint a kérelmezők megnövekedett számára tekintettel korszerűsítsük. A jogalkotás lehetőséget teremt a törvény bizonytalan jogfogalmainak és ellentmondásainak kiküszöbölésére is. A bevándorlási feltételek szigorítása (például meghosszabbodik a kérelem beadásához szükséges magyarországi tartózkodás ideje) azonban nem hozza hátrányosabb helyzetbe a kérelmezők közt nagy számú magyar nemzetiségű személyeket. Ők ugyanis választhatnak a visszahonosítás és a bevándorlás között azonos feltételek esetén.

-----STARTING---POINT---RESZLETES---

I. fejezet

Az 1-3. §-okhoz

A törvényjavaslat szerint a törvény tárgyi hatálya az idegenrendészeti ügyekre terjed ki. E törvény körében idegenrendészeti ügynek minősülnek a külföldiek beutazásával, magyarországi tartózkodásával és a bevándorlással kapcsolatos engedélyügyek, a jogsértő vagy a közrendet veszélyeztető külföldiekkel szemben alkalmazható korlátozó intézkedések, szankciók alkalmazása.

A törvényjavaslat személyi hatálya a külföldi személyeken kívül kiterjed a magyar állampolgárokra, a külföldi és a hazai szervezetekre egyaránt.

Külföldinek minősül a javaslat értelmében, aki nem magyar állampolgár. A törvény több helyen, így a személyi hatály meghatározásánál is, a jogi védelem módszerével szabályoz. Így a külföldit a tényleges állampolgári státusától függetlenül annak az országnak a polgáraként vélelmezi, amelynek érvényes útlevelét használja személyazonosítás céljából. Mindaddig, amíg a külföldi nem igazolja magyar állampolgárságát, ezt a szabályt kell alkalmazni (például kettős állampolgárságú személy külföldi útlevéllel utazik).

A menedéket kérő és a menekültként elismert személyekre nem terjed ki a törvény hatálya. Ez egyben azt jelenti, hogy az illetékes menekültügyi hatóság jogerős elutasító határozatát követően a külföldiekre vonatkozó általános szabályokat kell alkalmazni.

A javaslat nyomatékot kíván adni annak a jogalkotói szándéknak, miszerint a jogszerűen Magyarországon tartózkodó külföldi számára a Magyar Köztársaság biztosítja a szabad mozgást, a tartózkodási hely szabad megválasztását és az utazás jogát.

A külföldi magyarországi tartózkodása akkor jogszerű, ha az állam alkotmányos rendjét és jogszabályait megtartja, bele értve az eljáró hatóságok által előírt kötelezettségek teljesítését. A jogkövetés és a jogvédelem egyik biztosítékaként az eljáró hatóság köteles a javaslat értelmében a külföldit jogairól és kötelezettségeiről tájékoztatni.

II. fejezet

A 4-7. §-okhoz

A külföldiek - ha nemzetközi szerződés vagy viszonosság alapján másként nem rendelkezik - csak érvényes útlevéllel (határátlépésre jogosító más igazolvánnyal), valamint a magyar hatóságok által kiadott vízummal léphetik át az ország határát, illetőleg tartózkodhatnak területén. A beutazás további törvényi feltétele, hogy arra az utasforgalom számára megnyitott határátkelőhelyen kerüljön sor. Indokolt követelmény az is, hogy a külföldi tartózkodásához, valamint kiutazásához megfelelő anyagi fedezettel rendelkezzen. Ez nem csupán készpénzzel igazolható, hanem más, például készpénzhelyettesítő fizetőeszközzel (csekk, hitelkártya stb.), továbbá hitelesített meghívóval, menetjeggyel vagy szállodafoglalással is. A hatóság felhívására a külföldi az anyagi fedezet, valamint a beutazás feltételeinek meglétét köteles igazolni.

A törvény a mai jogszabályoknál részletesebben rendezi a meghívó fél kötelezettségeit és anyagi helytállását. A meghívót küldő természetes vagy jogi személy nyilatkozatának jogi súlyát megnöveli az idegenrendészeti hozzájárulás mellett annak rögzítése, hogy a meghívott ellátásáért, szállásáért, egészségügyi kezeléséért és kiutazásának költségeiért a meghívót peres úton érvényesíthető kötelezettség terheli.

Végül előírja a törvény, hogy más feltételek megléte esetén sem kerülhet sor a beutazásra, illetve nem tartózkodhat az ország területén az a külföldi, aki a hatóság által elrendelt beutazási és tartózkodási tilalom alatt áll.

III. fejezet

A 8-16. §-okhoz

A tervezet szerint a külföldi csak engedéllyel tartózkodhat Magyarország területén. Erre jogosít a vízum (legfeljebb 90 napig, illetőleg a vízummentességi egyezményben meghatározott időtartamig), az ideiglenes tartózkodási engedély (az egy évet meg nem haladó tartózkodásra), a huzamos tartózkodási engedély (egy éven túli tartózkodás esetében). Az engedélyt meg kell tagadni, ha a tartózkodás és a kiutazás anyagi fedezete nem biztosított, valamint ha törvényben rögzített (például közegészségügyi) kizáró okok merültek fel vele szemben. A vízumkérelmekkel kapcsolatos ügyekben nincs helye jogorvoslatnak, míg a beutazásra és tartózkodásra jogosító egyéb engedélyezési ügyekben államigazgatási vagy bírósági felülvizsgálatra nyílik mód.

A 17-22. §-okhoz

A beutazásra és tartózkodásra jogosító engedély sajátos típusa az állandó, határozatlan idejű tartózkodást biztosító bevándorlási engedély. Az a külföldi, akivel szemben törvényi kizáró ok nem merül fel, ha már három éven át jogszerűen tartózkodik Magyarországon és itteni életfeltételei biztosítottak, bevándorlási engedélyt kaphat.

A mérlegelés körébe tartozó pozitív feltételnek minősül, ha a kérelmező magyarországi lakhatási, megélhetési feltételei biztosítottak, kedvezményt jelent a kérelem elbírálásánál a családegyesítést szolgáló bevándorlás, valamint ha a magyar származású bevándorló a magyar állampolgárságot visszahonosítás címén is kérelmezhetné. További kedvezmények meghatározására jogszabályban nyílik mód.

A bevándorolt külföldit személyi igazolvánnyal kell ellátni, külföldi utazásra pedig saját útiokmányával jogosult, a magyar állampolgárokra vonatkozó rendelkezések alkalmazásával, ha jogszabály másként nem rendelkezik.

IV. fejezet

A 23-51. §-okhoz

A külföldiekre vonatkozó rendészeti szabályok egyik része a külföldiekkel kapcsolatos intézkedésekre, illetőleg a nemkívánatos személyek beutazásának, tartózkodásának megelőzésére, valamint a külföldiek ellenőrzésére szorítkozik. A beutazás, a tartózkodásra jogosító engedélyek kiadásának, meghosszabbításának és a bevándorlásnak közös akadálya a beutazási és tartózkodási tilalom elrendelése. A rendőrség, a határőrség illetékes szervei, valamint a nemzetbiztonsági szolgálatok a közbiztonság, a belső rend védelme, közegészségügyi, munkaerőpiai és egyéb - pl. környezetvédelmi - okokból rendelik, illete rendelhetik el.

Az államhatár átlépése előtt a beutazás feltételét a vám- és pénzügyőrség, valamint a határőrség jgosult ellenőrizni. A beutazás törvényes követelményeinek meg nem felelő külföldit az ellenőrzésre jogosult szervek visszairányítják, amely ellen a külföldi halasztó hatállyal nem bíró fellebbezéssel élhet.

A magyarországi tartózkodás jogellenességének megállapíthatósága érdekében és a közbiztonsági szempontok érvényesítésére a tervezet ismételten bevezeti a külföldiek szálláscímének bejelentési kötelezettségét, illetőleg a tartózkodási hely nyilvántartását. E kötelezettségének a külföldi - 30 napot meghaladó tartózkodása esetén - személyesen, illetőleg szállásadója útján tesz eleget, hasonlóan számos ország ilyen előírásaihoz.

A tervezet nemzeti érdekeinkkel, s egyben nemzetközi jogi kötelezettségeinkkel összhangban szabályozza a jogellenesen beutazó, tartózkodó vagy a közrendet - törvényben meghatározott okokból - sértő külföldiek személyes szabadságának korlátozását. Ennek megfelelően megállapítja a kiutasításra, az idegenrendészeti őrizetre, a kitoloncolásra és a kötelező tartózkodási hely kijelölésére, valamint az útlevélt elvételére, illetőleg visszatartására vonatkozó feltételeket.

Az okot és a beutazási tilalom tartamát megjelölő határozatában a rendőrség, jogorvoslat esetén pedig a bíróság dönt a kiutasításról. Fontos garanciális szabály, hogy nem utasítható ki a külföldi abba az országba, ahol kínzásnak, embertelen bánásmódnak vagy üldöztetésnek lenne kitéve.

A rendőrség vagy a határőrség kötelező tartózkodási helyet jelölhet ki (a külföldi korábbi szállásán, anyagi fedezet hiányában célból létesített közösségi szálláson), ha a külföldi személyazonosságának megállapítása, tartózkodási engedélyének meghosszabbítása vagy kiutasítás biztosítása indokolja.

Az idegenrendészeti őrizetbevétel, a kiutasítás és a kötelező tartózkodási hely elrendelésének törvényessége feltétlenül bírói kontrollt kíván. Ennek a speciális bírói eljárásnak, valamint a törvényellenes őrizet és tartózkodási hely elrendelése miatti kártérítésnek a szabályait tartalmazza a törvény, az Emberi Jogok Európai Egyezményének megfelelően.

V. fejezet

Az 52-59. §-okhoz

Az adatkezelés és adatvédelmi rendelkezések, összhangban a személyes adatok védelméről és a közérdekű adatok nyilvánosságáról szóló törvény követelményeivel meghatározzák az idegenrendészeti hatóságok és a nemzetbiztonsági szolgálatok ezirányű tevékenységét (milyen adatokat kezelnek, mely szerv részére szolgáltatható adat, meddig tarthatók nyilván az adatok). Garanciális szabály, hogy a beutazási és tartózkodási tilalom alatt álló külföldinek a róla vezetett egyes adatokról még nemzetbiztonsági és bűnüldözési érdekből sem lehet a tájékoztatást megtagadni, ha az elrendelt tilalom ellen a bírósághoz fordul.

-----STARTING---POINT---VEGE---

VI. fejezet

A 60. §-hoz

A nemzetközi jogi szabályokkal és gyakorlattal összhangban a tervezet kötelezi a külföldit szállító légi jármű üzembentartóját arra, hogy amennyiben a külföldi beléptetését azért tagadták meg, mert nincs érvényes útlevele vagy hiányzik a vízuma, az üzembentartó köteles gondoskodni a visszafordított külföldi visszaszállításáról, és az ezzel felmerülő valamennyi költséget ő viseli. Ezt a szabályt kell alkalmazni - nemzetközi szerződések korlátai között - akkor is ha a külföldi nemzetközi vizi vagy vasúti járművel érkezik és a beléptetés nem az államhatáron történik.

A 61-63. §-okhoz

A javaslat garanciális jelleggel és a jogalkalmazói gyakorlat szempontjait figyelembe véve ennek a törvénynek a keretei között szabályozza a külföldiek személyi okmányaival kapcsolatos anyagi jogokat és kötelezettségeket, a hatóság tennivalóit (pl. az elveszett, megsemmisült utiokmány pótlása) valamint a tervezet szabályozza a hontalanok utiokmánnyal történő ellátásának rendjét is.

A 64-65. §-okhoz

A törvény felhatalmazást ad a Kormánynak, a belügyminiszternek, a külügyminiszternek és a pénzügyminiszternek, hogy rendeleti úton szabályozzák az idegenrendészeti hatósági feladatok egyes, meghatározott kérdéseit. E körbe tartozik például a vízumfajták és a vízumkiadás részletes rendjének szabályozása, az idegenrendészeti őrizet és a kötelező tartózkodási hely kijelölésének meghatározása.

A bevándorlási engedély iránti kérelem illetékének emelése részben az értékek változásával, részben a kérelmező stabil egzisztenciájának törvényi követelményeivel függ össze.

A javaslat szerint a törvény hatálybalépését megelőzi a kihirdetést követő hat hónapos felkészülési időszak, tekintettel a szabályozás terjedelméből és jelentőségéből fakadó végrehajtási feladatokra is.