1997. évi CXXV. törvény indokolása

a volt egyházi ingatlanok tulajdoni helyzetének rendezéséről szóló 1991. évi XXXII. törvény módosításáról

-----STARTING---POINT---ALTALANOS--- 

A volt egyházi ingatlanok tulajdoni helyzetének rendezéséről szóló 1991. évi XXXII. törvény (a továbbiakban: Etv.) módosításáról szóló törvény figyelemmel az Etv. végrehajtásának eddigi ütemére, az ország teherbíró képességére, továbbá az egyházak tevékenységének anyagi feltételeiről szóló - e törvénnyel egyidejűleg elfogadott törvényre - egyrészt a tulajdonrendezési folyamat határidejének 2011-ig történő meghosszabbításáról, másrészt a pénzbeli kártalanítás járadékká történő átalakításának lehetővé tételéről rendelkezik. E javasolt módosítások reálissá teszik az Etv.-nek a végrehajtását a benyújtott igen nagyszámú ingatlan igény mellett is.

-----STARTING---POINT---RESZLETES---

Az 1. §-hoz

A törvény 1. §-a kiegészíti az Etv.-t azzal a lehetőséggel, hogy ha az egyház kívánja, akkor az általa nem természetben kért, számára át nem adott vagy más ingatlan átadásával, illetőleg vásárlásra adott kártalanítással [Etv. 2. § (4) bekezdés] nem rendezett ingatlanokra vonatkozó igénye járadék forrása legyen.

Az Etv. hatálya alá tartozó és igényelt ingatlanokat tehát az egyház - ha így kívánja - két csoportra oszthatja. Az egyik csoportban a rendezés továbbra is az Etv. szabályai szerint történik, a másik csoportba kerülő ingatlanok pedig a járadék alapját képezik. E járadékról külön törvény, az egyházak hitéleti és közcélú tevékenységének anyagi feltételeiről szóló törvény rendelkezik.

A 2. §-hoz

Az Etv. alapján igényelt ingatlanok között jelentős számú iskola is található. Az iskola átadás kérdésében a 4/1993. (II. 12.) AB határozat indokolása (I/2.) részletes elemzést tartalmaz. Annak érdekében, hogy az ott említett világnézetileg el nem kötelezett (semleges) oktatás biztosításának kötelezettsége még nyomatékosabban kifejezésre jusson, került a törvénybe az Etv. 2/A §-sal történő kiegészítése, amely a 2. § (1) bekezdésében foglalt feltétel (az önkormányzati feladatok ellátása) egyik elemének kiemelését jelenti.

A 3. §-hoz

E § az Etv. hatályos rendelkezését akként módosítja, hogy a Kormány nem 10 éves időszakra, tehát 2001-ig, hanem 2011-ig terjedő időre hagyja jóvá az egyháznak átadásra kerülő ingatlanok jegyzékét. Ezzel a végrehajtás teljes időszaka 20 évre nő.

Új rendelkezés, hogy a törvény meghatározza, mely időpontig, 1998. december 31-ig kell a döntést előkészítő egyeztető bizottságnak a Kormány elé terjesztenie az ingatlan átadásra vonatkozó javaslatát. A határidő meghatározásánál figyelembe kell venni, hogy még igen nagy számú igényt kell elbírálni.

A 4. §-hoz

A törvény e §-a mondja ki, hogy 2011. december 31-ig kell megtörténnie az átadásnak, évenként egyenletes ütemezésben.

Az 5. §-hoz

Ha az egyház a volt ingatlanát nem kívánja természetben megkapni, hanem az a járadék alapja lesz, akkor az ingatlanon fennálló elidegenítési és terhelési tilalmat törölni kell, hiszen fenntartása már nem indokolt.

A 6. §-hoz

Az Etv. által előírt általános elidegenítési és terhelési tilalom feloldásáról szóló rendelkezést igazítani kell - a tényleges helyzetre is figyelemmel - a törvény 2. §-ában foglalt határidőhöz.

-----STARTING---POINT---VEGE---

A 7. §-hoz

E § a törvény hatálybalépéséről intézkedik. Rendelkezik továbbá arról, hogy a módosító törvény hatálybalépését követően már nincs lehetőség a további ingatlanigénylésre. Az igénylési folyamat lezárása feltétlenül szükséges (a járadékalap megállapítása és a jogbiztonság is megköveteli), és semmiképp sem méltánytalan az egyházak számára, mert az igénylés az Etv. hatálybalépése óta, tehát 6 éve folyik.

A törvény 7. §-a szerint hatályát veszti az Etv. 23. §-a, amely az egyházak anyagi feltételeire vonatkozó törvényalkotást ír elő, mert egyidejűleg elfogadásra került az indokolás általános részében már említett ilyen tartalmú törvény.