2019. évi CIV. törvény

a halgazdálkodásról és a hal védelméről szóló 2013. évi CII. törvény módosításáról

1. § A halgazdálkodásról és a hal védelméről szóló 2013. évi CII. törvény 62/C. §-a a következő (4a)-(4e) bekezdéssel egészül ki:

„(4a) A (4) bekezdés a) és b) pontja szerinti nyilvántartásban (az e § alkalmazásában a továbbiakban együtt: nyilvántartás) a horgászszövetség kezeli a nyilvántartott természetes személy (a továbbiakban: nyilvántartott személy)

a) természetes személyazonosító adatait,

b) lakcímét,

c) kézbesítési címét,

d) telefonos és elektronikus elérhetőségét.

(4b) Az adatfelvétel során a (4a) bekezdés a) és b) pontja szerinti adatokat - a hitelesség biztosítása érdekében - a nyilvántartott személy által

a) személyesen vagy

b) elektronikus ügyintézés esetén a videotechnológiával történő azonosítás során

bemutatott, a (4a) bekezdés a) pontja szerinti adat esetében személyazonosításra alkalmas, arcképmását tartalmazó okmány, továbbá a (4a) bekezdés b) pontja szerinti adat esetében személyi azonosítót és lakcímet igazoló hatósági igazolvány vagy a lakcímet igazoló egyéb okmány alapján kell rögzíteni.

(4c) A telefonos és elektronikus elérhetőség a nyilvántartott személy hozzájárulása esetén kerül rögzítésre.

(4d) A (4a) bekezdés szerinti személyes adat - törvény eltérő rendelkezése hiányában - más szerv vagy személy részére nem továbbítható, és azt a horgászszövetség a nyilvántartott személynek a nyilvántartásból való törlését követő ötödik év végéig zártan kezeli.

(4e) A nyilvántartott személy a (4a) bekezdés a)-c) pontjában meghatározott adatokban történt változást haladéktalanul, de legkésőbb az adatváltozás bekövetkezésétől számított 30 napon belül bejelenti a horgászszövetségnek azzal, hogy a (4a) bekezdés a) és b) pontja szerinti adatokban bekövetkezett változás bejelentése tekintetében a (4b) bekezdést alkalmazni kell.”

-----STARTING---POINT---VEGE---

2. § Ez a törvény 2020. január 1-jén lép hatályba.