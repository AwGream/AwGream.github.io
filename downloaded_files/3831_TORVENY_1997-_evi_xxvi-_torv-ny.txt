1997. évi XXVI. törvény

az Európai hagyományos fegyveres erőkről szóló Szerződés első felülvizsgálati konferenciáján az Európai hagyományos fegyveres erőkről szóló Szerződés kiegészítéseként, annak szerves részeként elfogadott Záródokumentum „A” melléklete, valamint az ideiglenes alkalmazás kiterjesztéséről rendelkező határozat megerősítéséről

1. § Az Országgyűlés az Európai hagyományos fegyveres erőkről szóló Szerződés (a továbbiakban: Szerződés) Részes Államai által a Szerződés első felülvizsgálati konferenciáján a Szerződés kiegészítéseként, annak szerves részeként 1996. május 31-én elfogadott Záródokumentum „A” mellékletét, valamint az ideiglenes alkalmazás kiterjesztéséről rendelkező határozatot e törvénnyel megerősíti.

2. § (1) Felhívja a Kormányt, hogy a Szerződés, valamint az e törvény által megerősített egyezmény és határozat együttes kihirdetéséről szóló törvényjavaslatot a Záródokumentum „A” mellékletének hatálybalépését követően terjessze az Országgyűlés elé.

(2) Ez a törvény a kihirdetése napján lép hatályba.