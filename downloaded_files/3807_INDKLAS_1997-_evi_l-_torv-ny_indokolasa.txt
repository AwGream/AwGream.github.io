1997. évi L. törvény indokolása

a vámjogról, a vámeljárásjogról, valamint a vámigazgatásról szóló 1995. évi C. törvény és az ahhoz kapcsolódó egyes törvények módosításáról

-----STARTING---POINT---ALTALANOS--- 

A vámjogról, a vámeljárásról, valamint a vámigazgatásról szóló 1995. évi C. törvény (a továbbiakban: Vtv) módosítást az Európai Unióval (a továbbiakban: EU) vállalt jogharmonizációs kötelezettség fokozatos végrehajtása, a múlt év áprilisában hatályba lépett törvény alkalmazásának segítése, időszerűségét az EU-val - és egymással is - szabadkereskedelmi szerződéses kapcsolatot létrehozó országok közötti szorosabb kereskedelmi és integrációs együttműködés megalapozását biztosító egységes származási szabályok alkalmazásának 1997. július 1-től vállalandó kötelezettsége indokolja. A szerződő felek közötti kereskedelemben a partner országokból származó árukra igénybe vehető vám-, és egyéb piacrajutási kedvezmények származási feltételeit az EU-val, az EFTA-val és a visegrádi országokkal (CEFTA) eddig aláírt, törvényi szinten kihirdetett társulási, illetve szabadkereskedelmi megállapodásaink részét képező származási jegyzőkönyvek tartalmazzák.

A piacrajutási kedvezmények bővítése céljából az EU, EFTA, CEFTA és a balti országok, valamint Románia és Bulgária részéről is elfogadott, illetve elhatározott származási szabályharmonizációt biztosító új származási jegyzőkönyveket kormányrendeletek hirdetik ki. Az új származási szabályok alapján lehetővé válik, hogy - a szerződéses térségbe történő export esetén - az egységes rendszerhez csatlakozó országokból származó és az exporttermékbe beépült anyagokat és félkésztermékeket is - a piacrajutási kedvezmények igénybevételét biztosító ún. „származó hányadként” igazolhassák az exportőr országok. A származó anyagok értéke tehát növelhető a szerződő felektől származó importhányad értékével, amennyiben a késztermék a kedvezményes térség piacán értékesül. A szerződéses országokból származó termékhányadok származóként történő beszámíthatósága az ún. pán-európai kumuláció.

A pán-európai kumuláció alkalmazásával változnak a származás igazolásának feltételei is, amennyiben az integrációs térségen kívüli országokból származó vámárukra a továbbiakban csak korlátozottan érvényesíthetők a Vtv által az exportba beépült vámárukra biztosított vámjogi kedvezmények és mentességek, ha az exportőr a kedvezményes származás igazolásához kötött szerződéses piacrajutási kedvezményekkel élni kíván. Így az 1997. július 1-től magyar részről is alkalmazandó új nemzetközi kötelezettségvállalásban rögzített feltételek végrehajtásának biztosítása céljából szükségessé vált a Vtv exportösztönző rendelkezéseinek módosítása. A mellékelt törvény ennek érdekében érinti a vámszabadterületi szabályozást, az aktív feldolgozás jogcímén alkalmazható vámteher fizetés alóli mentesítést, a magánvámraktár igénybevétele esetén az exportba beépülő vámárukra kiszabott vámteher felfüggesztésének lehetőségét, a külföldi fél részéről küldött és az általa megrendelt exporttermékbe beépülő import anyagra és alkatrészre biztosított vámmentes jogcím alkalmazását, valamint az exportteljesítés igazolásához kötött vámvisszatérítési lehetőség igénybevételét.

Eszerint, illetve a nemzetközi kötelezettségvállalásban rögzítetteknek megfelelően 1998. december 31-ig a vámtörvényi vámmentességi, illetve vámkedvezmény jogcímek csak az 5%-os vámszint fölötti vámtételek tekintetében - textiltermékeknél 10% fölött - érvényesíthetők, ha az exportőr a szerződéses partnerek piacán igénybe kívánja venni a származás igazolásához kötött piacrajutási kedvezményt, 1999-től pedig a teljes vámot meg kell fizetni a szóban forgó esetekben.

A törvény az említett szabályok alkalmazását biztosító rendelkezések mellett az EU Vámkódexével vállalt harmonizáció megvalósítását szolgáló előírásokat is tartalmaz, továbbá olyan rendelkezéseket, amelyek a vámtörvény hatálybalépése óta ismertté vált értelmezési problémák megoldását segítik, különös tekintettel a gazdálkodás feltételeinek javítására.

Tartalmaz a törvény olyan rendelkezéseket is, amelyek a feketegazdaság elleni hatékonyabb fellépést biztosítják a Vtv gyakorlati alkalmazása során e téren szerzett tapasztalatok ismeretében.

-----STARTING---POINT---RESZLETES---

Az 1-2. §-hoz

A törvény értelmező rendelkezéseinek módosítása, amely - többek között - a törvény hatálybalépése óta a vámszervezetnél megvalósult hatósági funkcióváltozást, és a vámáru fogalomban a közvámraktárba kiviteli céllal betárolt belföldi áru bérmunkaszerződés keretében történő visszahozatalának biztosíthatósága céljából szükséges módosítást tartalmazza. A lízing definíciót a hazai törvényhozásban bekövetkezett időközbeni változások miatt kell a Vtv-ben szerepeltetni. A vámteher fogalom bővítését a vámbiztosíték alapjának pontosabb meghatározása teszi szükségessé. A vámszempontból megbízható fogalom újraszabályozását (szigorítását) az e feltételhez kötött vámjogi kedvezményekkel történő visszaélések tapasztalatai indokolják. A kockázatot csökkentendő került be a feltételek közé a vámtartozás mentesség mellé az évente igazolandó adó- és TB tartozás alóli mentesség, valamint a cég működőképességét bizonyító körülmény igazolása.

A nemzetközi szerződéshez kapcsolódó kedvezményes elbánás fogalmának meghatározását a pán-európai kumulációs rendszerhez történő csatlakozás feltételeit megteremtő módosítások egyértelmű alkalmazásának biztosítása teszi szükségessé.

A 3-4. §-hoz

A Vtv 3. §-ának módosítása elsősorban azt a célt szolgálja, hogy a MALÉV járatok fedélzetén ismét zavartalanul biztosítható legyen a légiutasok fedélzeti kiszolgálása, ideértve a devizáért történő értékesítés lehetőségét is.

A hamisított és kalóztermékek nemzetközi forgalmának korlátozására érvényes nemzetközi kötelezettségvállalás végrehajtásának EU-konform vámtörvényi megalapozása céljából - az áruforgalom szabadsága érvényesítésének elvét megőrizve - nevesített hivatkozás történik arra, hogy a továbbiakban a vámeljárásban érvényesíteni szükséges a jelenleg előkészítés alatt álló külön jogszabályban a hamisított áruk szabad forgalomba kerülésének megakadályozása érdekében előírt korlátozó rendelkezéseket is.

Az 5. §-hoz

A közvámraktárba export céllal betárolt áruk továbbítására is vámbiztosítéknyújtási kötelezettséget szükséges előírni annak érdekében, hogy az áruk raktárból történő kivitele esetén a vámhatárig fedezhető legyen a beraktározást követően visszatérített közterhek és igénybevett állami támogatások összege arra az esetre, ha az áru a külföldre történő kiszállítás helyett belföldi forgalomba kerülne.

Emellett a múlt év júliusától bevezetett tranzitgarancia és a vámtörvényben szabályozott vámbiztosítéknyújtási garanciák gazdálkodók érdekeit figyelembe vevő összhangjának megteremtésére is tartalmazza a rendelkezés, valamint a törvényben meghatározott esetben a jövedéki garanciát is beszámíthatóvá teszi a vámbiztosítékba.

A gazdálkodók likviditási problémáit mérlegelve a törvényben pontosan meghatározott feltételek megléte esetén - amennyiben az adott vámáru, vagy áru vámterhét több vámjogi kedvezmény biztosításánál is figyelembe kellene venni - lehetővé válik a vámbiztosítékok halmozódásának kiküszöbölése. Ennek alkalmazását és ellenőrzését biztosítandó a törvény a kérelmező által nyújtandó feltételeket is rögzíti.

A külföldi bankgarancia elfogadásának feltételeként - és az MNB-vel e kérdésben folytatott többszöri egyeztetés eredményeként - rögzítésre kerül, hogy vámbiztosítékként csak a belföldi bank (hitelintézet) által felülgarantált külföldi bankgaranciát fogadhatja el a vámhatóság.

A vámbiztosítékokkal foglalkozó rendelkezések kezességvállalási feltételei az egyértelmű alkalmazás és egységes végrehajtás biztosítása céljából kerülnek pontosításra (ld. 5. § (6) bekezdését). Ugyanakkor a kezességvállalási tevékenység garanciális feltételeit erősítendő, kiegészül a szabályozás egy olyan rendelkezéssel, amely a feltételek megszegése esetén lehetővé teszi az engedély visszavonását és ilyen esetben két éves moratórium alkalmazását annak ismételt megszerzésére.

A 6-7. §-hoz

A vámbiztosíték mértékét szabályozó 6. §-ban foglalt rendelkezések az egyes jogcímeken nyújtandó vámbiztosíték feltételeket pontosítják, valamint a közvámraktárba beraktározott áruk vámhatárig történő árutovábbításánál igényelhető vámbiztosíték tartalmát szabályozzák. Pontosításra kerül továbbá a vámraktár és a vámszabadterület üzemeltetéséhez kért tevékenységi garancia feltételrendszere is, aminek célja, hogy a nyújtott fedezet vámhatósági ellenőrzését is megfelelőbben biztosítsa.

A vámbiztosíték mentesség szabályait (7. §) azok egyértelműbb alkalmazási feltételeit biztosítandó javasolja a tervezet a hatályos előírások áttekinthetőbb szerkezetbe foglalását. Új jogcímként fogalmazza meg a törvény a külföldi lajstromjelű szállítóeszközök vámbiztosítéknyújtás mentességét.

A 8-9. §-hoz

A vámbiztosíték felszabadítását szabályozó rendelkezés (8. §) a vámbiztosítékok gyorsabb elszámolásának elősegítése céljából a hatályos előírást egészíti ki azzal a jogcímmel, amikor a vámbiztosíték indokoltsága a vámteher megfizetése miatt szűnik meg.

A vámkezelésnél alkalmazott vámtételek szabályait a 9. § pontosítja.

A 10-12. §-hoz

E rendelkezések közül a pán-európai kumulációs rendszer alkalmazása céljából 1997. júliustól bevezetésre kerülő szabályok végrehajtási feltételeinek biztosítását szolgáló módosításoknak van kiemelt jelentősége. A törvényben utalás történik arra, hogy az új szabályok szerint az exportőrnek a Vtv-ben továbbra is biztosított vámkedvezményektől függetlenül vámfizetési kötelezettsége keletkezik, amennyiben a nemzetközi szerződés alapján igénybe vehető kedvezmények érvényesítéséhez a származás igazolását kéri [ld. 10. § (2) bekezdése].

A kiadásra kerülő származási bizonyítványok megszerzésének feltételeként utalás történik arra is, hogy export esetén a vonatkozó nemzetközi szerződés tartalmazhat a származás igazolás feltételeire vonatkozó előírásokat, amit kötelező érvényesíteni (11. §).

A 12. § (1) bekezdésében pedig szabályozásra kerül, hogy amennyiben az új származási szabályok szerinti származás igazolás kiadásának feltételeként megfizetendő vámteherkivetésre kerül sor, a vám kiszabásánál az exportba beépült vámáru tekintetében annak a vámterületre történt korábbi beérkezéskori vámértékét kell figyelembe venni.

A 12. §-ban rögzített egyéb rendelkezések részben pontosító jellegűek, részben a vámérték felülvizsgálat segítése céljából felhatalmazást adnak a vámhatóságnak arra, hogy a konkrét körülményektől függően döntsön a vámérték bevallás megköveteléséről, amennyiben a bevallott vámérték tekintetében kételye támad.

A 13-15. §-hoz

E §-ok döntően ugyancsak a vámérték felülvizsgálat végrehajtását könnyítő pontosításokat tartalmaznak.

A 16-17. §-hoz

E rendelkezések a vámhatáron történő ügyféli kötelezettségek, valamint az átmeneti őrzés igénybevételével kapcsolatos előírások pontosítását szolgálják.

A 18. §-hoz

Az államhatáron át bonyolódó forgalomra vonatkozó tiltó és korlátozó jogszabályok hatályát nem sértve, kiegészül a rendelkezés egy olyan feltétel rögzítésével, aminek alapján egyértelművé válik a Vtv-ben biztosított jogok és kedvezmények érvényesíthetősége, amennyiben az adott forgalom nem tartozik a külkereskedelmi törvény hatálya alá.

A 19-20. §-hoz

A bizalmi elv érvényesítése céljából a 20. §-ban újraszabályozott összevont árunyilatkozatadás feltételei a gyakorlati tapasztalatok alapján szigorodnak. Az egyszerűsített bevallást ugyanis csak a ténylegesen megbízható ügyfelek számára szabad biztosítani. Ezért javasolja például a tervezet, hogy a továbbiakban csak a vámszempontból megbízható ügyfelek kapjanak erre lehetőséget, míg a jövedéki törvény hatálya alá tartozó vagy egyéb szempontból fokozott ellenőrzést igénylő áruk vámkezelésénél az árunyilatkozatadás egyszerűsített módja nem alkalmazható.

A 21. §-hoz

A vámkezelés céljából benyújtott vámárunyilatkozat alapján a vámhatóság nem minden esetben tudja előre megállapítani azt, hogy a vámkezelést mikorra tudja elvégezni. Ezt ugyanis az árunyilatkozatból meg nem állapítható egyéb körülmények is befolyásolhatják. Ezért a hatályos törvényi szöveg értelemszerű módosítása szükséges, ugyanakkor az ügyfelek érdekében rögzíti a módosítás a vámhatóság azon kötelezettségét is, hogy az árunyilatkozat átvételekor köteles azt ellenőrizni. Tartalmaz továbbá a módosítás felhatalmazást az országos parancsnokság részére annak érdekében, hogy kérelemre, a körülmények mérlegelésével, általános engedélyt adhasson a Vtv-ben nem rögzített esetekben is a vámkezelések soronkívüli, illetve a vámárunyilatkozat benyújtásának napján történő lebonyolítására is. Az engedélyezés feltételei a vámtörvény végrehajtási rendeletében kerülnek szabályozásra.

A 22-25. §-hoz

Általában pontosító rendelkezések.

A 23. § a külföldi tulajdonban lévő és külföldi lastromjellel ellátott fuvareszközökre is lehetővé teszi az árutovábbításkor az egyszerűsített eljárást a végrehajtási rendeletben szabályozott részletek szerint.

A 26. §-hoz

A pán-európai kumulációs rendszer alkalmazását biztosító módosítási törvény, amely biztosítja, hogy a magánvámraktárnál eddig alkalmazható vámteherfizetés alóli mentesítés július 1-jét követően a nemzetközi kötelezettségben vállalt vámteherfizetési feltétel érvényesítési lehetőségével módosuljon, ha az exportőr az új származási szabályok szerinti igazolást kér.

A 27. §-hoz

E rendelkezésben javasolt módosítás az EU vonatkozó előírásaival összhangban lehetővé teszi, hogy a közvámraktárba árut beraktározó jogai és kötelezettségei megegyezzenek a vámárut beraktározóéval, továbbá arról is rendelkezik, hogy a beraktározói jogok és kötelezettségek átszállhassanak az áru igazolt külföldi tulajdonosára is. Ez utóbbi rendelkezésnek azért van jelentősége, hogy lehetővé váljék az új tulajdonos rendelkezési jogosultsága az áru felett.

A 28-31. §-hoz

E rendelkezések egyik célja, hogy mind az aktív feldolgozás esetében, mind az ideiglenes behozatali vámkezelésnél egyértelművé tegyék, hogy a vámterheket a vámáru esetleges belföldi forgalomba kerülésének esetére 100%-ban kell biztosítani függetlenül attól, hogy a vonatkozó törvényi előírások szerint az adott vámeljárás milyen vámteherfizetési kötelezettség alá esik. Ennek alapján a továbbiakban egyértelművé válik, hogy a forgalmi adók fedezetét is biztosítani kell [lásd: 28. § (1) bekezdését és a 31. §-t].

A hazai foglalkoztatási érdekek figyelembe vételével a módosító rendelkezések azt is biztosítják, hogy a közvámraktárba export céllal betárolt árukat a külföldi vevő rendelkezésének megfelelően a vele kötött bérmunkaszerződés alapján az aktív feldolgozás szabályainak alkalmazásával vissza lehessen hozni a közvámraktárból. A vámtörvény hatálybalépésével ugyanis - többek között - a vámszabadterületi raktározás helyett bevezetett vámraktározási intézmény nem tette lehetővé ezt, ami azt eredményezte, hogy a külföldi fél által megvásárolt magyar árut ki kellett léptetni az országból ahhoz, hogy azt bérmunkavégzés céljából újra behozhassák. Ez a szállítás miatti költségnövekedésen túl azzal a veszéllyel is járt, hogy például Szlovákiával kell versenyezni az exportált magyar termékre köthető bérmunka vállalási üzlet megszerzéséért.

A 28. § (2) bekezdésében rögzített törvény pontosítja továbbá a bérmunka elszámolás feltételeit is, ami a biztonságosabb hatósági ellenőrzést szolgálja, másrészt biztosítja a nemzetközi kötelezettség érvényesíthetőségét is a bérmunka, illetve aktív feldolgozás esetén a jelenlegi szabályozás alapján élvezett vámteherfizetés alóli mentesség helyett, amennyiben az exportőr a pán-európai kumulációs szabályok szerinti származás igazolását kéri.

A 29. § az aktív feldolgozásban történő vámkezelés feltételeit szabályozza újra, tekintettel arra, hogy a Vtv elfogadását követően végrehajtási problémát okozott az engedélyezésben résztvevő hatóságok eltérő törvényértelmezése a feladat végrehajtása tekintetében. Az új rendelkezés lényegében megőrzi az EU konform szabályozást és pontosítja az érintett hatóságok feladatait.

A 32. §-hoz

E rendelkezésben rögzített törvény célja - a vonatkozó nemzetközi gyakorlattal összhangban -, hogy a külföldi lajstromozású fuvarozó eszközök és szállítótartályok ideiglenes behozatali szabályozásának feltételeit egyértelművé tegye, eszerint az ilyen fuvareszközök ideiglenes behozatala vámmentes jogcímen történhet.

A Magyarországon tartózkodó külföldiek számára azonos időszakra csak egyféle jogcímen teszi lehetővé a személygépkocsi vámkezelést, mégpedig vagy a vonatkozó jogcímen történő vámmentesség alkalmazásával a belföldi forgalom számára történő vámkezeléssel, vagy ideiglenes behozatali jogcímen, amihez 6 hónapon túli időtartam esetén vámbiztosítéknyújtás szükséges.

Kibővíti a törvény az ideiglenes behozatali jogcímek körét a nemzetközi légifuvarozást végző légijárművek külföldi meghibásodása esetén a hazatérés idejére kölcsönkapott alkatrész vámáruk vámkezelésével, ami megfelel a vonatkozó nemzetközi gyakorlatnak.

Egyértelművé teszi továbbá a módosítás, hogy az ideiglenes behozatali jogcímen élvezhető kedvezményes vámfizetés arra az esetre nem alkalmazható, ha a vámáruval való elszámolás a belföldi forgalom számára történő vámkezeléssel történik.

A 33-34. §-hoz

A vámtörvény megszigorította a vámáru kiadásának feltételeit, aminek következtében nem volt lehetséges a vámáru kiadása a törvényben szabályozott vámbiztosítéknyújtás mellett. Ez az azonnali vámfizetési móddal vámkezelt vámáruknál okoz problémát, mert a vámteher megfizetése előtt a szállítmányozó raktárából nem adható ki a vámáru. A törvény a gondot megoldja.

A 34. § pontosítja, hogy csak a fuvarozási tevékenység végzése céljából történő ideiglenes kivitel esetén mentesül a szállítóeszköz az árunyilatkozat benyújtási kötelezettség alól.

A 35-36. §-hoz

E rendelkezések részben a gazdálkodók érdekeit [35. § (2) bekezdése], részben az ellenőrzés biztonságosabb feltételeit szolgálják [a 36. § (2) bekezdése].

A 35. § (2) bekezdésében rögzített törvény célja a vámszabadterület és a belterület között egyre bonyolultabbá váló gazdasági együttműködési kapcsolatok pontosabb szabályozása, különös tekintettel a vámszabadterület kedvezőbb vámjogi helyzetére és az egyes törvények ezzel kapcsolatos eltérő rendelkezéseire is.

A 36. § (1) bekezdéseként javasolt rendelkezés utal arra, hogy amennyiben a vámszabadterületen gyártott exporttermék kivitelénél a pán-európai szabályok alkalmazásával kérik a származás igazolását, érvényesíteni kell a nemzetközi kötelezettségekben vállalt feltételeket is, ami gyakorlatilag vámfizetési kötelezettség vállalását jelenti.

A 37. §-hoz

Az e §-ban rögzített feltételek a pán-európai kumuláció alkalmazásával ugyancsak módosulnak, miután az új nemzetközi kötelezettségvállalás érvényesítése korlátozza az eddig igénybe vehető vámtörvényi vámmentességi jogcímet, amikor az exportőr a külföldi vevő által térítés nélkül beküldött anyagot, alkatrészt épít be az export-termékbe.

A 38-44. §-hoz

E rendelkezések a Vtv vámmentességi jogcímeit pontosító rendelkezéseket tartalmaznak. Így többek között a vonatkozó nemzetközi egyezmény alapján a Magyarországon dolgozó diplomaták számára zártkörű diplomata boltban történő vásárlás esetén biztosított vámmentességet beiktatja a Vtv-be is, a fuvarozó vállalati alkalmazottak által a szolgálatteljesítés alkalmával behozott útiholmikra vonatkozó egyenlő elbánást is megteremti, továbbá a katonai temetőkkel kapcsolatos vámmentességi jogcím tartalmát az időközben felmerült, nemzetközi gyakorlattal összhangban álló igények szerint módosítja.

A hazatelepülőknek, bevándorlóknak, hosszabb időtartamra Magyarországon letelepülőknek vagy itt tartózkodóknak biztosított vámmentességi feltételeket pontosító törvény kiküszöböli a hatályos Vtv szabályozás értelmezési gondot felvető megfogalmazását és a Vhr-ből átvett rendelkezéssel egyértelművé teszi a számukra vámkezelhető személygépkocsira alkalmazható vámmentességi feltételeket, 1 éves időtartamra behatárolja továbbá e kedvezményezett kör számára a vámmentes vámkezelés lehetőségét.

A Lake Successi Egyezmény alapján vámmentes oktatási és tudományos készülékek és műszerek vámkezelési feltételeinek újraszabályozását az e jogcím gyakorlati alkalmazása során ismertté vált végrehajtási problémák elkerülése indokolja (ld. 42. §-t). Ezzel a módosítással kiiktatásra kerül a törvényi feltételek közül a vámáruk tudományos egyenértékűségének igazolási kötelezettsége és a hasonló termékek hazai gyártása hiányának igazolása. Így ezeket a körülményeket a kedvezmény igénybevételére kijelölt felsőfokú oktatási és kutatási intézmények vezetőjének nyilatkozata szerinti tényleges hasznosítás vizsgálata igazolhatja, a hazai termelés védelmét pedig a közbeszerzési pályázatok révén történő beszerzés dokumentálása helyettesíti.

A szaktárca javaslatára a törzskönyvezési céllal behozott növényvédelmi célú készítmények is megkapják a vámmentességi jogcímet, továbbá a külföldi autópályán felhasználásra kerülő matricákkal kapcsolatos vámmentességi kérelemnek is helyt ad a törvény, miután azoknak nincs hazai forgalmi értékük és a kedvezmény beilleszthető a vonatkozó vámmentességi jogcímbe is.

A 45-47. §-hoz

A vámfizetésre kötelezett meghatározása a törvény egyik alapvető anyagi szabályt rögzítő §-a. Ezért is szükséges pontosítani a vonatkozó szabályozást. A törvény a vámterhek biztonságosabb megtérülése céljából - az egyetemlegesség elvét érvényesítve - vámfizetésre kötelezetté nyilvánítja a megbízót is, akinek a számlájára a megbízott a vámkezelést kéri.

A rendelkezési jog korlátozásával vagy a feltételtől függő vámkedvezmény alkalmazásával történő vámkezelés garanciális feltételeit erősítendő, az ilyen árukra előírt elidegenítési korlátozást szükséges kiegészíteni a bérbe-, használatba- és lízingbe adási korlátozás előírásával is (lásd: 46. §-t).

A 47. §-ban javasolt módosítás a visszaélés esetén alkalmazandó szankció megalapozása érdekében a vámbiztosíték megállapítás szempontjából is lényeges körülménynek tekinti a jelenleg a vámteher megállapításánál felsorolt feltételeket.

A 48. §-hoz

A törvény az 1997. júliustól alkalmazásra kerülő új származási szabályok alapján történő vámteher kiszabás lehetőségére és módjára utal, ami a magyar gyakorlatban is megteremti az áruk exportjánál történő vámkiszabást.

A 49. §-hoz

Pontosító szabályozási törvény az aktív feldolgozás esetén bizonyos esetekben kiszabható vámteherrel kapcsolatban felmerült értelmezési problémák kezelésére.

Az 50. §-hoz

A vámteher megfizetését szabályozó törvényi rendelkezések pontosítását szolgáló módosítások célja többirányú.

Egyrészt biztosítják a kincstári elszámolási szabályozás és a vámteher fizetési kötelezettség közötti egyértelmű törvényi kapcsolat megteremtését (lásd: az (1) és az (5) bekezdéseket), másrészt egyértelművé teszik, hogy az új származási szabályok alapján igényelt származási igazolás esetén az exportőr kérelmére kiszabott vámteher megfizetésének igazolása mindkét vámteher fizetési módnál szükséges a származási bizonyítvány megszerzéséhez.

A halasztott vámfizetés feltételeinek szigorítására vonatkozó törvény (lásd: a (2) bekezdést) a feketegazdaság elleni hatékonyabb fellépést biztosítja. Ezen belül különösen a vámszempontból megbízható feltétel előírása lényeges előrelépést alapozhat meg, miután ez a vámtörvényi fogalom megköveteli az ügyfél büntetlen előéletét is a vámfizetési kedvezmény megszerzéséhez. A cégjegyzékbe történő bejegyzés igazolása ugyancsak növeli a vámbeszedés biztonságát.

Az 51. §-hoz

A vámvisszatérítési szabályok módosítására vonatkozó rendelkezések elsősorban a pán-európai kumuláció alkalmazásának lehetőségét, valamint a visszatérítés feltételeit pontosító előírásokat tartalmaznak a visszaélések lehetőségének csökkentése céljából.

Kiegészül a § továbbá egy új (2) bekezdéssel, amely az adóeljárási szabályokkal összhangban a vámhatóság számára is megadja a lehetőséget a visszatérítendő vámterhek visszatartására, ha a kérelmezőnek vámtehertartozása van, továbbá ha a vámhatóság erre vonatkozó megkeresést kap az adóhatóságtól vagy a társadalombiztosítási szervtől a nála nyilvántartott közterhek megtérítése érdekében.

Az 52. §-hoz

A vámigazgatási bírságra vonatkozó új jogcím megfogalmazását tartalmazó törvény célja a növekvő szerepet játszó vámhatósági utólagos ellenőrzés akadályoztatásának szankcionálása.

Az 53. §-hoz

A kamatfizetési kötelezettség módosítását tartalmazó törvény a kamatszámítás kezdő időpontját határozza meg azokra az esetekre, amikor egy korábban élvezett feltételes vámkedvezmény feltételének feloldása miatt kell a kamatot felszámítani.

Az 54. §-hoz

A rendelkezés a nemzetközi szerződések (WTO és szabadkereskedelmi megállapodások) alapján idén januártól megszűnt vámon kívüli fizetési kötelezettségre utal, így a továbbiakban a vámkezelési díj és a statisztikai illeték csak a nem WTO országokból származó importnál merül fel.

A pénzügyminiszter a rendelkezésben leírt feltételek megléte esetén felmentést adhat a statisztikai illeték és a vámkezelési díj megfizetése alól.

Az 55-56. §-hoz

A rendelkezések közül a határátkelőhelyeken végzett túlórai szolgálatért felszámítható költségtérítési lehetőség emelhető ki, aminek a megnövekedett nemzetközi forgalom szabta működtetési költség igények miatt van jelentősége.

Az 57-58. §-hoz

A vámigazgatási eljárás egyéb államigazgatási eljárásoktól eltérő különös szabályait tartalmazó rendelkezéseinek módosítása, amely

- pontosítja a határozathozatali szabályokat (57. §); és

- a jogorvoslati előírásokat áttekinthetőbb rendszerbe foglalja (58. §).

E szabályok közül kiemelendő az új származási szabályok alkalmazásával kiszabott vámteherről szóló elsőfokú határozat kivétele az azonnali végrehajtási kötelezettség alól, valamint az ilyen kötelezettséget tartalmazó határozat ügyfél kérelmére történő visszavonhatóságának szabályozása, amivel megakadályozható az e jogcímhez kapcsolódó kintlévőségállomány képződés (lásd: a törvény 58. §-ában foglalt Tv. 147. § (1) bekezdés a) pontját és (3) bekezdését.)

A határozathozatalra vonatkozó egyéb rendelkezésekben foglalt szabályok célja a határozatok módosítási és visszavonási eseteinek pontosítása, ami az eljárás során szükséges korrekciók elvégzésének lehetőségét biztosítja.

A jogbiztonság növelését szolgálja a vámhatóság kamatfizetési kötelezettségének megerősítése, ha határozata jogszabályt sértett és e címen visszafizetési kötelezettsége keletkezik (lásd: 58. §-ban foglalt Tv. 147. § (7) bekezdését).

Az 59-60. §-hoz

A végrehajtási eljárás hatékonyságának növelése céljából a módosítás megteremti a lehetőséget arra, hogy a vámhatóság együttműködési megállapodást köthessen az adóhatósággal a vámterhek behajtására. Ezzel mód nyílik a hatóságok erőinek ésszerűbb koncentrálására (lásd: 59. §-t).

A vámadatbázisban meglévő adatok ellenőrzési célra történő felhasználásának biztosítását szolgáló módosítás az APEH, ÁSZ és a Kormányzati Ellenőrzési Iroda, valamint közigazgatási célból a rendelkezésben felsorolt szervek részére (lásd: a 60. §-t).

A 61-62. §-hoz

A vámhatósági tevékenységen belül szükségszerűen növekvő szerepet játszó utóellenőrzés feltételeire vonatkozó módosítások pontosabban behatárolják a vámhatósági ellenőrök illetékességét (61. §), és az ellenőrökkel azonos módon szabályozzák újra az ellenőrzött kötelező együttműködését az ellenőrzés lefolytatásában, illetve feltételeinek biztosításában (62. §), ami megalapozza az ennek megsértése miatt kiszabható vámigazgatási bírság kiszabás lehetőségét is.

A 63-66. §-hoz

A vámügynöki tevékenységre vonatkozó szabályok módosítását a törvény bevezetése óta ismertté vált gyakorlati problémák kezelésének igénye teszi indokolttá. Így például a gazdasági társaságok tevékenységi feltételeit szabályozó törvénymódosítási szándékkal összhangban kerül szabályozásra a vámügynöki tevékenységi engedély kiadásának feltétele is a cégbírósági bejegyzési igazolás tekintetében [63. § (2) bekezdés].

Egyértelművé teszi a sok vitát kiváltó garancianyújtási kötelezettségek alkalmazását is (lásd: 66. §-t), és egyidejűleg törli a vámügynöki tevékenységi engedély kiváltásához szükséges 2%-os bankgarancianyújtási kötelezettséget. Következésképpen a vámügynök(ség) által végzett egyes tevékenységekhez előírt garanciafeltételeket külön-külön kell teljesíteni.

Az új szabályozás elfogadásával a vámügynöki tevékenység szakmai végzettség igazolásával, vámbiztosítéknyújtási feltétellel és szervezet esetén cégbejegyzés igazolásával folytatható.

A 68. §-hoz

A törvény 1. számú mellékletének 2. pontjában szabályozott nem kereskedelmi forgalomra vonatkozó előírások újraszabályozásával a természetes személyek számára - e minőségükben - a jelenlegi előírások szerint lehetővé tett kereskedelmi mennyiségnek minősülő vámkezelési lehetőségét célszerű korlátozni a feketegazdaság feltételezhető áruforrásainak szűkítése céljából.

-----STARTING---POINT---VEGE---

A 69-71. §-hoz

Az átmeneti rendelkezések egyik legfontosabb előírása a pán-európai kumuláció július 1-jei hatálybalépésével érintett átmeneti szabályok megfogalmazása [9. § (3) bekezdés] Eszerint egyértelmű, hogy a július 1-je előtt importált és a július 1-jét követően bonyolított exportba beépülő vámáruk tekintetében az exportőr döntése az irányadó abban, hogy változatlanul élni kíván-e a vámtörvényi vámkedvezmények igénybevételével, vagy a pán-európai kumulációs szabályok alkalmazásával (vámfizetés vállalásával) kéri az export-piacrajutási kedvezményt biztosító származás igazolását a vámhatóságtól.

Tartalmaz a rendelkezés a gazdálkodók (vámügynökök) által a hatályos Vtv. alapján megkövetelt 2%-os tevékenységi garancia azonnali felszabadítására vonatkozó garanciális előírást is [9. § (4) bekezdés] Az oktatási és tudományos eszközök vámmentességi jogcíme feltételeinek változását olyan folyamatban lévő ügyekre is kiterjeszti az átmeneti rendelkezés hatálya, amely készülékek és műszerek a vámtörvény szerint feltételes vámmentességgel kerültek vámkezelésre [ásd: a 69. § (7) bekezdését] Ezzel a törvénymódosítás segítené a vámhatóság által végzett vámfelügyeleti ellenőrzés során feltárt problémák megoldását. Kiemelendő továbbá a jövedéki törvényi módosításra vonatkozó törvény a vámbiztosíték és a jövedéki biztosíték összhangba hozatalára, a kincstári finanszírozási rendben tevékenykedők jövedéki biztosítékának különös szabályozására [ásd: a 70. § (1) bekezdést] valamint a titokvédelmi rendelkezések, amit az erre vonatkozó törvényi szabályozási kötelezettség indokol.