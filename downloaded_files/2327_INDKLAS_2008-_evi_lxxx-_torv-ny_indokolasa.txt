2008. évi LXXX. törvény indokolása

az Európai Unió tagállamaival folytatott bűnügyi együttműködésről szóló 2003. évi CXX. törvény és a hozzá kapcsolódó más törvények módosításáról

-----STARTING---POINT---ALTALANOS--- 

Az Európai Unió tagállamaival folytatott bűnügyi együttműködésről szóló 2003. évi CXXX. törvény (a továbbiakban: 2003. évi CXXX. törvény), amely az Európai Unió tagállamaival folytatott bűnügyi együttműködés területén az általános bűnügyi jogsegélyhez képest eltérő szabályokat tartalmazza, 2004. május 1-jén lépett hatályba. Az Európai Unió folyamatosan a bűnügyi együttműködés újabb és újabb területére vonatkozó határozatokat és kerethatározatokat fogad el, amelyek a 2003. évi CXXX. törvény folyamatos, az adott kerethatározat végrehajtási határidejéhez igazodó módosítását teszik szükségessé.

1. A törvény egyrészről az Európai Unió tagállamainak bűnüldöző hatóságai közötti, információ és bűnüldözési operatív információ cseréjének leegyszerűsítéséről szóló 2006/960/IB kerethatározat, valamint a tagállamok vagyon-visszaszerzési hivatalai közötti, a bűncselekményekből származó jövedelmek és a bűncselekményekhez kapcsolódó egyéb tulajdon felkutatása és azonosítása terén való együttműködésről szóló 2007/845/IB határozat hazai átültetése érdekében új rendelkezéseket iktat a törvénybe.

E két uniós joganyag átültetése nem változtat a 2003. évi CXXX. törvény azon rendszerén, amely alapján továbbra is lehetőség van a minden formaságot nélkülöző közvetlen tájékoztatás alkalmazására. A 2006/960/IB kerethatározat nyomán annyi változás történik, hogy az 50. § (2) bekezdése a magyar nyomozó hatóságra és - újdonságként - az ügyészre nézve egy általános szabályt ad a büntetőeljárás során történő tájékoztatás kérésről, illetve adásról.

A törvény a 2006/960/IB kerethatározat szabályainak hazai jogba történő átültetésével a jövőben a közvetlen tájékoztatás eredménytelensége, vagy előre látható eredménytelensége esetén a nyomozó hatóság vagy az ügyész számára alternatív megoldásként lehetővé teszi a meghatározott formanyomtatványon keresztül történő tájékoztatás kérést. Ennek legfőbb előnye, hogy a valamennyi tagállam jogrendszerébe átültetett azonos rendszernek köszönhetően, a magyar nyomozó hatóság vagy ügyészség számára is egyértelmű határidőn belül, meghatározott formanyomtatványon érkezik válasz a megkeresésre.

2. A törvény másrészről módosítja a 2003. évi CXXX. törvényt a kölcsönös elismerés elvének a vagyonelkobzást elrendelő határozatokra történő alkalmazásáról szóló 2006/783/IB tanácsi kerethatározat (a továbbiakban: kerethatározat) magyar jogba történő átültetetése okán is. A kerethatározat hazai jogba történő átültetésére 2008. november 24-ig kell sort keríteni. Az ehhez szükséges rendelkezések teszik ki a törvény meghatározó részét.

A kerethatározat a kölcsönös elismerés elvének részletes szabályait tartalmazza a bíróságok által kiszabott a bűncselekményből származó jövedelem, a bűncselekmény elkövetéséhez használt vagy arra szánt eszköz végleges tulajdonvesztését eredményező jogerős szankcióinak (a magyar terminológiában és a továbbiakban: elkobzás, vagyonelkobzás) végrehajtására vonatkozóan, ha a büntetőjogi szankció kiszabása szerinti tagállamtól eltérő tagállamban van lehetőség a végrehajtásra. Ez az eset áll fenn, ha annak a személynek, akivel szemben elkobzást, vagyonelkobzást alkalmaztak, a lakóhelye, tartózkodási helye, (jogi személy esetén a székhelye, telephelye) nem abban a tagállamban található, amelyben a joghátrány alkalmazására sor került, illetőleg a terhelt, vagy az érintett jogi személy más tagállamban rendelkezik vagyonnal, jövedelemmel.

A törvény a büntetőeljárás tekintetében lehetővé teszi a Magyarországon kiszabott elkobzás, vagyonelkobzás egyszerűsített végrehajtását az Európai Unió tagállamaiban. Ugyanakkor a jövőben Magyarország is képes lesz az Európai Unió tagállamaiból érkező olyan megkereséseket fogadni, amelyek a büntetőeljárás keretében kiszabott elkobzás, vagyonelkobzás, illetve a részben a bűncselekményből származó jövedelmek, vagyon és az elkövetéshez használt eszközök elkobzásáról szóló 2005/212/IB tanácsi kerethatározat 3. cikke szerinti kiterjesztett elkobzásra vonatkozó rendelkezései alapján kiszabott „kiterjesztett elkobzás” egyszerűsített, a kölcsönös elismerés elvén alapuló végrehajtására irányulnak.

A kerethatározat rendelkezéseire tekintettel a többi tagállam együttműködésével végrehajtott, elkobzás, vagyonelkobzás eredményeként befolyt vagyon vonatkozásában a felkutatásban részt vett államok között való megosztás kérdésének szabályozása (asset sharing) is elkerülhetetlen.

A hatályos végrehajtási és az állami vagyon kezeléséről szóló jogszabályok nem teszik lehetővé, hogy egy külföldi állam - akár uniós tagállam - megkeresésére a magyar állam Magyarországon elismert és végrehajtott vagyonelkobzásból befolyt összeget a megkereső külföldi állammal megossza. Erre tekintettel a törvény a szükséges végrehajtási és vagyonkezelési jogszabályok, azaz a bírósági végrehajtásról szóló 1994. évi LIII. törvény, valamint az állami vagyonról szóló 2007. évi CVI. törvény kisebb terjedelmű módosítását is tartalmazza.

A törvény emellett pontosításokat hajt végre a 2003. évi CXXX. törvény egyes rendelkezésein, amelyek elsősorban a gyakorlatban felmerült igények miatt kisebb módosításokat tesznek szükségessé.

-----STARTING---POINT---RESZLETES---

Az 1. §-hoz

A törvény a 2003. évi CXXX. törvény 4. §-át az Európai Unió szakértői bizottságának az európai elfogatóparancs átültetése és gyakorlatai alkalmazása tárgyában Magyarországról készített jelentésben megfogalmazott ajánlás miatt módosítja. A módosítás célja, hogy a törvény összhangban legyen az európai elfogatóparancsról és a tagállamok közötti átadási eljárásokról szóló 2002/584/IB tanácsi kerethatározat (a továbbiakban: európai elfogatóparancsról szóló kerethatározat) 4. cikkének (4) bekezdésével.

Az európai elfogatóparancsról szóló kerethatározat 4. cikkének (4) bekezdése alapján az európai elfogatóparancs végrehajtása megtagadható, ha a végrehajtó tagállam joga szerint a büntethetőség vagy a büntetés végrehajthatósága elévült, és ennek az államnak joghatósága van az ügyben. A 2003. évi CXXX. törvény 4. §-ának c) pontja jelenleg úgy rendelkezik, hogy a végrehajtást meg kell tagadni, ha a magyar törvény szerint a büntetés vagy a büntethetőség elévült, hiányzik belőle azonban az a feltétel, hogy legyen magyar joghatóság az ügyben. A törvény ezzel a feltétellel egészíti ki a normaszöveget.

A 2. §-hoz

A 2003. évi CXXX. törvény 10. §-ának módosítására más jogszabályok időközben bekövetkezett módosítása miatt van szükség. Magyarország 2007. december 21-től tagja a Schengeni Információs Rendszernek (a továbbiakban: SIS), amelynek jogi alapjait a 2007. évi CV. törvény teremtette meg.

Az európai elfogatóparancsról szóló kerethatározat 9. cikkének (3) bekezdése értelmében a SIS-ben elhelyezett jelzés egyenértékű az európai elfogatóparanccsal, amennyiben az minden szükséges - e kerethatározat 8. cikke (1) bekezdésének c) pontjába foglalt - adatot tartalmaz. A keresett személy elfogására a SIS-ben elhelyezett jelzés alapján is lehetőség van. Az európai elfogatóparancsról szóló 2002/584/IB tanácsi kerethatározat alapján az európai elfogadóparancs és a SIS jelzés egyenértékűségét meg kell teremteni, amely alapján őrizetbe vételre kerülhet sor. A 2003. évi CXXX. törvény 10. §-át azért szükséges kiegészíteni, mert a személy- és tárgykörözésről szóló 2001. évi XVIII. törvény 1. §-ának (2) bekezdésében sem a „nemzetközi körözés”, sem pedig az „európai elfogatóparancs” fogalma nem tartalmazza a SIS-ben elhelyezett figyelmeztetető jelzést.

A Magyarországon elfogott személy őrizetbe vételére tehát sor kerülhet európai elfogatóparancs, vagy nemzetközi körözés alapján. Az európai elfogatóparancs alapján történő őrizetbe vételnek kell tekinteni azt is, ha erre a SIS jelzés alapján kerül sor. A törvény alapján az őrizetbe vételre akkor is sor kerülhet, ha az európai elfogatóparancs nem áll a magyar hatóságok rendelkezésére, ennek feltétele azonban, hogy a SIS jelzés mindazon adatokat tartalmazza, amelyeket az európai elfogatóparancsnak is tartalmaznia kell.

A 3. §-hoz

Szintén arra tekintettel, mert a SIS-ben elhelyezett jelzés egyenértékű az európai elfogatóparanccsal, a törvény módosítja a 2003. évi CXXX. törvény 12. §-át is. Az egyszerűsített átadási eljárással kapcsolatban meg kell említeni, hogy az ügyek nagy része a Fővárosi Bíróság előtt ilyen eljárás keretében, problémamentesen zajlik. Az Európai Unió 21 tagállamával 2007. december 21-től a SIS alapján történik az együttműködés. A további öt tagállammal az Interpol csatornáin keresztül folyik az együttműködés, és amennyiben az Interpol körözés tartalmazza a megfelelő adatokat, az egyszerűsített átadási eljárás lefolytatására akkor is lehetőség van. Az egyszerűsített átadás elrendelésére csak akkor kerül sor, ha a rendelkezésre álló adatokból (nemzetközi körözés, SIS figyelmeztető jelzés) egyértelműen kitűnnek mindazok a lényeges információk, amelyek az átadás tárgyában való döntéshez szükségesek.

A 4. §-hoz

Problémaként merült fel, hogy az európai elfogatóparancsot kibocsátó magyar bíróságok honnan tudják, hogy - az egyébként a Bizottság által is jó gyakorlatként értékelt - a 2003. évi CXXX. törvény 1. számú mellékletében foglalt megfeleltetési táblázatot kell figyelembe venniük az európai elfogatóparancs kibocsátásakor. A törvény a 2003. évi CXXX. törvény 25. §-ának módosításával egyértelművé teszi, hogy az európai elfogatóparancsot az 1. számú melléklet figyelembevételével kell kibocsátani.

Az 5. §-hoz

1. A 2003. évi CXXX. törvénynek a módosítás által a 2006/960/IB kerethatározatnak való megfelelés biztosítása érdekében beiktatott új 50/A. §-a szabályozza azt az esetet, amikor a hazai nyomozó hatóság vagy ügyész kér közvetlen tájékoztatást egy tagállami illetékes bűnüldöző hatóságtól vagy ügyésztől. Ilyenkor a kérelmet a 2003. évi CXXX. törvény módosítással beiktatott új 7. számú mellékletében meghatározott formanyomtatványán kell előterjeszteni, és ebben egyértelműen meg kell jelölni a teljesítési határidőt is: az 50/A. § (2)-(3) bekezdései meghatározzák, milyen határidővel lehet a kérelmet előterjeszteni a tagállami hatóságok irányába.

2. A törvény által beiktatott 50/B. § azt az esetet szabályozza, amikor a hazai nyomozó hatósághoz vagy ügyészséghez megkeresés érkezik, és annak kell megválaszolnia a megkeresést a tagállami megkereső nyomozó hatóság vagy ügyész irányába. Ebben az esetben a tájékoztatást a 2003. évi CXXX. törvény a módosítás által beiktatott 8. számú melléklete szerinti formanyomtatványán kell megadni, külön ügyelve a teljesítési határidőkre, amelyeket az 50/B. § (3)-(6) bekezdései határoznak meg. A törvény rendelkezik a megkeresés megtagadás kötelező [50/B. § (8) bekezdés] és lehetséges [50/B. § (9) bekezdés] okairól.

3. A 2003. évi CXXX. törvénynek a módosítás által beiktatott új 50/C. §-a végzi el a 2007/845/IB határozat szabályainak hazai jogba történő átültetését. Ezek a rendelkezések megteremtik a közvetlen tájékoztatás lehetőségét a meghatározott célból történő tájékoztatáskérésnek és tájékoztatásadásnak abban az esetben, ha egyik oldalról a hazai vagyon-visszaszerzési hivatal, másik oldalról - attól függően, hogy más tagállamok milyen hatóságo(ka)t jelölnek ki erre a feladatra - egy tagállami közigazgatási, bűnüldözési, vagy igazságügyi hatóság között kerül erre sor.

Mivel a 2007/845/IB határozat a 2006/960/IB kerethatározat által meghatározott eljárási szabályokra, határidőkre és formanyomtatványokra épül, továbbá rendelkezései erre a kerethatározatra utalnak vissza, ezért ezek alkalmazására utal az 50/C. § (2) bekezdése, azzal az eltéréssel, hogy a módosítással a 2003. évi CXXX. törvénybe beiktatott új 7. számú mellékletben meghatározott formanyomtatványon előterjesztett kérelemben meg kell jelölni a megkereséssel érintett vagyonnal, illetve a vélhetően érintett természetes vagy jogi személyekkel összefüggő ismert adatokat is.

A 6. §-hoz

A 2003. évi CXXX. törvény 51. §-a rendelkezik azon tárgyak tagállami igazságügyi hatóság részére történő átadásáról - mint az eljárási jogsegély egyik formájáról - amelyekre a bűncselekményt elkövették. Külön törvény rendelkezése, valamint az Európai Unió jogi aktusa alapján azonban olyan tárgyak tekintetében is el kell helyezni a SIS-ben figyelmeztető jelzéseket, amelyre nézve nem követtek el bűncselekményt. Ilyen tárgyak a jogellenesen használt, elveszett vagy megsemmisült hivatalos okmányok, amelyekre vonatkozóan a 2003. évi CXXX. törvény 51. §-ának (2)-(4) bekezdéseiben foglaltakat alkalmazni kell.

A Schengeni Végrehajtási Egyezmény keretében történő együttműködésről és információcseréről szóló 2007. évi CV. törvény 41. §-ának (4) bekezdése ennek biztosítása érdekében módosította a 2003. évi CXXX. törvényt. E módosítás hatálybalépése óta a gyakorlat számára nem volt egyértelmű, hogy az ilyen büntetőeljárással nem érintett tárgyak esetében szükség van-e a 2003. évi CXXX. törvény 51. §-ának (1) bekezdése szerinti tagállami igazságügyi hatóság megkeresésére az adott tárgy visszaadása érdekében. Bár a hatályos normaszöveg is tudatosan csak az 51. § (2)-(4) bekezdésének alkalmazására utal vissza, a törvény egyértelművé teszi, hogy az 51. § (6) bekezdésében szabályozott esetekben a tagállami igazságügyi hatóság erre vonatkozó megkeresése nélkül kell az adott tárgyat a figyelmeztető jelzést kibocsátó hatóságnak átadni.

A 7. §-hoz

I. 1. A törvény - a kerethatározat rendelkezéseinek megfelelően - az európai unió tagállamaiban elrendelt vagyonelkobzás végrehajtásáról, valamint a Magyarországon elrendelt vagyonelkobzás európai uniós tagállamokban való végrehajtásáról szóló rendelkezéseket új VI. Fejezetként iktatja be a 2003. évi CXXX. törvénybe.

A törvény szerinti eljárásban a külföldi ítélet érvényének külön eljárásban történő elismerésére nem kerül sor. Ennek oka, hogy a kerethatározat 7. cikke előírja: a végrehajtó állam hatáskörrel rendelkező hatóságai minden további alaki követelmény nélkül ismerjék el a részükre továbbított határozatot.

2. A hatáskör és az illetékesség szabályait a törvény célszerűségi szempontok alapján határozza meg. Ennek megfelelően a vagyonelkobzást elrendelő tagállami határozat végrehajtása érdekében a megyei bíróság székhelyén működő helyi bíróság jár el, amelynek területén a határozattal érintett dolog, vagyon található; ennek hiányában, amelynek területén a terhelt lakóhelye, szokásos tartózkodási helye, jogi személy esetén annak székhelye, telephelye található. Ha az eljárásra illetékes bíróság nem állapítható meg, vagy a vagyon több helyen található, és így egyszerre több bíróság volna illetékes, a megkeresést a Budai Központi Kerületi Bíróság fogadja.

3. A 2003. évi CXXX. törvény IV. fejezetének 1. címe szabályozza a vagyonnal vagy bizonyítékkal kapcsolatos biztosítási intézkedést elrendelő határozatoknak az Európai Unióban történő végrehajtásáról szóló 2003/577/IB kerethatározat rendelkezéseinek megfelelően a bizonyítási eszköz, az elkobzás alá eső dolog és a vagyonelkobzás alá eső vagyon megőrzését biztosító tagállami igazságügyi hatósági határozat végrehajtását. E határozat végrehajtásának illetékességi szabályait a 2003. évi CXXX. törvény 57/A. §-ának (4) bekezdése határozza meg. Célszerűségi szempontok alapján indokolt, hogy ha a vagyonelkobzást elrendelő tagállami határozat későbbi végrehajthatóságának biztosítása érdekében a kibocsátó tagállam korábban biztosítási intézkedés végrehajtását kérte, és annak végrehajtásáról a 2003. évi CXXX. törvény IV. Fejezetének 1. címe alapján magyar bíróság korábban már rendelkezett, akkor a vagyonelkobzást elrendelő tagállami határozat végrehajtására - függetlenül az előzőekben bemutatott illetékességi szabályoktól - ugyanaz a magyar bíróság legyen illetékes. Erre tekintettel a törvény a 2003. évi CXXX. törvénybe iktatott új 68. § (3) bekezdésében az ismertetett általános illetékességi szabályhoz képest kivételes illetékességet megállapító rendelkezést határoz meg.

A vagyonelkobzás végrehajtására vonatkozó iratokat a törvényben meghatározott illetékességi szabályok szerint, közvetlenül a végrehajtásra illetékes bíróságnak kell megküldeni. Ezek az Európai Unió erre hivatott szervezetei segítségével, illetőleg a kapcsolattartásra kijelölt nemzeti összekötők révén megismerhetők a tagállami bíróságok számára.

4. A törvény a kerethatározat 4. cikkének (5) bekezdésével összhangban rendelkezik az áttétel szabályairól is.

5. A törvény által beiktatott 68. § (5) és(6) bekezdés a kerethatározat 6. cikkére tekintettel úgy rendelkezik, hogy a mellékletben felsorolt bűncselekmények esetén a kettős büntethetőség elvét nem lehet alkalmazni, hanem a cselekmény büntetendő jellegétől függetlenül a végrehajtás iránt kell intézkedni. A fel nem sorolt bűncselekményeknél azonban az eljáró bíróság köteles megvizsgálni, hogy a határozatban szereplő tényállás a magyar jog szerint bűncselekménynek minősül-e. Ennek hiányában a megkeresés teljesítését meg kell tagadni.

A kerethatározat azonos körben határozza meg a kettős büntetendőség elve alól kivételt jelentő bűncselekmény-fajtákat, mint az európai elfogatóparancsról szóló kerethatározat. Ezért a törvény az európai elfogatóparanccsal azonos módon, a 2003. évi CXXX. törvény 1. számú mellékletére utal azon bűncselekmény-fajták meghatározásakor, amelyek esetében a kettős büntethetőséget nem lehet vizsgálni. A megfeleltetési táblázat ebben az esetben is a jogalkalmazás számára csupán irányadó, azt segítendő, ha a magyar bíróság a megkereső fél, akkor könnyebben tudja meghatározni a formanyomtatvány tanúsítványon, hogy milyen Btk. tényállások esetén, melyik bűncselekmény-fajta megjelölésével kerülhető el, hogy a megkeresett tagállami bíróság a kettős büntethetőséget vizsgálja.

6. A tagállami határozat végrehajtása céljából hozott magyar bírósági határozat végrehajtása vagyonelkobzás esetén a megyei bírósági végrehajtó feladata.

7. A törvény által beiktatott 70. § a határozat végrehajtása megtagadásának okait a kerethatározat 6. cikke (3) bekezdésének, valamint 8. cikkének megfelelően határozza meg. A végrehajtás megtagadásának okai a vonatkozó kerethatározatok hasonlósága miatt részben megegyeznek az európai elfogatóparancs, illetőleg a bizonyítási eszköz, elkobzás alá eső dolog, vagyonelkobzás alá eső vagyon biztosítása iránti intézkedés végrehajtásával összefüggésben a 2003. évi CXXX. törvényben felsorolt okokkal. Ha a végrehajtás azért nem lehetséges, mert a tanúsítvány hiányos vagy teljesen hiányzik, akkor hiánypótlásra kell felszólítani a tagállamot, és ha határidőben ennek ellenére nem küldi meg, vagy egészíti ki a kért adatokkal a tanúsítványt, akkor a végrehajtást meg kell tagadni. A megkeresés kiegészítésének részletes szabályait a 2003. évi CXXX. törvény 67/D. §-a már tartalmazza, így a törvény a vagyonelkobzást elrendelő tagállami határozatok esetében is erre a rendelkezésre utal.

A törvényben fel nem sorolt ok alapján a megkeresés megtagadására nem kerülhet sor, mivel a megtagadási okokat a kerethatározat kimerítő felsorolásként tartalmazza.

A vagyonelkobzást elrendelő tagállami határozat végrehajtása érdekében a magyar bíróság megvizsgálja, hogy a törvényben meghatározott megtagadási okok valamelyike fennáll, az eljáró bíróság ezt végzésben állapítja meg, a végrehajtást megtagadja, és határozatát értesítésként a tagállami határozatot kibocsátó bíróságnak kézbesíti.

8. A törvény által beiktatott 71. § meghatározza, hogy a bűncselekményből származó vagy azzal egyenértékű, valamint a bűnszervezetben való részvétel ideje alatt szerzett vagyon végleges tulajdonvesztését jelentő tagállami szankciót a magyar bíróság vagyonelkobzásként, míg a bűncselekmény elkövetéséhez eszközül használt, vagy arra szánt dolog végleges tulajdonvesztését jelentő tagállami szankciót elkobzásként kell végrehajtani.

9. A kerethatározat 7. cikkének (2) bekezdése alapján beiktatott 71. § (2) bekezdése értelmében, ha a vagyonelkobzást elrendelő tagállami határozat meghatározott vagyontárgyat érint, akkor a bíróság csak akkor rendelheti el pénzösszegre nézve a vagyonelkobzást, ha ehhez a kibocsátó állam a tanúsítványon hozzájárul. Ugyanakkor, ha a tagállam nem járul hozzá a pénzösszegben történő elrendeléshez, ez nem jelenti azt, hogy a kerethatározat 16. cikke szerinti vagyonmegosztás esetén magát a vagyontárgyat kell 50%-ban a kibocsátó tagállamnak átadni. A kerethatározat 16. cikkének (2) bekezdése szerint ugyanis a végrehajtó tagállam döntheti el, az ott meghatározott igen széles lehetőségek között, hogy az így elkobzott vagyontárgyat adja-e át a kibocsátó államnak, vagy azt értékesíti, és az így befolyt összeget utalja át, esetleg a c) pont alapján más megoldást választ.

10. A végrehajtás tekintetében - a két állam közös tulajdonából fakadó esetleges nehézségek elkerülése érdekében - az a megoldás célszerű, hogy a magyar állam az elkobzásból, vagyonelkobzásból megszerzett vagyon megosztása esetén mindig pénzösszeget utaljon át a kibocsátó tagállamnak. Ez nem jelenti azt, hogy az elkobzott vagyontárgyat az állam minden esetben értékesítse, hanem megteheti, hogy azt független értékbecslővel felbecsülteti, és az így megállapított összeg felét utalja át a kibocsátó tagállamnak.

A bíróság a vagyonelkobzásra vonatkozó tagállami határozat végrehajtását elrendelő határozatában rendelkezik arról, hogy ha a végrehajtásból befolyt összeg a tízezer eurót nem haladja meg, akkor az a magyar államot illeti, ha meghaladja, akkor pedig 50%-a magyar államot, 50%-a pedig a vagyonelkobzást elrendelő határozatot kibocsátó tagállamot illeti. Erre azért van szükség, hogy már a végrehajtható okiratból a végrehajtó számára kiderüljön, hogy a vagyonelkobzás uniós együttműködés keretében történt, ezért az erre a helyzetre vonatkozó végrehajtási szabályok szerint járjon el.

11. A törvény által beiktatott 71. § (7) bekezdés a vagyonelkobzást elrendelő tagállami határozat végrehajtásának elrendelése esetére biztosítja a jogorvoslathoz való jog mint alkotmányos alapjog érvényesülését. A jogorvoslat tényéről a kerethatározat 9. cikkének (3) bekezdése szerint a kibocsátó tagállami bíróságot értesíteni kell, a törvény ennek megfelelően ezt az értesítési kötelezettséget az első fokon eljárt bíróság feladatává teszi.

12. A kerethatározat 10. cikke szabályozza azokat az eseteket, amikor a végrehajtás elhalasztására lehetőség van, ez valójában a végrehajtható okirat kibocsátása érdekében szükséges eljárás lefolytatásának felfüggesztését jelenti. Erre tekintettel iktatja be a törvény az új 72. §-t a 2003. évi CXXX. törvénybe, amely részletesen szabályozza azokat az eseteket, amikor az eljárást fel kell függeszteni, valamint minden felfüggesztési esetre vonatkozóan meghatározza, hogy a felfüggesztést követő eseményektől függően az eljárást mikor és hogyan kell folytatni.

II. 1. A törvény a 2003. évi CXXX. törvénybe iktatott VI. fejezet 2. Címében a Magyarországon elrendelt vagyonelkobzás külföldi végrehajtásának alapvető belföldi eljárási szabályait teremti meg. A büntetőügyben eljáró az a bíróság a bűncselekmény elkövetéséhez eszközül használt vagy arra szánt dologra vonatkozó elkobzás vagy a Btk. 77/B. §-a (1) bekezdésének a)-c) pontja alapján kiszabott vagyonelkobzás végrehajtása iránti megkeresést, amelynek eljárásában az elkobzás vagy a vagyonelkobzás végrehajthatóvá válik, közvetlenül a hatáskörrel és illetékességgel rendelkező tagállami bíróságnak, vagy a kijelölt hatóságnak küldi meg. Arról, hogy a megkeresését a hová kell küldenie, a bíróság az Európai Igazságügyi Hálózat kapcsolattartóján keresztül tájékozódhat.

2. A 74. § (2) bekezdése értelmében a bíróság határozatához mindig csatolni kell a tanúsítványt, amely a 2003. évi CXXX. törvény a módosítással beiktatott új 6. számú mellékletében található. A megkeresést a kerethatározat 19. cikkére tekintettel a fogadó állam hivatalos nyelvén, illetve az általa megadott más nyelvre lefordítva kell elküldeni. A fordítás költségei az eljáró bíróságot terhelik.

3. A törvény a kerethatározat 5. cikke alapján főszabályként azt tartalmazza, hogy a határozatot egy időben egyszerre csak egy tagállam bíróságának lehet megküldeni. Ugyanakkor a kerethatározat bizonyos esetekben lehetőséget ad több tagállamba történő megküldésre is, ha az szükséges a határozat teljes körű vagy hatékony végrehajtásához. A törvény ennek megfelelően szabályozza, hogy mely esetekben lehet a határozatot egyidőben, több tagállamba, végrehajtás céljából megküldeni. A törvény a kerethatározat 4. cikkének megfelelően meghatározza azokat az elveket, amelyek mentén a magyar bíróság el tudja dönteni, hogy mely tagállam illetékes bíróságához küldje meg a vagyonelkobzás, elkobzás végrehajtását kérő határozatát. Elsősorban annak a tagállamnak kell a határozatot megküldeni, amelynek területére vonatkozóan megalapozottan feltehető, hogy a vagyonelkobzással, elkobzással érintett személy jövedelemmel, vagy vagyonnal rendelkezik. Meghatározott vagyontárgyra, vagy a bűncselekmény elkövetéséhez eszközül használt vagy arra szánt dologra vonatkozó elkobzás esetén pedig abba a tagállamba kell a határozatot megküldeni, ahol a vagyontárgy, vagy dolog található. Ha ez nem állapítható meg, akkor a megkeresést annak a tagállamnak az illetékes bíróságához kell továbbítani, amelynek területén a természetes személy utolsó ismert tartózkodási helye, illetve a jogi személynek nyilvántartott székhelye van.

4. A kerethatározatban előírt tájékoztatási kötelezettségnek megfelelően a törvény az új 75. § által értesítési kötelezettséget ír elő a bíróság számára, ha az elkobzás vagy vagyonelkobzás végrehajtására vonatkozó eljárás megszüntetésére, felfüggesztésére, illetve a vagyonelkobzás alá eső pénzösszeg vagy vagyon csökkentésére okot adó körülmény merül fel.

A 8. §-hoz

A 2003. évi CXXX. törvény megfelelési klauzulájának módosítására a törvénnyel figyelembe vett kerethatározatok és a 2007/845/IB határozat felsorolása miatt került sor.

A 9. §-hoz

A 2003. évi CXXX. törvény 1. számú mellékletének bevezető rendelkezését az újonnan beiktatott rendelkezésekre (50/A. §, 50/B. §) tekintettel módosítja a törvény, ezáltal a felsorolás teljessé válik.

A 10. §-hoz

1. A kölcsönös elismerés elvének a vagyonelkobzást elrendelő határozatokra történő alkalmazásáról szóló 2006/783/IB tanácsi kerethatározat az elkobzott vagyon megosztásával összefüggésben szükségessé teszi a bírósági végrehajtásról szóló 1994. évi LIII. törvény (a továbbiakban: Vht.) módosítását. A 2003. évi CXXX. törvény módosítása értelmében a bíróság végzéssel dönt a másik európai uniós tagállamban meghozott, vagyonelkobzást kimondó határozat végrehajtásának átvételéről; ha a magyarországi végrehajtást elrendeli, a határozatnak a belső jog rendelkezései szerint kell érvényt szerezni, a végrehajtás foganatosítására a hazai jogszabályok alkalmazandóak. A végrehajtást Vht. szerint végrehajtható okirat kiállításával kell elrendelni, ez tartalmazza az adott ügynek a végrehajtás foganatosítása szempontjából jelentőséggel bíró adatait. Vagyonelkobzás esetében a Vht. 10. §-ának d) pontja szerinti bírósági értesítés a végrehajtható okirat; a törvény erre tekintettel kiegészíti az ehelyütt szereplő értesítések felsorolását az Európai Unió tagállamában kiszabott vagyonelkobzásról szóló értesítéssel (ha ugyanis a Vht. azt külön nem mondja ki, a hazai bíróságok, hatóságok határozatai alapján állít ki a bíróság végrehajtható okiratot). A hazai végrehajtás elrendelése tehát két lépcsőben történik: először a bíróság a 2003. évi CXXX. törvény alapján dönt a határozat hazai végrehajthatóságáról, ezt követően pedig kiállítja a bíróság (egyezően a hazai, vagyonelkobzást kimondó bírósági határozatok esetében követendő eljárással) a végrehajtás foganatosításának alapjául szolgáló értesítést.

A kerethatározat a 16. cikkében foglalkozik részletesen a vagyonelkobzásból befolyt összeg tagállamok közötti megosztásáról. Ez alapján amennyiben a vagyonelkobzást elrendelő határozat végrehajtásából befolyt összeg legfeljebb tízezer euró, az összeg a végrehajtó államot illeti meg, egyéb esetekben a vagyonelkobzást elrendelő határozat végrehajtásából befolyt összeg 50%-át a végrehajtó államnak át kell utalnia a határozatot kibocsátó állam részére.

2. A vagyonelkobzás végrehajtásának foganatosítása ingók esetében a vagyontárgy értékesítésével, ingatlanok esetében pedig az állam tulajdonjogának az ingatlan-nyilvántartásba történő bejegyeztetésével történik. Mivel a Magyar Köztársaság a kerethatározat alapján, európai uniós tagállamként bizonyos esetekben (ha a vagyonelkobzásból származó állami bevétel a tízezer eurót meghaladja) köteles a vagyonelkobzásból származó állami bevételének másik tagállammal történő megosztására, a hatályos szabályozás már nem alkalmas tagállami kötelezettségeink maradéktalan teljesítéséhez; ahhoz kiegészítő rendelkezéseket kell alkotni, illetve differenciáltabbá kell tenni a vagyonelkobzás szabályozását. Ha ugyanis a vagyonelkobzással pénzösszeghez jut a végrehajtást foganatosító állam, úgy ennek 50%-át ki kell fizetni a másik tagállamnak, ha viszont nem pénzösszeg illeti meg az államot a vagyonelkobzás eredményeként, úgy három módon tehet eleget a megosztási kötelezettségének: a vagyontárgy értékesítéséből befolyt összeget osztja meg a másik állammal, a vagyontárgy tulajdonjogát ruházza át a másik államra, ha pedig ezek egyike sem alkalmazható, egyéb megoldást alkalmaz a megosztásra.

A büntetések és intézkedések végrehajtásáról szóló 1979. évi 11. törvényerejű rendelet a vagyonelkobzás végrehajtásáról csak annyiban rendelkezik, hogy a bírósági végrehajtó eljárását (90. §) írja elő arra; a Vht. tölti ki ezt a rendelkezést tartalommal. A törvény a vagyonelkobzás foganatosításának részletes szabályait a Vht.-nak a különleges végrehajtási eljárásokat szabályozó harmadik részébe építi be (részben áthelyezi) egy új XIII. fejezetként.

A törvény közös szabályként tartalmazza azt, hogy a végrehajtást kérői jogok gyakorlásával az államot ruházza fel (Vht. 210/C. §), amelynek nevében fő szabály szerint a bírósági gazdasági hivatal jár el. Ugyancsak közös szabály a pénzösszegben elrendelt vagyonelkobzás végrehajtására vonatkozó rendelkezés: eszerint azt valamennyi ügyben a pénzkövetelés behajtásának szabályai szerint kell foganatosítani (Vht. 210/D. §). Ha ugyanakkor nem pénzösszegben rendelik el a vagyonelkobzást, hanem meghatározott vagyontárgyra vagy az elkövető egész vagyonára, úgy már - egyezően a jelenleg érvényesülő szabályokkal - eltérő rendelkezések irányadóak az ingatlanok és az egyéb vagyontárgyak esetében.

Ingók, pénzösszegek esetében a Vht. 210/E. §-a értelmében a pénzkövetelés szabályait kell alkalmazni az értelemszerű eltérésekkel, és a Vht.-ban ma is szereplő speciális előírások érvényesítésével (ez utóbbiakat az ingóvégrehajtást szabályozó fejezetből helyezi át a törvény az új XIII. fejezetbe). Nem indokolt továbbá ezen eljárásokban a Vht. 7. §-a szerinti fokozatosság elvének érvényesítése sem, hiszen az a követelés összegéhez mérten határoz meg sorrendiséget az egyes vagyontárgyak értékesíthetősége tekintetében, amely teljes vagyonelkobzásnál, vagy meghatározott ingóságra kimondott vagyonelkobzásnál nem bír relevanciával (illetve ténylegesen nincs is pénzösszegben meghatározott követelés).

Ingatlanok esetében fő szabály szerint a jelenleg a Vht. 163. §-ában szereplő rendelkezés kerül alkalmazásra, amelyet a törvény a Vht új 210/F. §-ának (1) bekezdéseként szabályoz, ezt egészíti ki azokkal a rendelkezésekkel, amelyek kifejezetten a megosztási kötelezettség teljesítése miatt szükségesek.

Ingók esetében - mivel a bírósági végrehajtás szabályai szerinti értékesítésükre kerül sor, az így befolyt vételár pedig szükségképpen pénzösszeghez juttatja az államot - nem szükségesek további rendelkezések a tagállami kötelezettségek teljesítéséhez: intézkedni kell a befolyt vételár meghatározott hányadának másik tagállam részére történő átutalása iránt a törvénnyel beiktatott Vht. 210/G. §-ának megfelelően. Ingatlanok elkobzása esetén viszont az állam tulajdont szerez, így a végrehajtási eljárás befejeztével nem áll rendelkezésre a másik tagállamnak átutalandó összeg.

A törvény ezért - a lehető legpraktikusabb megoldásként - úgy alakítja át a vagyonelkobzás végrehajtásának szabályozását, hogy a végrehajtás eredményeként az állam pénzösszeghez jusson hozzá; ezt a legegyszerűbb megosztani másik tagállammal. A bírósági végrehajtás - természetesen a szükséges eltérések beiktatásával - ez esetben is alkalmas a szankció realizálására, hiszen az eljárások többségében egyébként is pénzösszeg behajtása történik az adós vagyonából, főként annak értékesítésével. Ez megfelel a kerethatározat rendelkezéseinek is, amely kifejezetten megadja a lehetőséget a végrehajtást foganatosító államnak az elkobzott vagyontárgy értékesítésére, és az így befolyt vételár megosztására.

Természetesen ilyen szabályozás mellett is lehetőséget kell biztosítani az államnak az elkobzott vagyon tulajdonjogának megszerzésére: részint a kerethatározatból eredően (kulturális örökség részét képező, vagy az érintett állammal külön megállapodásban rögzített vagyontárgy esetében nincs kötelezettségünk a megosztásra), részint pedig annak okán, hogy az állami tulajdonláshoz bizonyos vagyontárgyak esetében gazdaságpolitikai, biztonsági, egyéb okból közérdek fűződhet.

Az utóbbi esetben a törvénynek biztosítania kell, hogy a tulajdonszerzéssel keletkező állami bevétel összege megállapítható legyen, hiszen a megosztási kötelezettség már erre az összegre áll fenn. A tulajdonszerzéssel keletkező állami bevétel megállapításra vonatkozó eljárás és időpont (az ugyanis a vagyontárgy állagának változásától, az aktuális piaci viszonyoktól stb. függően idővel változhat) vonatkozásában a törvény - annak érdekében, hogy újabb eljárást ne kelljen lefolytatni ezen okból, illetve a bevétel összege a mielőbbi megosztás érdekében rendelkezésre álljon - a végrehajtási eljárásban hasonló céllal működő intézmények alkalmazását írja elő. A megosztási kötelezettség teljesítése - ugyancsak az átláthatóság érdekében - annak a szervezetnek a költségvetése terhére történik, amelynek bevételét képezi a végrehajtás során befolyt összeg, illetve, amely az elkobzott vagyonnal rendelkezik: igazságügyi követelésként érvényesített követelés esetében ez a bírósági fejezetet jelenti, állami tulajdonba kerülő ingatlan esetében pedig a Magyar Nemzeti Vagyonkezelő Zrt.-t.

A fentiek alapján a törvény az ingatlan elkobzás - jelenleg a Vht. 163. §-ában rendezett - szabályait hatályon kívül helyezi. A törvény által beiktatott új rendelkezések révén a jelenleginél jóval differenciáltabbá válik a vagyonelkobzás végrehajtására irányuló eljárás. Az főszabályként továbbra is az állam tulajdonjogának ingatlan-nyilvántartási bejegyzésére irányul, meghatározza emellett a törvény azokat az eseteket, amikor a pénzkövetelések végrehajtására vonatkozó szabályok szerint kell eljárni, és szabályokat állapít meg arra az esetre is, ha meg kell osztani más tagállammal a vagyonelkobzásból származó bevételt, de a magyar állam nem pénzösszeghez jut a végrehajtás foganatosításának eredményeként, hanem tulajdont szerez.

Ha belföldi ítélet rendelte el a vagyonelkobzás végrehajtását az ingatlanra (vagy ilyen esetben az adós vagyonához ingatlan is tartozik), az eljárás a hatályos szabályokkal megegyezően folyik le: a bírósági végrehajtó bejegyezteti az állam tulajdonjogát az ingatlan-nyilvántartásba, az ily módon az állam tulajdonába került vagyon kezelése pedig a továbbiakban az állami vagyonról szóló jogszabályok rendelkezései szerint történik [Vht. 210/F. § (1) bekezdés]. Akkor is így kell eljárni, ha a másik európai uniós tagállamban kiszabott vagyonelkobzás nemzeti kulturális örökséghez tartozó ingatlanra vonatkozik, vagy a másik tagállammal kötött nemzetközi szerződésünk zárja ki a vagyonelkobzásból származó bevétel megosztását [Vht. 210/F. § (2) bekezdés].

A vagyonelkobzás végrehajtásának másik módja a pénzkövetelés behajtásának szabályai szerinti eljárás. Erre egyébiránt nemcsak a bevételek másik tagállammal történő megosztásának előkészítéseként kerülhet sor, hanem akkor is, ha a belföldi ítélet végrehajtása érdekében is ez a szükségszerű eljárás az alkalmazott szankció jellegénél fogva. Ez az az eset, amikor a belföldi bíróság is pénzösszegben rendeli el a vagyonelkobzást (Vht. 210/D. §), vagyis a bűncselekményből eredő elkövetői bevétel elkobzása céljából nem egy meghatározott vagyontárgy tulajdonjogának megszüntetését rendeli el a bíróság, hanem az elkövetői bevétel egyenértékét vonja el.

Ez tartalmát tekintve a bevétel összegével megegyező összeg megfizetésére való kötelezést jelent, amely - összhangban a Vht. pénzkövetelések behajtására vonatkozó szabályaival - az elkövető bármely vagyontárgyából kielégíthető. [A hatályos Vht. 163. § (2) bekezdés az ilyen határozatok végrehajtására a pénzösszeg értékében történő foganatosítást írja elő; a gyakorlatban kezelhetőbb a törvényben alkalmazott, a pénzkövetelés végrehajtásának szabályaira való hivatkozás.]

Pénzkövetelés végrehajtása során a pénzkövetelésre irányuló, a végrehajtást kérőt megillető végrehajtási jogot kell az ingatlan-nyilvántartásba bejegyeztetni; ez szükségessé teszi a vagyonelkobzás végrehajtása esetén irányadó speciális szabályok törvénybe iktatását: a követelés megjelölését (meghatározott összegben elrendelt vagyonelkobzás), jogosultját (állam), és mivel a végrehajtást kérő az állam, a nevében eljáró szervezetet (a vagyonelkobzásról szóló értesítést kiállító bíróság gazdasági hivatala). Ha az adós ellen más pénzkövetelés behajtására is van folyamatban végrehajtási eljárás, a befolyt összeget a végrehajtást kérők (követeléseik) között fel kell osztani; e tekintetben speciális szabály megalkotása nem szükséges, mivel a Vht. kielégítési sorrendet szabályozó 165. §-ában a d) pont jelenleg is tartalmazza a vagyonelkobzásból eredő követelést.

A fenti eljáráshoz képest nem igényel speciális kezelést a vagyonelkobzás végrehajtása akkor sem, ha azt másik európai uniós tagállam rendelte el, és a kerethatározat alapján kell Magyarországon pénzkövetelésként érvényesíteni, de nem származik belőle a magyar államnak fizetési kötelezettsége. Így például, ha a vagyonelkobzást a másik tagállam bírósága is pénzösszegben rendelte el, s ez az összeg nem haladja meg a tízezer eurót, biztosan nem fogja a magyar állam bevétele sem meghaladni a tízezer eurót (e feletti összegek esetében kell a bevételt megosztani); ez esetben tehát nincs más teendője az államnak, mint behajtani és bevételezni az összeget.

Ugyanez irányadó akkor is, ha a végrehajtásra átvett tagállami határozat vagyontárgy elkobzásáról szól, de a hazai bíróság meghatározott pénzösszegben elrendelt vagyonelkobzásként veszi át a határozatot végrehajtásra, s ez a pénzösszeg nem haladja meg a tízezer eurót. Ha ugyanakkor az említett összegek már meghaladják a tízezer eurót, van rá esély, hogy az eljárás eredményétől - a befolyt összeg nagyságától - függően meg kell osztani a magyar állam bevételeit a másik tagállammal. Az eljárást ez esetben is a pénzkövetelés végrehajtásának szabályai szerint kell lefolytatni, az eljárás befejeztével pedig a végrehajtó állam feladata a megosztás alapjául szolgáló összeg (ez lényegében az értékesítésekből és egyéb végrehajtási cselekményekből befolyt összegek végrehajtási költségek fejében behajtott tételekkel csökkentett összege) megállapítása, és 50%-ának a másik tagállam részére történő kifizetése.

3. Az előbbiekben részletezett eljárások a vagyonelkobzás végrehajtásának „egyszerűbb” módjai; ezekhez képest egy összetettebb eljárást vezet be a törvény akkor, ha nem pénzkövetelésként kell az eljárást foganatosítani, s az eljárás kezdetén még nem ismert az, hogy az állam milyen módon jut bevételhez a végrehajtás eredményeként, illetve az sem, hogy lesz-e egyáltalán a kerethatározatból adódó fizetési kötelezettsége egy másik tagállam irányába [Vht. 210/F. § (3)-(7) bekezdés].

A törvény értelmében a végrehajtás foganatosítása (annak érdekében, hogy az eljárás módját meghatározó döntések meghozataláig is tükrözze az ingatlan-nyilvántartás az ingatlan terheit) az ingatlan lefoglalásával indul; mivel azonban a követelés nem meghatározott pénzösszeg, ezért a törvény meghatározza, hogy a mit (milyen követelést és jogosultat) kell feltüntetni a végrehajtási jog bejegyeztetése iránti megkeresésben. Ezt követően a Vht. 140. §-ának alkalmazásával meg kell állapítani az ingatlan becsértékét; amelynek több rendeltetése is van: esetleges értékesítés esetén ez képezi az ingatlan kikiáltási árát, másrészt a becsérték adatainak megismerése is hozzájárul ahhoz, hogy megalapozott döntést hozhassanak arról, hogy az államnak célszerű-e tulajdont szereznie, vagy inkább az ingatlan értékesítéséből befolyt vételárra tart igényt. A törvény ezt a döntést az állami vagyonnal való gazdálkodásért felelős szervhez, az MNV Zrt.-hez telepíti, a nyilatkozatának tartalmától függ az eljárás további menete.

Ha az állam az ingatlan tulajdonjogára tart igényt, úgy az eljárás megegyezik a Vht. 210/F. § (1) bekezdésében foglalt eljárással: a soron következő eljárási cselekmény az állam tulajdonjogának ingatlan-nyilvántartásba történő bejegyzése. Ha ugyanakkor az ingatlan értékesítésére tesz indítványt az MNV Zrt., úgy a pénzkövetelés behajtása szabályainak alkalmazásával kell az eljárást folytatni. Ez utóbbi esetben viszont szükséges a befolyt vételár felosztásáról is rendelkezni, hiszen több végrehajtást kérő követelésének kielégítésére a Vht. 165. § - mivel az pénzkövetelések kielégítésének sorrendjéről szól, jelen esetben pedig nemcsak pénzkövetelések fejében értékesítik az ingatlant - önmagában már nem ad megoldást. A törvény - a pénzösszegben elrendelt vagyonelkobzáshoz hasonlóan - a Vht. 165. § d) pontjában említett követelésekhez rangsorolja az állam vételár iránti igényét (a gyermektartásdíj, egyéb tartásdíj, munkabér-követelés és zálogjoggal biztosított követelés kielégítését követően fennmaradó vételár-részre tarthat igényt).

4. A megosztási kötelezettség teljesítése is kétféleképpen alakulhat - az eljárás lefolytatásának menetétől függően. Ha pénzkövetelésként érvényesítik a vagyonelkobzást, úgy a befolyt összegből a bírósági gazdasági hivatalnak kell a másik tagállamnak járó összeget kifizetnie, ha viszont az állam szerzi meg az ingatlan tulajdonjogát, úgy a megállapított becsérték felének megfelelő összeget a vagyontárgy feletti rendelkezési jogot gyakorló MNV Zrt.-nek kell megfizetnie a bírósági gazdasági hivatal számlájára, hogy az gondoskodhasson az összeg külföldre utalásáról.

A 11. §-hoz

A fenti jogszabály-módosítással összefüggésben az állami vagyonról szóló 2007. évi CVI. törvény módosítása is elkerülhetetlen. Ezért a módosítás a 2007. évi CVI. törvény 1. §-ának (3) bekezdését e) ponttal egészíti ki, eszerint az állami vagyonról szóló 2007. évi CVI. törvényhez képest külön törvény rendelkezik a büntetőeljárás vagy a szabálysértési eljárás során elkobzott dolgokról vagy vagyonról.

-----STARTING---POINT---VEGE---

A 12. §-hoz

Az (1)-(4) bekezdés rendelkezései a törvény záró rendelkezéseiként a mellékletek kiegészítéséről, a hatályba lépésről és a hatályon kívül helyezett jogszabályokról rendelkeznek.

A közjegyzőkről szóló 1991. évi XLI. törvény (a továbbiakban: közjegyzői tv.) módosítását a jogszabályok közötti összhang megteremtése indokolja, másrészt a más tagállamokkal folytatott igazságügyi együttműködés jogi hátterének teljesebbé tétele.

A bírósági, hatósági határozatok mellett egyéb közokiratok is jelentős szereppel bírnak mind a külföldi jogérvényesítésben, mind a külföldi elemmel bíró büntetőeljárásokban, a bűnüldözés hatékonyságának növelésében. A személyek szabad mozgása, valamint a határon átnyúló bűnügyi vonatkozású joghatások egyre komplexebbé válása ezért szélesebb körű együttműködést igényel a különböző hatósági feladatok terén, amely értelemszerűen egyéb (polgári, családi, gazdasági, közigazgatási) jogágakat is érint. A módosítás olyan okiratok jogi sorsának rendezéséhez nyújt segítséget, melyek vagy minden esetben egyértelműen, vagy csak eshetőlegesen kerülnek külföldi felhasználásra. A módosítást az is indokolja, hogy részletesebb szabályozás mellett a visszaélések - melyek észlelése, illetve megítélése éppen a határon átnyúló felhasználás sajátosság a miatt eleve nehezebb - könnyebben elkerülhetőek, illetve felismerhetőek.

A külföldön felhasználásra kerülő közokiratok diplomáciai vagy konzuli hitelesítésének (felülhitelesítésének) mellőzéséről Hágában, az 1961. október 5-én kelt hágai egyezmény kihirdetéséről szóló 1973. évi 11. törvényerejű rendelet (a továbbiakban: Tvr.) 2008. szeptember 1-jétől hatályos szabályozása értelmében a közjegyzői okiratok felülhitelesítési feladatai az igazságügyért felel ős miniszter hatásköréből a Magyar Országos Közjegyzői Kamara hatáskörébe kerültek. A Tvr.-ben írt tanúsítvánnyal történő felülhitelesítés az aláírás valódiságának és az aláíró személy eljárási minőségének igazolására szolgál, ezért a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 12. § (2) bekezdésének a) pontja alapján ezen tanúsítvány kiállítása hatósági ügynek minősül. A Ket. 12. § (4) bekezdése alapján ha törvény nem közigazgatási feladat ellátására létrehozott szervezetet, köztestületet vagy személyt jogosít fel közigazgatási hatósági jogkör gyakorlására, meg kell határozni azokat az ügyeket, amelyekben e törvény - a Ket. - rendelkezései az irányadók. A módosítás ezért a közjegyzői tv. kiegészítésével - e tevékenység közigazgatási hatósági ügyként való megjelölésével - teszi koherensé a szabályozást. Miután az Apostille-tanúsítvány kiállítása az eredeti közokiraton történik, a módosítás értelmében az eljárás során értelemszerűen kizárt az elektronikus úton való kapcsolattartás.

A jogügyletek biztonságának erősítése érdekében szükséges törvénymódosításokról szóló 2007. évi LXIV. törvény 2008. január 1-jei hatállyal egészítette ki a közjegyzői tv. 135. §-át (4) bekezdéssel. Ezzel a végintézkedéseknek a Végrendeletek Országos Nyilvántartásába (a továbbiakban: VONY) való bevezetése a közjegyző kötelezettségévé, szolgáltatásának automatikus részévé vált. Technikailag az akkori módosítás célja (hogy a hagyatéki eljárást lefolytató közjegyző központi számítógépes nyilvántartáson keresztül késedelem nélkül lelhessen rá az örökhagyó esetlegesen közjegyző közreműködésével tett végrendeletére) úgy valósítható meg, ha a VONY-ba a végrendelkező személyazonosító adatait rögzítik, illetve a hagyatéki eljárás során ezen adatok alapján történik a VONY-ban való tudakozódás is. A személyes adatok védelméről és a közérdekű adatok nyilvánosságáról szóló 1992. évi LXIII. törvény 3. §-ának (1) és (6) bekezdése azonban kimondja, hogy személyes adat - az érintett hozzájárulásán kívül - csak akkor kezelhető, ha törvény rendeli el. Az adatvédelmi szabályozásra épülő jogalkalmazási gyakorlat pedig megköveteli, hogy a nyilvántartásokban kezelt személyes adatokat az adatkezelést elrendelő törvény konkrétan jelölje meg.

A kiegészített felhatalmazás alapján az igazságügyi és rendészeti minisztérium olyan részletes szabályozású működési rendeletet készített elő, amely a külföldi képviseletek által - akik a közjegyzői tv. alapján járnak el - készített, vagy náluk letétbe vett végintézkedések központi nyilvántartását is kötelezővé teszi. Ezzel elkerülhető, hogy a hagyatéki eljárások kimenetelét befolyásolja, hogy az örökhagyó külföldön történt végrendelkezésére, illetve annak tartalmára a hagyatéki eljárást lefolytató közjegyző a végintézkedés megtörténtének, a konzulátusi személy pedig a halál tényének ismerete hiányában nem derül fény.