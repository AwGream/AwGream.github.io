2011. évi XLI. törvény indokolása

a nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvény módosításáról

-----STARTING---POINT---ALTALANOS--- 

A törvény valamennyi közforgalmú intézmény, és a munkahelyek valamennyi zárt légterű helyisége tekintetében a zéró tolerancia elvéhez közelít a dohányzás kérdéskörével kapcsolatban.

A dohányzás a legjelentősebb megelőzhető halálok a fejlett országokban, így Magyarországon is. Sajnos hazánk a dohányzási szokásokat tekintve az EU27 országok közül 25. a listában, a lakosság 38%-a dohányzik, 15%-a korábban dohányzott, de már leszokott, és csupán 47%-a, aki sohasem dohányzott élete során. A nők és a férfiak napi átlag cigarettafogyasztása az Unió átlaga feletti. Az EU-ban évente mintegy 650 000 ember hal meg a dohányzással összefüggő betegségekben. A dohányzás felelős az EU-ban a rák okozta halálozások 25%-áért, illetve a bekövetkező halálozások 15%-áért. Óvatos becslések szerint 2002-ben az Európai Unióban 7300 felnőtt - köztük 2800 nem dohányzó - halt meg a környezeti dohányfüstnek való munkahelyi kitettség következtében. További 72 000 felnőtt, köztük 16 400 nem dohányzó halála vezethető vissza a környezeti dohányfüstnek való otthoni kitettségre. A tüdőrák halálozását tekintve Magyarország világelső, s ennek a betegségnek a 90 százaléka a dohányzás számlájára írandó.

Egy 2010. október 1-jén megjelent publikáció - 17 különböző, a témával foglalkozó publikáció eredményeit összegezve - a szívbetegségekkel [akut koszorúér szindróma (ACS), akut szívizom infarktus (AMI)] kapcsolatos kórházi felvételek gyakoriságában 10%-os csökkenés volt megfigyelhető a teljes körű zárttéri dohányzási tilalom bevezetésével összefüggésben (Mackay D.F.et al, 2010).

A törvény célja a nemdohányzók és dohányzók fokozottabb védelme a dohányzás egészségkárosító hatásaival szemben, egyidejűleg figyelemmel az egészséghez, az egészséges környezethez fűződő alkotmányos jogok érvényesülésének elősegítésére.

A módosítás a dohányzásra, valamint a dohánytermékek forgalmazására vonatkozó korlátozó szabályok meghatározásakor figyelembe veszi az azonos célok érdekében alkalmazott nemzetközi szabályozási megoldásokat és azok tapasztalatait.

-----STARTING---POINT---RESZLETES---

Az 1. §-hoz

A jogalkotó a preambulumban meghatározza a törvény fő indokait és céljait, továbbá azokat az értékeket, amiket a dohányzás korlátozásával és visszafogásával védeni kíván.

A 2. §-hoz

A törvény a gyakorlati jogalkalmazási tapasztalatokra figyelemmel pontosítja a közforgalmú intézmény fogalmát. A törvény rögzíti, hogy a nyilvánosság számára nyitva álló intézmények attól függetlenül közforgalmúnak minősülnek, hogy az oda történő belépés teljesen szabad vagy valamely feltétel (pl. belépődíj megfizetése, személyazonosítás, biztonsági átvizsgálás stb.) teljesüléséhez kötött.

A törvényben továbbá szükséges a dohánytermékek csomagolásának kérdésköréhez kapcsolódóan, a 2003/641/EK bizottsági határozattal összhangban a kombinált figyelmeztetés fogalmának megjelenítése.

A törvény indítványozza közérdekű keresetindítás lehetőségét a dohányzás visszaszorítása érdekében tevékenykedő civil szervezeteknek. Ennek érdekében szükséges az egészségvédelmi érdekek képviseletét ellátó társadalmi szervezet fogalmának meghatározása is. A fogalom alapeleme az érintett társadalmi szervezetnek a dohányzás visszaszorítása érdekében történő működése.

A 3. és 5. §-hoz

A törvény dohányzási tilalmat vezet be a közforgalmú intézmények valamennyi, nyilvánosság számára nyitva álló, zárt légterű helyiségében, valamint a munkahelyek zárt légterű helyiségeiben. A törvény szakít azzal a gyakorlatban alkalmazhatatlannak bizonyult szabályozási koncepcióval, amely légtechnikai elkülönítéssel megengedte dohányzóhelyek zárt légtérben, sőt, a nemdohányzók tartózkodására is szolgáló, azonos helyiségben történő kijelölését. A törvény egyértelműsíti, hogy közforgalmú intézményben és munkahelyen csak nyílt légterű (nyitott, azaz szabadtéri) dohányzóhely jelölhető ki.

A korábban a kisvendéglők részére megengedett, dohányzóhely kijelölése nélküli dohányzási lehetőség fenntartása sem a nemdohányzók, sem a munkavállalók egészségvédelme érdekben nem tartható fenn.

A törvény a dohányzási korlátozással érintett területek körét is bővíti: a szabályozás alapján nem lehet dohányozni a zárt és a nyílt légterű közforgalmú közlekedő összekötő tereken, illetve a közösségi közlekedési eszközökön. A nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvény (a továbbiakban: Nvt.) 2. § (1) bekezdése továbbá kiegészül a gyalogosforgalom számára nyitva álló aluljárókra, zárt légterű felüljárókra és játszóterekre, valamint a tömegközlekedési eszközök megállóhelyeire vonatkozó dohányzási tilalommal is.

A törvény a nyílt légterű várakozó hely esetén 5 méteres tilalmi zónát határoz meg, ugyanezt indokolt a játszóterek környezetében is elrendelni.

A törvény kiterjeszti a teljes dohányzási korlátozást valamennyi, menetrend szerint közlekedő személyszállító vonatra.

A törvény továbbá módosítja, jelentősen szűkíti a dohányzási tilalom alóli kivételek körét is.

Zárt légterű dohányzóhely kijelölhető szivarszobában (Nvt. új. 9. §-a); büntetés végrehajtási intézményekben a fogvatartottak számára; pszichiátriai intézményben a betegek számára.

Szórakoztató, vendéglátó szolgáltatást nyújtó közforgalmú intézmények esetében az 5 méteres szabály nem érvényes akkor, ha a kijelölés feltételei nem állnak fenn.

A 4. §-hoz

A törvény szerint a helyi önkormányzat rendeletben - a törvényben nevesített helyeken túl - közterületet nemdohányzó közterületnek nyilváníthat, amelyet a megfelelő jelölésekkel kell ellátni. A közterületi dohányzási tilalmak megszegőivel szemben indokolt a közterületfelügyelet eljárásában is kiszabható helyszíni bírság kilátásba helyezése. Az így befolyt bírság az önkormányzat bevétele.

A 6. §-hoz

A színes fényképek és egyéb illusztrációk dohánytermékek csomagolásán egészségügyi figyelmeztetésként történő használatáról szóló 2003. szeptember 5-i 2003/641/EK bizottsági határozat, valamint a Bizottság által a kombinált figyelmeztetésekről kiadott katalógus alkalmazásával a törvény új csomagolási szabályozást vezet be. A kombinált figyelmeztetéseket, valamint azok alkalmazásának részletes szabályait kormányrendelet fogja megállapítani. Ennek érdekében az Nvt. mellékletének hatályon kívül helyezése is szükséges.

A 7-8. és 11. §-hoz

A törvény pontosítja az ellenőrző hatóságok szerepét a hatáskörök elhatárolása tekintetében. Az egészségügyi államigazgatási szerv jogosult ellenőrizni a dohányzásra kijelölt helyekre, helyiségekre és azok jelzéseire vonatkozó rendelkezések megtartását, míg a fogyasztóvédelmi felügyelőségek a dohánytermékek forgalmazására és a cigarettásdobozok csomagolására, címkézésére vonatkozó előírások megtartásának ellenőrzésére rendelkeznek hatáskörrel.

A törvény a kormányhivatali integrációra is tekintettel pontosítja a bírságfelosztási szabályokat, változatlanul hagyva a befolyt bírságok felhasználhatóságának célrendszerét. Az egészségvédelmi érdekek képviseletét ellátó társadalmi szervezetek ügyféli jogállásnak elismerésével összefüggésben a minisztériumhoz befolyt bírságok legalább 10%-a erejéig a törvény támogatási pályázatok kiírását teszi kötelezővé.

A 9. §-hoz

A törvény a lakosság széles körét érintő vagy jelentős nagyságú hátrányt okozó jogsértések esetére közérdekű kereset indításának lehetőségét biztosítja az egészségügyi államigazgatási szerv, az egészségvédelmi érdekek képviseletét ellátó társadalmi szervezet vagy az ügyész számára. E rendelkezések a törvény gyakorlati végrehajtását nagy mértékben elősegítik.

Az egészségvédelmi érdekek képviseletét ellátó szervezetet az ügyfél jogai illetik meg az e törvény alapján indult eljárásokban.

A 10. §-hoz

Tekintettel arra, hogy a dohánytermékek gyártása és csomagolása egészségügyi, fogyasztóvédelmi, agráripari és kereskedelmi érdekeket egyaránt érint, a jelenlegi miniszteri rendeleti szintű szabályozás helyett a tárgykörben kormányrendelet kiadása szükséges.

Szükséges továbbá az egészségvédelmi bírság befizetésére és az egészségvédelmi érdekek képviseletét ellátó társadalmi szervezetek támogatására vonatkozó részletes szabályok megalkotására felhatalmazást beiktatni a törvénybe.

A 12. §-hoz

Az Nvt. új 9. §-a a megfelelő feltételek kialakításával lehetővé teszi a szivarszoba működtetését.

A 13. §-hoz

Pontosító, a törvény egyéb pontjaival összhangot teremtő rendelkezéseket tartalmaz, továbbá 20 ezerről 30 ezer forintra emeli fel a kiszabható helyszíni bírság felső összeghatárát.

A 14. §-hoz

A törvény módosítja a munkavédelemről szóló 1993. évi XCIII. törvénynek a munkahelyi dohányzási tilalmakra vonatkozó rendelkezéseit.

A 15. §-hoz

A törvény a társasházi lakóépület házirendjének - minősített többséggel elfogadott - eltérő rendelkezése hiányában fő szabályként dohányzási tilalmat vezet be a társasházak közös tulajdonban lévő zárt légterű épületrészeiben, területein, illetve helyiségeiben.

A 16. §-hoz

A lakásszövetkezetekről szóló 2004. évi CXV. törvény 14. §-a új (4) bekezdése szerint a lakásszövetkezeti házirend négyötödös többséggel megtilthatja a ház közös helyiségeiben a dohányzást.

-----STARTING---POINT---VEGE---

A 17-18. §-hoz

A szakaszok hatályba léptető, hatályon kívül helyező rendelkezéseket tartalmaznak.