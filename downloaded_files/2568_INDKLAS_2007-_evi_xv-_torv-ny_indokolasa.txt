2007. évi XV. törvény indokolása

a Magyar Nemzeti Bankról szóló 2001. évi LVIII. törvény módosításáról

-----STARTING---POINT---ALTALANOS--- 

Az Európai Bizottság és az Európai Központi Bank (EKB) 2004. évi Konvergenciajelentéseiben megfogalmazott, az MNB intézményi és személyi függetlenségével kapcsolatos kritikai észrevételeket orvosolja a törvény. A megkívánt személyi függetlenség érdekében az MNB vezetői esetében a vagyonnyilatkozat-tételi kötelezettség szándékos elmulasztását, vagy a vagyonnyilatkozatban lényeges adat, tény szándékosan valótlan közlését nem nevesíti külön felmentési okként a módosított előírás.

A jogharmonizációt szolgálja az a módosítás is, amelynek célja az euro utánzatokra vonatkozó közösségi szabályozás (az euro-érmékhez hasonló emlékérmekről és érmékről szóló, 2004. december 6-i 2182/2004/EK tanácsi rendelet, illetve e rendelet hatályának a nem részt vevő tagállamokra való kiterjesztéséről szóló, 2004. december 6-i 2183/2004/EK tanácsi rendelet) MNB törvénnyel való összhangjának megteremtése.

A törvény szerint az MNB vezető tisztségviselői vagyonbevallásukat - az országgyűlési képviselői megbízatással nem rendelkező állami vezetők vagyonnyilatkozat-tételének szabályozásával analóg módon, ahhoz hasonlóan - az országgyűlési képviselőkre érvényes szabályok szerint teszik meg. A törvény részletesen előírja azt is, hogy a megteendő vagyonnyilatkozatok milyen időpont vagyoni állapotára vonatkozzanak. Az eljárási szabályok az országgyűlési képviselőkre vonatkozó szabályozást követik. A törvény egyértelművé teszi, hogy a vagyonnyilatkozatokat az Országgyűlés Mentelmi, összeférhetetlenségi és mandátumvizsgáló bizottsága kezeli és azokat az Országgyűlés elnöke hozza nyilvánosságra.

Az Európai Központi Bank észrevételének a figyelembevételét jelenti a tartalékokra vonatkozó előírások pontosítása is. A törvény lehetővé teszi az MNB számára, hogy devizatartalék kezelési célból elsődleges piacon is megvehesse a többi EU tagállam adósságpapírjait. A pénzkibocsátásra vonatkozó rendelkezésekben egységesebbé válik a törvény fogalomhasználata. A magyar és a külföldi törvényes fizetőeszközök hamisítás elleni védelme érdekében az ezzel összefüggő feladatai ellátása során az MNB személyes adat kezelésére is jogosult, a valódiság- és forgalomképességi vizsgálatra kötelezettek köre bővül.

-----STARTING---POINT---RESZLETES---

Az 1. §-hoz

Az Európai Központi Bank észrevételének figyelembevételével a tartalékokra vonatkozó előírások pontosítását tartalmazza a rendelkezés.

A 2. §-hoz

A rendelkezés teljes mértékben összhangba hozza a törvény, illetve a Szerződés vonatkozó előírásait, ezáltal a 2006. évi Konvergenciajelentésekben a monetáris finanszírozás tilalmával összefüggésben e téren megfogalmazott kritika orvoslásra kerül.

A 3. §-hoz

A rendelkezés lehetővé teszi az MNB számára, hogy devizatartalék kezelési célból elsődleges piacon is megvehesse a többi EU tagállam adósságpapírjait, a Szerződés 104. cikkében és a 104b. cikke (1) bekezdésében említett tilalmak alkalmazásához szükséges fogalmak meghatározásáról szóló, 1993. december 13-i, 3603/93/EK tanácsi rendeletben foglaltaknak megfelelően.

A 4. §-hoz

Az Európai Bizottság és az Európai Központi Bank 2006. évi Konvergenciajelentéseiben megállapította, hogy a monetáris finanszírozás tilalmának egyértelmű érvényesülése érdekében pontosítani kell a törvény arra vonatkozó előírását, hogy az MNB az állammal illetőleg az állam megbízottjaként határidős és fedezeti ügyleteket köthet. A rendelkezés a piaci feltételek mellett történő ügyletkötés előírásával ennek a Bizottság javaslatának megfelelően tesz eleget.

Az 5. §-hoz

A tőkepiacról szóló 2001. évi CXX. törvény (a továbbiakban: Tpt.) 2006. január 1-jétől hatályos módosítása folytán a központi értéktár az elszámolóháztól jogilag elkülönült, új, önálló intézményként jelenik meg. Az MNB-nek a központi értéktár, mint potenciális fizetési rendszertag részére történő számlavezetési kötelezettségét ezért külön nevesíteni kell.

A 6. §-hoz

A cím módosítását az indokolja, hogy az alá tartozó 26. § és 27. § olyan feladatokat is tartalmaznak, amelyek bár szorosan kapcsolódnak a pénzforgalomhoz, nem kifejezetten pénzforgalmi (hanem pl. kijelölő hatósági, jogi szabályozási) feladatok.

A 7. §-hoz

A pénzkibocsátásra vonatkozó rendelkezésekben a jelenleg felváltva használt „érme” és „pénzérme” kifejezés egységesítésre kerül az érme kifejezés alkalmazásával. A rendelkezés egy bekezdésben szabályozza a megcsonkított érmékre vonatkozó rendelkezéseket, bővíti ezen érmék fogalmi körét, továbbá megszünteti a sérült nemesfém érmék átvételét. A csonka bankjegyek és az egyéb módon sérült bankjegyek között különbséget tesz. A rendelkezés előírásai szerint a hiányos (csonka) vagy a sérült bankjeggyel kapcsolatban bűncselekmény gyanúja esetén, a bűnüldöző szervek vizsgálatának lezárultáig az MNB visszatarthatja a bankjegy vagy érme ellenértékének térítését. Az MNB a pénzlopás megelőzésére használt biztonsági eszközök működésbe hozatala miatt sérült bankjegyek cseréjét díj felszámításával végzi, kivéve, ha a becserélő (sértett) - hatóság által kiállított dokumentummal - igazolja, hogy a sérülés rablás vagy lopás kísérlete, vagy ténylegesen elkövetett rablás vagy lopás miatt következett be.

A 8. §-hoz

A magyar és a külföldi törvényes fizetőeszközök hamisítás elleni védelme, a pénzhamisítási ügyekben a bűnüldözés hatékonyságának növelése érdekében a rendelkezés biztosítja, hogy a fellelt, feltehetően hamis vagy meghamisított bankjegyek és érmék benyújtójára (birtokosára) vonatkozó személyes adatnak minősülő információk is rendelkezésre álljanak, a pénzhamisítás elleni globális védelem érvényesüljön. A rendelkezés előírja a magyar és a külföldi törvényes fizetőeszközök valódiság- és forgalomképességi vizsgálatára kötelezettek körének a Magyar Államkincstárral történő bővítését.

A 9. §-hoz

Miután pénztár nélkül is lehet érmét, illetve bankjegyet váltani, a pénztár kifejezés elhagyásával a kötelezettek eldönthetik, hogy a váltási kötelezettségüknek milyen módon tesznek eleget.

A 10. §-hoz

A módosítás célja az euro utánzatokra vonatkozó közösségi szabályozás MNB törvénnyel való összhangjának megteremtése, hiszen a nemzeti szabályozás nem terjedhet ki a közösségi rendeletekben szabályozott területekre, illetve az MNB-nek nincs engedélyezési jogosítványa az euro-érmékhez hasonló emlékérmek és érmék tekintetében. Az euro utánzatok esetében kötelező közösségi szabályozás van. Az EKB-nak - az eurobankjegy-kibocsátás engedélyezése tekintetében fennálló, kizárólagos jogosultságán alapulva - az eurobankjegy-utánzatokra vonatkozóan van szabályozási hatásköre, a Bizottságnak pedig engedélyezési jogköre áll fenn az euro-érmék utánzata vonatkozásában. Az MNB-t a továbbiakban is megilleti az euro utánzatok vonatkozásában a jogszabályalkotás joga a közösségi jog által nem szabályozott kérdésekben.

A 11. §-hoz

Az EKB és a Bizottság Konvergenciajelentésében a személyi függetlenség terén megkívánt módosítások érdekében - bár a vagyonbevallási kötelezettség jelenlegi, MNB törvényben előírt szabályozása fennmarad - megszüntetésre kerül annak külön nevesítése, hogy a vagyonnyilatkozat-tételi kötelezettség szándékos elmulasztása, vagy a vagyonnyilatkozatban lényeges adat, tény szándékosan valótlanul közlése felmentési ok.

A monetáris tanács elnökhelyettesét illetően jelenleg nincs előírás az évközi változás esetére, ennek pótlására kerül sor.

A 12. §-hoz

Miután a felmentési indokok közötti különbségtétel megszűnik ezért az MNB elnök és az MNB alelnökök részére a nekik fel nem róható okból történő felmentés esetére sem írható elő végkielégítés.

A 13. §-hoz

A törvény szerint az MNB vezetői (elnök, alelnökök, a monetáris tanács és a felügyelő bizottság tagjai) vagyonnyilatkozatukat - a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvényben az országgyűlési képviselői megbízatással nem rendelkező állami vezetők vagyonnyilatkozat-tételére előírt szabályozással analóg módon, ahhoz hasonlóan - az országgyűlési képviselőkre érvényes szabályok szerint teszik meg. A törvény részletesen előírja azt is, hogy a megteendő vagyonnyilatkozatok milyen időpont vagyoni állapotára vonatkozzanak. Az eljárási szabályok is az országgyűlési képviselőkre vonatkozó szabályozást követik, ami azt jelenti, hogy - eltérően az állami vezetőktől - az Országgyűlés Mentelmi, összeférhetetlenségi és mandátumvizsgáló bizottsága kezeli a vagyonnyilatkozatokat és azokat az Országgyűlés elnöke hozza nyilvánosságra; ily módon is egyértelművé téve, hogy sem a Miniszterelnöki Hivatalt vezető miniszternek, sem a Miniszterelnöki Hivatalnak e téren semmilyen funkciója nincs.

A 14. §-hoz

Az MNB elnöke rendeletének kiadásakor a jogalkotásról szóló törvényben a jogszabályok megalkotásáról szereplő előírásokat indokolt mértékben, az MNB intézményi függetlensége teljes mértékű érvényesülésének biztosítása mellett veszi figyelembe.

A 15. §-hoz

Az Európai Központi Bank észrevételének figyelembevételével a tartalékokra vonatkozó előírások pontosítását tartalmazza a rendelkezés.

Az MNB-t a továbbiakban is megilleti az euro utánzatokra - ideértve az euro-érmékhez hasonló érmeket és zsetonokat is - vonatkozó előírásokat illetően a szankciókra vonatkozó szabályok kivételével a jogszabályalkotás joga.

A 16. §-hoz

A hitelintézetekről és a pénzügyi vállalkozásokról szóló 1996. évi CXII. törvény (Hpt.) következetesen külön kezeli a pénzügyi és kiegészítő pénzügyi szolgáltatási tevékenységet, ezért szükséges a „kiegészítő pénzügyi szolgáltatási tevékenység” következetes megjelenítése az MNB törvényben is. A nem számlavezetési körbe tartozó alanyok tekintetében a csekk, utazási csekk kibocsátása és vele fizetési forgalom lebonyolítása ma már üres halmazt jelentő, okafogyott tevékenységi jogosultság, ezért fenntartása indokolatlan.

-----STARTING---POINT---VEGE---

A 17. §-hoz

A jogharmonizációt szolgálja az a módosítás, amelynek célja az euro utánzatokra vonatkozó közösségi szabályozás (az euro-érmékhez hasonló emlékérmekről és érmékről szóló, 2004. december 6-i 2182/2004/EK tanácsi rendelet, illetve e rendelet hatályának a nem részt vevő tagállamokra való kiterjesztéséről szóló, 2004. december 6-i 2183/2004/EK tanácsi rendelet) MNB törvénnyel való összhangjának megteremtése. Erre figyelemmel megfelelő jogharmonizációs záradék felvétele szükséges e törvénybe.

A 18. §-hoz

A jelenleg működő hitelintézeti elszámolóházak valós pénzügyi, likviditási kockázatot nem hordoznak, ezért esetükben nincs létjogosultsága kockázati alap képzés rendeletben való előírásának. Az értékpapír elszámolóházak vonatkozásában a rendeleti úton történő szabályozás biztosítását a központi szerződő fél szerepet is betöltő tőkepiaci elszámolóház és a központi értéktár funkciójának egy intézményen belüli ellátása indokolta. A központi szerződő fél teljesítési kötelezettsége kedvezőtlen piaci körülmények között tőkevesztést okozhat, ami akadályozhatja a központi értéktári feladatok folyamatos, zökkenőmentes ellátását. A Tpt. 2006. január 1-jétől hatályos módosítása előírja a központi értéktári és az elszámolóházi tevékenység teljes szervezeti szétválasztását, ezért a rendeleti szabályozás okafogyottá vált. A (3) bekezdésben foglaltak az MNB rendelkezések technikai deregulációját is szolgálják. A megnevezett MNB rendelkezések hatályos jogrendünkből történő eltávolítása pusztán technikai jogtisztulást eredményez, semmiféle érdemi jogalkalmazási relevanciájú változással nem jár.