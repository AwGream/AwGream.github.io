2008. évi CXV. törvény indokolása

egyes törvényeknek az uzsoratevékenységgel szembeni fellépést elősegítő módosításáról

-----STARTING---POINT---ALTALANOS--- 

A pénzügyi szféra és a gazdaság jelenlegi helyzetében kiemelkedő fontosságú, hogy hatékonyabban érvényesüljenek a szolgáltatás és ellenszolgáltatás arányosságát védő jogintézmények. Ennek érdekében jelen törvény tovább erősíti az uzsoratevékenységgel szembeni polgári jogi védelmet. Ezzel egyidejűleg a törvény megteremti az üzletszerűen végzett uzsorás tevékenységek elleni büntetőjogi fellépés lehetőségét. Az uzsoratevékenység számos formában megjelenhet, ennek megfelelően a törvény egyes rendelkezései más-más körben biztosítják a különböző uzsorás tevékenységekkel szembeni fellépés lehetőségét.

1. Ennek megfelelően a törvény 1. §-ának (1) bekezdése a Polgári Törvénykönyvről szóló 1959. évi IV. törvény (a továbbiakban: Ptk.) szerződéses szabályai között a 201. § új (3) bekezdéseként megfogalmazott rendelkezéssel immár kifejezett módon is megtámadhatóvá teszi a feltűnően nagy hiteldíj kikötése mellett létrejött kölcsönszerződéseket.

2. Az uzsoratevékenység a társadalom legszegényebb rétegeit, a leginkább rászorulókat érinti. Akik „meg vannak szorulva”, szinte bármilyen feltételt elfogadnak azért, hogy a pénzügyi intézmény által nyújtott kölcsönnél gyorsabban - akár „magánuzsorázóktól” - jussanak pénzhez. Ezt a kiszolgáltatott, rossz anyagi helyzetet használják ki az uzsorások. Napjainkban egyre jobban terjednek ezek a magatartások, egyre több sértettet érintve. Minderre tekintettel a törvény új bűncselekményként iktatja a Büntető Törvénykönyvről szóló 1978. évi IV. törvénybe (a továbbiakban: Btk.) az uzsorabűncselekményt. Az új tényállás a büntetőjog egyik alapelvének, az egyéni felelősség elvének megfelelően rendeli büntetni az uzsoratevékenységet folytató személyeket.

A törvény a vagyon elleni bűncselekmények között elhelyezendő uzsorabűncselekmény kapcsán Ptk. uzsorás szerződés fogalmára épít. A törvény azonban nem veszi át „egy az egyben” a polgári jogi uzsorás szerződés fogalmat, ehelyett önálló büntetőjogi terminológiát alakít ki. Ennek az az indoka, hogy a törvény nem keretdiszpozíciót kíván alkotni, amelynek a Ptk. a háttérjogszabálya. Az ún. kerettényállások esetében ugyanis a tényállás tartalmát a háttérjogszabályban meghatározott fogalmak töltik ki. Amennyiben ezen fogalmak megítélése, fennállásuk megállapítása nem a büntetőbíróság, vagy a büntetőügyben eljáró hatóság hatáskörébe tartozik, akkor a büntetőbíróság, vagy a büntetőügyben eljáró hatóság az eljárást felfüggesztheti az előzetes kérdésben hozott döntés bevárása miatt. Az eljárás felfüggesztése hosszú időre elhúzhatja a büntetőeljárást, így nem nyújthat a sértett számára hatékony védelmet. Minderre tekintettel a törvény nem kerettényállást, hanem önálló büntetőjogi tényállási elemeket tartalmazó tényállást fogalmaz meg.
 
-----STARTING---POINT---RESZLETES---

Az 1. §-hoz

1. A pénzügyi szféra és a gazdaság jelenlegi helyzetében kiemelkedő fontosságú, hogy hatékonyabban érvényesüljenek a szolgáltatás és ellenszolgáltatás arányosságát védő jogintézmények, ezáltal biztosítva azt, hogy a feltűnően nagymértékű hiteldíj mellett nyújtott kölcsönre vonatkozó szerződések is kellő biztonsággal megtámadhatók legyenek a szolgáltatás és ellenszolgáltatás feltűnő értékkülönbségére hivatkozással. Ennek megfelelően a törvény 1. §-ának (1) bekezdése a Ptk. szerződéses szabályai között a 201. § (3) bekezdéseként megfogalmazott rendelkezéssel immár kifejezett módon is megtámadhatóvá teszi a feltűnően nagy hiteldíj kikötése mellett létrejött kölcsönszerződéseket. A nyújtott szolgáltatáshoz képest - annak feltételeire, illetve a szerződéskötés körülményeire figyelemmel - aránytalanul magas mértékben megállapított hiteldíjra alapított megtámadás természetesen csak abban a körben vezethet eredményre, amelyben a jogszabályok a teljes hiteldíj számítását és közlését előírják.

2. A törvény 1. §-ának (1) bekezdésével megállapított módosító rendelkezés a teljes hiteldíj - Ptk.-ban eddig ismeretlen - fogalmát használja, ezért indokolt, hogy a Ptk. 685. §-ának definíciós rendelkezései között a teljes hiteldíj fogalma is meghatározást nyerjen.

A 2. §-hoz

Az uzsoratevékenység elleni büntetőjogi fellépés érdekében a törvény uzsorabűncselekmény elnevezéssel új tényállást iktat a Btk. vagyon elleni bűncselekményei közé.

1. A törvény az uzsorabűncselekmény kapcsán a Ptk. szerinti uzsorás szerződés fogalmára épít, ugyanakkor nem veszi át a polgári jogi fogalmat, hanem önálló büntetőjogi terminológiát alakít ki. Ennek indoka, hogy a törvény nem keretdiszpozíciót kíván alkotni, amelynek a Ptk. a háttérjogszabálya, és ami várhatóan a nyomozás vagy az eljárás felfüggesztését eredményezné előzetes kérdésben hozott döntés bevárása miatt, ehelyett a törvény önálló büntetőjogi tényállási elemeket határoz meg.

Ennek megfelelően a törvény nem is használja a szerződés fogalmat, ehelyett az ennél kevésbé formális megállapodás kifejezésre utal. A megállapodás kifejezés használatának indoka az is, hogy az uzsoratevékenység jellemzően bár kölcsönügyletek révén valósul meg, az uzsorakölcsönök nyújtása sok esetben más szerződésnek, vagy megállapodásnak van álcázva. Amennyiben a tényállás kizárólag a szerződésekre, vagy még szűkebben, a kölcsönszerződésekre utalna, úgy a - pl. adásvételi célzat nélkül, kvázi fedezetként eladott vagyontárgyakra, gépjárműre, jószágra vonatkozó - színlelt adásvételi szerződések, vagy egyéb megállapodások esetén a büntetőbíróságnak kellene a megállapodások szerződés jellegét, vagy a szerződések színleltségét megállapítani. A törvény alapján azonban elegendő annak bizonyítása, hogy a sértett és az elkövető között létrejött egy uzsorás elemeket tartalmazó megállapodás.

A tényállás a Ptk.-hoz hasonlóan használja ugyan a másik fél rászorult helyzetének kihasználása fordulatot, azonban a büntetőjogi terminológiának megfelelőn egyértelműen kimondja, hogy a kihasznált másik fél a sértett. A törvény a bíróság megítélésére bízza, hogy az eset körülményeitől függően mely helyzeteket tekint olyannak, mint amelynek kihasználása már az uzsora körébe vonható. A tényállás ezért nem határoz meg konkrét példákat (rossz anyagi helyzet, hiszékenység, alacsonyabb értelmi képesség stb.).

A tényállás alapesetének megvalósulásához szükséges továbbá a különösen aránytalan mértékű ellenszolgáltatás kikötése. E fogalom tartalmában azonos a Ptk. feltűnő értékaránytalanság fogalmával, azonban az eltérő megfogalmazással az előterjesztés kifejezi, hogy az ellenszolgáltatás különösen aránytalanságának megítélése a büntetőbíróság feladata, tekintettel az eset összes körülményére.

Az uzsorabűncselekmény a törvény értelmében materiális bűncselekmény, a tényállás megvalósulásának feltétele, hogy az uzsorás megállapodás teljesítésének eredményeképpen a sértett vagy a sértett hozzátartozója súlyos vagy további nélkülözésnek legyen kitéve. Ez valójában két különböző eredményt jelent, a súlyos nélkülözés mint eredmény azokra a sértettekre vonatkozik, akik az uzsorás megállapodásban kikötött ellenszolgáltatás teljesítésével kerülnek súlyosan nélkülöző helyzetbe, holott korábban nem voltak abban. A további nélkülözés pedig arra a sértetti körre vonatkozik, amelynek tagjai már az uzsorás megállapodás előtt is súlyos nélkülözésben éltek, jellemzően éppen emiatt kerül sor részükről az uzsorakölcsön felvételére, ami továbbra is fenntartja, konzerválja ezt a nélkülöző állapotot. A súlyos nélkülözés fogalma nem ismeretlen a magyar büntetőjogban, ezt a kifejezést használja a Btk. 196. §-a szerinti tartás elmulasztása is, így értelmezésére az e tényállás kapcsán kialakított több évtizedes bírói gyakorlat az irányadó.

Az uzsorabűncselekmény megvalósulásának feltétele továbbá az üzletszerűség. Az üzletszerűség fogalmát a Btk. 137. §-ának 9. pontja határozza meg, eszerint üzletszerűen követi el a bűncselekményt, aki ugyanolyan vagy hasonló jellegű bűncselekmények elkövetése révén rendszeres haszonszerzésre törekszik. Ebből következően egyszeri alkalommal nyújtott uzsorás kölcsön még nem vonható e tényállás körébe.

2. Azzal, hogy a törvény szerint a tényállás háromévi szabadságvesztéssel fenyegetett, az alapeset megvalósulása esetén lehetőség van tevékeny megbánás alkalmazására. Ennek azért van jelentősége, mert ezen cselekmények esetén jellemzően van reparálhatóság, pl. a pénz visszafizetésével.

3. A törvény minősített esetként határozza meg a bűnszövetségben történő elkövetést, aminek büntetési tétele öt évig terjedő szabadságvesztés. A Btk. 137. §-ának 7. pontja értelmében bűnszövetség akkor létesül, ha két vagy több személy bűncselekményeket szervezetten követ el, vagy ebben megállapodik, és legalább egy bűncselekmény elkövetését megkísérlik, de nem jön létre bűnszervezet.

4. Az uzsoratevékenység jellemzően zártabb közösségekben jelenik meg, az uzsorások általában jól ismerik a sértetteket, tisztában vannak azok kiszolgáltatott helyzetével. Az ilyen magatartásokkal szemben hatékony szankció lehet a kitiltás, mert ezzel az uzsorások elvonhatók az ügyfélkörtől.

5. A Btk. 298/D. §-a rendelkezik a jogosulatlan pénzügyi tevékenység bűncselekményéről. A tényállás értelmében büntetendő az, aki engedély nélkül végez pl. pénzügyi szolgáltatási tevékenységet. Tekintettel arra, hogy a szóban forgó uzsoratevékenységek engedély nélküliek (magánszemély egyáltalán nem is kaphat ilyen engedélyt), így az uzsorázók - ha a háttérjogszabálynak számító a hitelintézetekről és a pénzügyi vállalkozásokról szóló 1996. évi CXII. törvényben (a továbbiakban: Hpt.) meghatározott feltételeket kimerítik - büntetőjogi felelősségre vonása elviekben nem kizárt e tényállás alapján, tény ugyanakkor, hogy e körben a joggyakorlat megosztott. Erre tekintettel is szükséges az önálló uzsora-tényállás megalkotása.

A tényállási elemek megvalósulása esetén az új uzsorabűncselekménnyel a jogosulatlan pénzügyi tevékenység halmazatban is megállapítható lesz. A két tényállás ugyanis eltérő jogtárgyakat véd, a jogosulatlan pénzügyi tevékenység a gazdálkodás rendjét, az engedélyezési követelmények betartását, és végső soron a versenytársakat védi, míg az uzsorabűncselekmény a sértettek anyagi helyzetét, életkörülményeit.

-----STARTING---POINT---VEGE---

A 3. §-hoz

A törvény 2009. március 1. napján lép hatályba. A törvény a Ptk. módosítására vonatkozó rendelkezéseket is 2009. január 1. napján lépteti hatályba, de ezt azzal a feltétellel teszi, hogy a módosuló szabályokat csak az érintett rendelkezések hatályba lépését követően kötött megállapodások esetén kell alkalmazni.