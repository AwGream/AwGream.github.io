2011. évi CXCVI. törvény indokolása

a nemzeti vagyonról

-----STARTING---POINT---ALTALANOS--- 

A nemzeti vagyonról szóló törvény elvi alapját az Alaptörvényben meghatározott, a nemzeti vagyonra vonatkozó 38. cikk (1) és (2) bekezdésének előírásai képezik. Az Alaptörvény kinyilvánítja, hogy az állam és a helyi önkormányzatok vagyona nemzeti vagyon. A nemzeti vagyon megőrzésének, védelmének és a nemzeti vagyonnal való felelős gazdálkodásnak a követelményeit sarkalatos törvény határozza meg. Az Alaptörvény rögzíti továbbá, hogy az állam kizárólagos tulajdonának és kizárólagos gazdasági tevékenységének körét, valamint a nemzetgazdasági szempontból kiemelt jelentőségű nemzeti vagyon elidegenítésének korlátait és feltételeit sarkalatos törvény határozza meg.

A törvény célja, hogy az alaptörvényi kötelezésnek megfelelően legmagasabb jogszabályi szinten kerüljenek meghatározásra az állami és önkormányzati közfeladatok ellátásának elsődleges infrastruktúráját jelentő nemzeti vagyon védelmének és a vagyonnal történő gazdálkodásnak általános alapelvei.

A nemzeti vagyon fogalma

A nemzeti vagyon Alaptörvény szerinti behatárolása azt a célkitűzést fejezi ki, hogy az állam és az önkormányzatok által ellátott közfeladatok törvényben meghatározott megosztásának elve érvényesüljön az adott feladat ellátásához rendelt vagyonnak az állam tulajdonából önkormányzati tulajdonba, vagy - az adott feladatnak az államhoz történő telepítése esetén - önkormányzati tulajdonból állami tulajdonba kerülése során. A törvény a nemzeti vagyon elsődleges rendeltetéseként a közfeladatok ellátásának biztosítását határozza meg, és megteszi a közfeladatok fogalmának általános jellegű definiálását oly módon, hogy figyelemmel van a közfeladatok, közszolgáltatások fogalmának egyéb más jogszabályokban alkalmazott jelentéseire.

A nemzeti vagyon megőrzése és védelme érdekében a törvény alapelvi szinten kívánja lezárni az intézményesített vagyonfelélés eddigi gyakorlatát és a köz érdekében hosszú távú, általános védelmet kíván biztosítani a nemzeti vagyonra vonatkozóan.

A nemzeti vagyon védelme

A nemzeti vagyon védelmét a lehető legnagyobb mértékben, a legszigorúbb szabályozással biztosítja a törvény, lehetővé téve ugyanakkor az okszerű, és célszerű gazdálkodást. Így jött létre az alábbi négy kategória a nemzeti vagyon körén belül.

A legszigorúbban védett nemzeti vagyoni kör a kizárólagos állami és önkormányzati tulajdon meghatározása, ami forgalomképtelenséget jelent, azaz teljes elidegenítési és terhelési tilalmat, valamint dologi jog, vagy osztott tulajdon létesítésének tilalmát. Ezen vagyonelemek körét taxatíve határozza meg a törvény és mellékletei. Az állam és önkormányzatok kizárólagos tulajdona fő szabályként kizárólag koncesszió útján hasznosítható.

Az Alaptörvény bevezetett egy új fogalmat, a nemzetgazdasági szempontból kiemelt jelentőségű nemzeti vagyon fogalmát, erre tekintettel kellett a korábban használatos fogalmak jogi tartalmát egymáshoz képest meghatározni. A nemzetgazdasági szempontból kiemelt jelentőségű nemzeti vagyon státusza a törvény rendszerében a második védelmi vonalat képezi, amely megegyezik a forgalomképtelen vagyontárgyakkal abban a tekintetben, hogy ezek a vagyonelemek sem idegeníthetők el, nem terhelhetőek meg, a hasznosításuk szabályozása azonban kevésbé szigorú, fő szabályként nem koncesszió köteles a hasznosításuk (vagyonkezelés, bérlet, haszonbérlet stb.).

A nemzeti vagyon harmadik kategóriája a korlátozottan forgalomképes vagyoni kör. Az ide tartozó vagyonelemek eladhatók, megterhelhetők, de csak törvényben vagy önkormányzati rendeletben meghatározott feltételek szerint, ami általában valamilyen hatóság, vagy egyéb szerv előzetes jóváhagyását jelenti. Ezen kategóriába tartozó vagyonelemek nagy számosságára tekintettel ezt a kategóriát csak definíció szintjén említi meg a törvény.

A negyedik vagyoni csoportba az üzleti vagyon tartozik, amely engedély nélkül elidegeníthető, hasznosítható, így a piaci forgalom része.

A szabályozás alapelvei

A nemzeti vagyonnal való rendelkezésnek, a vagyon kezelésének és hasznosításának jogi-alapelvi rendszere az alábbi fő elvek mentén került megfogalmazásra.

- A nemzeti vagyon közérdeket szolgál, közös szükségletet elégít ki, legfőbb rendeltetése szerint a közfeladatok ellátását biztosítja.

- A nemzeti vagyonnal való gazdálkodás célja a természeti erőforrások megóvása, a nemzeti értékek megőrzése és méltó hasznosítása, a jövő nemzedéke szükségleteinek figyelembe vételével. A nemzeti vagyonnal folytatott gazdálkodás követelménye a nemzeti vagyon költségtakarékos, értékmegőrző, értéknövelő működtetése és hasznosítása.

- A nemzeti vagyon átruházására, hasznosítására vonatkozó szerződés kizárólag olyan szervezettel köthető, amelynek tulajdonosi szerkezete, szervezete, tevékenysége átlátható (off-shore cégek kizárása a nemzeti vagyonnal való gazdálkodás köréből).

- Az állam és a helyi önkormányzatok tulajdonában álló gazdálkodó szervezetek törvényben meghatározott módon, önállóan és felelősen gazdálkodnak a törvényesség, a célszerűség és az eredményesség követelményei szerint.

- A nemzeti vagyon nyilvántartása, a transzparencia biztosítása a társadalmi elvárásokra és a vagyonkezelési, gazdálkodási érdekekre figyelemmel kerül szabályozásra.

A nemzeti vagyonnal való felelős gazdálkodás, a hasznosítás fő kritériumainak meghatározása

Az állami vagyonnal való felelős gazdálkodással kapcsolatos kritériumokat, az eredményesség, hatékonyság követelményét a törvény általános elvárásként fogalmazza meg.

A kritériumok meghatározásánál célszerű figyelembe venni azt, hogy az adott vagyonelem közfeladathoz kapcsolódik-e. Csak ebben az esetben teszi lehetővé a törvény a nemzeti vagyon térítésmentes használatát.

A törvény meghatározza azt a személyi kört, akinek a nemzeti vagyon vagyonkezelésbe adható. A korábbi szabályozáshoz képest jelentős mértékben szűkül a nemzeti vagyon kezelésére jogosultak köre, az állam és a helyi önkormányzat szerveire, intézményeire, valamint ezek 100%-os tulajdonában álló gazdálkodó szervezetekre korlátozódik. Ennek indokoltságát az adja, hogy a vagyonkezelői jog rendkívül széles körű, kvázi tulajdonosi jogkört jelent, amely gyakorlását célszerű kizárólag állami és önkormányzati szereplők részére biztosítani a nemzeti vagyonnal való felelős gazdálkodás érdekében, és a vagyon megőrzésének céljából.

A részben magántulajdonban álló gazdálkodó szervezetek részére azért nem célszerű megadni általánosságban ezt a rendkívül széles jogkört, mert a törvényi rendelkezések lehetővé teszik, hogy egy kisebbségi magántulajdonos is uralni tudjon egy többségi állami vagy önkormányzati tulajdonban álló gazdálkodó szervezetet. A törvény ugyanakkor kivételként lehetővé teszi, hogy törvény kijelöljön vagyonkezelőként más személyt is, de ezt a személyt a kijelölést tartalmazó törvényben egyedileg meg kell határozni.

A törvény a nemzeti vagyonnal való gazdálkodás körében minden esetre kiterjedően (használat, hasznosítás, értékesítés) megfogalmazza az off-shore tilalmát az átlátható szervezetekre történő hivatkozással.

Az Alaptörvény előírásának megfelelően a törvényben taxatíve kerül felsorolásra az állam és a helyi önkormányzat kizárólagos gazdasági tevékenységeinek köre, amely tevékenységek gyakorlásának joga fő szabályként a külön törvény szerinti koncessziós szerződés alapján engedhető át.

A nemzeti vagyon tulajdonjogának átruházása

A nemzeti vagyon tulajdonjogának értékarányos átruházása általános lehetősége mellett a törvény rögzíti, hogy a vagyon tulajdonjoga térítésmentesen átruházható a közfeladatok ellátójára az állam és a helyi önkormányzat között.

A törvény új elemként bevezeti az állam elővásárlási jogát az önkormányzati ingatlanok értékesítése során.

Egyéb rendelkezések

A törvény felsorolja azokat az ún. ágazati törvényeket, amelyek a nemzeti vagyon körén belüli egyes vagyontípusokra vonatkozó speciális szabályokat tartalmazzák.

-----STARTING---POINT---RESZLETES---

A preambulumhoz

A törvény előszava a 2012. január 1. napján hatályba lépő Alaptörvény 38. cikk (1) bekezdése szerinti alapelvek és célok (a közérdek szolgálata, a közös szükségletek kielégítése és a természeti erőforrások megóvása, valamint a jövő nemzedékek szükségleteinek figyelembevétele) megjelölése mellett rögzíti, hogy a jogalkotó szándéka a nemzeti vagyon védelmének és az azzal való felelős gazdálkodás követelményrendszerének hosszú távú meghatározása.

Az 1. §-hoz

Az Alaptörvény 38. cikk (1)-(2) bekezdésének rendelkezései alapján, az ott meghatározott tartalmi körben (a nemzeti vagyon megőrzésének, védelmének, a vagyonnal való felelős gazdálkodásnak az alapkövetelményei, valamint az állam kizárólagos tulajdonának köre, továbbá a nemzetgazdasági szempontból kiemelt jelentőségű vagyon elidegenítésének korlátai és feltételei) a nemzeti vagyon egészét képező állami és helyi önkormányzati vagyonra vonatkozóan egységes szabályozás szükséges, egységes vagyongazdálkodási alapelvek rögzítésével. E szakasz állapítja meg a törvény szabályozási tárgykörét.

Az egységes szabályozás érdekében a törvény tárgyi hatálya a nemzeti vagyon körét széles körűen határozza meg.

A nemzeti vagyonba tartoznak az állam és a helyi önkormányzat kizárólagos tulajdonában álló dolgok és dolog módjára hasznosítható természeti erők, az e körbe nem tartozó állami és helyi önkormányzati tulajdonban lévő dolgok, az állam vagy a helyi önkormányzat tulajdonában lévő pénzügyi eszközök, továbbá az államot vagy a helyi önkormányzatot megillető társasági részesedések, vagyoni értékkel rendelkező jogosultságok, valamint a Magyarország határa által körbezárt terület feletti légtér, a kibocsátási egységek és légiközlekedési kibocsátási egységek, a kiotói egység, a kulturális javak, a régészeti leletek, valamint a nemzeti adatvagyon.

A 2. §-hoz

A törvény hatályát szűkítő szabályozás oly módon, hogy a törvény hatálya nem terjed ki az államháztartás körébe tartozó szervek és személyek pénzvagyonára, követeléseikre és fizetési kötelezettségeikre, a társadalombiztosítás és az elkülönített állami pénzalapok pénzvagyonára, valamint a nemzeti vagyon körébe sorolt adatvagyonra.

A 3. §-hoz

A nemzeti vagyongazdálkodás fogalmainak egységes értelmezése érdekében az egyes fogalmak részletesen kerülnek meghatározásra ebben a szakaszban. Elsőként az állami vagyonnal való felelős és átlátható gazdálkodás egyik elemeként, az off-shore szervezetek kiszűrését célozó átlátható szervezet definiálása található. A törvény elvi szinten rögzíti, hogy a nemzeti vagyon alapvető rendeltetése a közfeladatok ellátásának biztosítása. Ennek megfelelően meghatározásra kerül a közfeladat fogalma. A jelenlegi szabályozás széttöredezettsége (Ptk., Vtv., Ötv.) miatt az egyes vagyoncsoportok, az egyes vagyontípusok meghatározása kerül egységesítésre jellemzően a vagyon rendeltetéséhez kötött meghatározásával: köztük kincstári vagyon, a korlátozottan forgalomképes vagyon, a nemzetgazdasági szempontból kiemelt jelentőségű és az üzleti vagyon értelmezése.

Az egyes kizárólagos állami gazdasági tevékenységek és helyi önkormányzati kizárólagos gazdasági tevékenységek, továbbá a kizárólagos állami tulajdonban lévő vagyonelemekhez kapcsolódó tevékenységek gyakorlására a törvény bevezeti a működtetés fogalmát. A működtetés fogalma magában foglalja a nemzeti vagyon birtoklását, használatát, hasznai szedését, ezek továbbengedését, valamint a nemzeti vagyon fenntartását, üzemeltetését, és kiterjedhet a fejlesztésre, felújításra is.

Ez azt jelenti, hogy ezen tevékenység egy rész elemének a kiemelése nem jelent a működtető felé koncessziós szerződés kötési kötelezettséget az adott rész tevékenység ellátójával.

A 4. §-hoz

Az állami vagyon körében a törvény meghatározza, felsorolja a kizárólagos állami tulajdonba tartozó vagyonelemeket, amelyek teljes terjedelmükben forgalomképtelennek minősülnek.

Az e §-ban felsorolt kizárólagos állami tulajdon körét a törvény 1. mellékletének taxatíve felsorolása teszi teljessé.

A nemzetgazdasági szempontból kiemelt jelentőségű nemzeti vagyon körét egyrészt a törvény 2. mellékletében megjelölt társasági részesedések, műemlékek és műemlékegyüttesek, másrészt a külön törvényben, kormányrendeletben ekként meghatározott vagyonelemek alkotják, melyekre elidegenítési és terhelési tilalom került rögzítésre.

A törvény e szakasza rögzíti, hogy az állami tulajdonban álló nemzetgazdasági szempontból kiemelt jelentőségű nemzeti vagyonnak minősülő gazdasági társaságok felett a tulajdonosi jogok gyakorlására kizárólag törvényben kijelölt miniszter, központi költségvetési szerv, vagy az állam 100%-os tulajdonában álló gazdálkodó szervezet jogosult.

Az 5. §-hoz

Az önkormányzatok működésének egyik meghatározó feltétele, hogy megfelelő vagyonnal rendelkezzenek kötelező feladataik ellátásához. Az Alaptörvény 38. cikk (1) bekezdése koncepcionális meghatározása alapján a nemzeti vagyonról szóló sarkalatos törvény az önkormányzati vagyon megőrzésének, védelmének, a vagyonnal való felelős gazdálkodásnak az alapkövetelményeire vonatkozó rendelkezéseket is tartalmazza, amelyeknek hosszútávra szóló alapelvi szabályozó jellegét - az Ötv.-hez hasonlatosan - a sarkalatos törvényi státusz biztosítja.

Itt kerül meghatározásra az önkormányzati törzsvagyon fogalma és annak elemei. Az önkormányzat törzsvagyonába tartozik a kizárólagos önkormányzati tulajdonban álló vagyon, a nemzetgazdasági szempontból kiemelt jelentőségű, önkormányzati tulajdonban álló vagyon, valamint a korlátozottan forgalomképes vagyon.

A helyi önkormányzat kizárólagos tulajdonát képező nemzeti vagyonba tartozó vagyonelemek rögzítése mellett a törvény lehetőséget ad arra, hogy a helyi önkormányzat rendeletben kizárólagos tulajdonának, vagy nemzetgazdasági szempontból kiemelt jelentőségű nemzeti vagyonnak minősítsen egyes önkormányzati tulajdonban álló vagyonelemeket.

A 6. §-hoz

A törvény rögzíti a nemzeti vagyon megőrzésének és védelmének alapvető szabályait.

A kizárólagosan állami vagy önkormányzati tulajdonban álló nemzeti vagyon főszabályként nem idegeníthető el, korlátozott körben terhelhető meg, azon dologi jog vagy osztott tulajdon nem létesíthető. Az elidegenítési tilalom alól csak az önkormányzat és állam között feladatátadással együtt megvalósuló tulajdonátadás, a föld méhének kincsein a kitermelésüket követően, továbbá a halakra, vízi állatokra és növényekre vonatkozó tulajdonszerzés a kivétel.

A törvény az állam és a helyi önkormányzat kizárólagos tulajdonában álló nemzeti vagyonba tartozó javakat teljes terjedelmükben forgalomképtelennek nyilvánítja annak érdekében, hogy a javak megosztásával se kerülhessen sor azok elidegenítésére.

A nemzetgazdasági szempontból kiemelt jelentőségű nemzeti vagyon elidegenítési és - jogszabályon alapuló használati jog vagy szolgalom kivételével - terhelési tilalom alatt áll, azon osztott tulajdon nem létesíthető.

A törvény továbbá egyértelműsíti, hogy az a vagyonelem, amely felett a rendelkezési jog gyakorlását törvény, illetve - a helyi önkormányzat vagyonába tartozó vagyonelem tekintetében - jogszabály feltételhez köti, korlátozottan forgalomképes nemzeti vagyonnak minősül.

A 7. §-hoz

A törvény 7-10. §-ai tartalmazzák a nemzeti vagyonnal való gazdálkodás, a vagyongazdálkodás alapelveit.

A nemzeti vagyonnal való felelős gazdálkodás kritériumainak meghatározása körében súlyozottan került figyelembe vételre a vagyon fő rendeltetése, miszerint a nemzeti vagyon alapvető rendeltetésének a közfeladatok ellátása infrastrukturális hátterének biztosítását jelöli meg a törvény, az adott vagyonelem közfeladathoz kapcsolódik. Ehhez mérten kerültek rögzítésre a tulajdonosi joggyakorlás (a vagyonnal való rendelkezés) és a vagyongazdálkodás egységes alapelveiként az átláthatóság, hatékonyság, értékmegőrzés, költségtakarékosság követelményei.

A 8. §-hoz

A törvény az állami vagy önkormányzati tulajdonú gazdasági társaságok cégalapításaira vonatkozóan korlátozó szabályokat vezet be. Az állam és a helyi önkormányzat nem alapíthat olyan gazdasági társaságot, és nem szerezhet részesedést olyan gazdasági társaságban, amely, vagy amelynek valamely tagja nem átlátható. Amennyiben az állam vagy az önkormányzat öröklés címén vagy követelés fejében szerezne ilyen részesedést, annak megszüntetése érdekében haladéktalanul intézkednie kell. Amennyiben az átláthatósági feltételeknek való megfelelés utólag szűnik meg, az állami vagy a helyi önkormányzati tulajdonos kezdeményezésére a társasági szerződést felül kell vizsgálni és kezdeményezni kell a gazdasági társaság tulajdonosi szerkezetének átalakítását.

Az állami vagy önkormányzati tulajdonú gazdasági társaságok cégalapításainak korlátozása mellett, a cégalapítás kontrolljának fokozása érdekében a törvény többségi befolyás esetén előírja a tulajdonosi joggyakorló előzetes hozzájárulását a további gazdálkodó szervezetek alapításához vagy megszüntetéséhez, részesedés megszerzéséhez vagy átruházásához. A jelenlegi szabályozás a Ptk. alapján az egyes társaság vagyonának tekinti a leánycégeket. A korlátozó rendelkezésekkel állít akadályt a törvény a nemzeti vagyon eszközeinek társasági tulajdonba történő kiszervezésének.

A törvény a cégalapítási korlátok körében rögzíti továbbá, hogy az a nonprofit társaság, amely külön-külön vagy együttesen az állam vagy a helyi önkormányzat többségi befolyása alatt áll, a meghatározott kivételtő eltekintve csak nonprofit, többségi állami vagy önkormányzati tulajdonú társaságot alapíthat, és ilyen társaságban szerezhet részesedést.

A 9. §-hoz

A helyi önkormányzatok vagyongazdálkodásának kiszámíthatósága és tervszerűsége érdekében a törvény előírja, hogy az önkormányzatoknak közép- és hosszú távú vagyongazdálkodási tervet kell készíteniük.

Az önkormányzatok vállalkozási tevékenységére vonatkozó korlátokat fogalmaz meg a törvény a közfeladatok ellátásának egyértelmű prioritása mellett.

A 10. §-hoz

A nemzeti vagyon nyilvántartása a vagyonnal való átlátható és felelős gazdálkodás elengedhetetlen követelménye. Ennek általános és egységes követelményrendszere e rendelkezésben kerül előírásra. A nemzeti vagyon területén főszabályként értékalapú adatbázis készítését, fenntartását írja elő a törvény a tulajdonosi joggyakorlót kötelezve a nyilvántartás vezetésére. Amennyiben a vagyon értéke természeténél, jellegénél fogva nem állapítható meg, a vagyon naturális adatainak rögzítésével kell nyilvántartani. A törvény előírja, hogy a nyilvántartás tartalmazza a vagyon elsődleges rendeltetése szerinti közfeladat megjelölését is. Főszabályként a nyilvántartási adatok nyilvánosságát is rögzíti a törvény.

A nemzeti vagyonnal való gazdálkodás ellenőrzése hozzájárul a felelős vagyongazdálkodáshoz. A nemzeti vagyon használója vagyongazdálkodási tevékenységének korlátait a tulajdonosi joggyakorló rendszeres ellenőrzési, visszacsatolási és jelzési kötelezettsége - bizonyos esetekben az Állami Számvevőszék felé - is biztosítja. Ez lehet a visszatartó erő a veszteségek, a szabálytalanságok elkerülésére.

A 11. §-hoz

A törvény e szakasza rendezi a nemzeti vagyon körébe tartozó vagyonelemek hasznosításának alapelveit.

A törvény rögzíti a vagyonkezelői jog létrejöttének szabályait. Vagyonkezelési szerződés kizárólag a törvényben meghatározott személyi körrel köthető, vagy kivételesen törvényben kerülhet sor vagyonkezelő kijelölésére. Törvényi kijelölés esetén egyedileg meghatározott módon kell a jogi személyt megjelölni, általános kijelölés nem lehetséges.

A vagyonkezelői jog rendkívül széles körű, kvázi tulajdonosi jogkört jelent, amely gyakorlását célszerű állami és önkormányzati szereplők részére biztosítani a nemzeti vagyonnal való felelős gazdálkodás érdekében, és a vagyon megőrzésének céljából.

A törvény előírja, hogy a nemzeti vagyon hasznosítására vonatkozó szerződés csak természetes személlyel vagy átlátható szervezettel köthető. A hasznosítás a nemzeti vagyon bármely jogcímen történő átadása, ide nem értve a vagyonkezelésbe adást. Amennyiben a vagyonkezelő vagy a haszonélvező tulajdonosi szerkezete megváltozik, azaz az e törvényben meghatározott tulajdonosi szerkezet a jogot gyakorló gazdálkodó szervezetben már nem áll fenn, abban az esetben a vagyonkezelési vagy haszonélvezeti jogot alapító szerződés e törvény erejénél fogva megszűnik.

Az átláthatósági előírásra hivatkozással kívánja teljes körűen kirekeszteni a törvény az off-shore cégeket a nemzeti vagyon hasznosításának köréből. Az átláthatóság további érvényesítését szolgálja, hogy meghatározza az átengedett nemzeti vagyon kezelésére vonatkozó transzparens és ellenőrizhető tevékenység szerződésben rögzíteni rendelt kötelezettségeket.

További védelmet jelent a törvény azon rendelkezése, mely szerint a nemzeti vagyon hasznosítására vonatkozó szerződést a hasznosításba adó kártalanítás nélkül és azonnali hatállyal felmondhatja, ha a nemzeti vagyont hasznosító gazdálkodó szervezet a nemzeti vagyon hasznosítására vonatkozó szerződés megkötését követően beállott körülmény folytán már nem minősül átlátható szervezetnek.

E szakasz a vagyonelemek térítésmentes átadásának lehetőségét a rendeltetésük szerinti közfeladat ellátásához kapcsolja.

A törvény a jövőre nézve nem engedi meg, hogy a közfeladatot ellátó, nemzeti vagyont kezelő központi költségvetési szervek az elsődleges közfunkciójuk végzése helyett/mellett olyan járulékos tevékenységeket végezzenek, amelyekre egyébként az adófizetőktől származó bevételekből fenntartott, és kifejezetten erre a célra működtetett szervezetek (MNV Zrt., KEF) vannak. Ennek megfelelően a közfeladatot ellátó és állami vagyont használó szervezetek - a rögzített kivételektől eltekintve - önálló vagyonhasznosítási tevékenységet (pl. átmenetileg használaton kívüli ingatlanok, helyiségek bérbeadása) nem folytathat, az ingatlanon beruházást, felújítást nem végezhet.

A 12. §-hoz

A törvény az Alaptörvény felhatalmazása alapján taxatíve felsorolja a kizárólag az állam vagy a helyi önkormányzat által végezhető (főszabályként koncesszióköteles) gazdasági tevékenységeket.

Fontos új elem, hogy a kizárólagos gazdasági (főszabályként koncesszióköteles) tevékenységek köre kiegészül az állam kizárólagos tulajdonába tartozó forgalomképtelen dolgok létrehozásával és működtetésével.

Az egyes vagyonelemekhez kapcsolódó tevékenységek együttes megjelöléseként alkalmazza a törvény a működtetés fogalmát.

A kizárólag az állam vagy a helyi önkormányzat által végezhető gazdasági tevékenységek gyakorlásának joga a rögzített kivételektől eltekintve csak koncessziós szerződés keretében a koncessziós törvényben szabályozott módon engedhető át.

A főszabálytól való eltérés két irányban rögzítve szerepel a törvényben, eszerint vannak olyan tevékenységek, melyek koncesszió keretein belül sem engedhetők át, illetve vannak olyanok, melyek átengedésére koncessziós szerződés nélkül is lehetőséget biztosít a törvény. Az egyes tevékenységi körök gyakorlásának és átengedésének részletszabályai kerülnek meghatározásra specifikusan: adott tevékenységhez vagy vagyoni körhöz igazodó módon.

Egyes különleges védelemre érdemes nemzeti vagyontárgyak megőrzésére irányuló tevékenységek koncesszió keretén belül sem engedhetők át. A Szent Korona és a hozzá tartozó jelvények birtoklása, használata másnak nem engedhető át, őrzésére, szállítására, tárolására kizárólag az állam és költségvetési szerv jogosult.

Az államot vagy a helyi önkormányzatot megillető halászati jog ugyanakkor nem minősül kizárólagos gazdasági tevékenységnek.

Az állam vagy az önkormányzat a víziközmű létesítmények létrehozásáról és működtetéséről koncessziós szerződés megkötése nélkül is gondoskodhat 100%-os saját tulajdonú gazdálkodó szervezet útján, vagy ha az állam és az önkormányzat együttesen olyan gazdálkodó szervezetet hoz létre, amelyben kizárólagos közös részesedéssel rendelkezik.

Szerencsejátékok szervezése koncessziós szerződés megkötése nélkül kizárólag az állam, önkormányzat, önkormányzati társulás valamint ezek közvetlen vagy közvetett többségi tulajdonában lévő gazdálkodó szervezet által gyakorolható.

Az állam és a helyi önkormányzat kizárólagos gazdasági tevékenysége gyakorlásának időleges joga koncessziós szerződés megkötése nélkül kizárólag az állam, az önkormányzatok vagy az önkormányzati társulás, a költségvetési szervek, vagy önkormányzat intézmények, valamint azok 100%-os tulajdonában álló gazdálkodó szervezet, vagy annak 100%-os tulajdonában álló gazdálkodó szervezet által gyakorolható.

A koncessziós szerződés megkötéséhez a törvény szintén társítja az off-shore szervezettel való szerződéskötés tilalmát kimondva, hogy koncessziós szerződés természetes személlyel vagy átlátható szervezettel köthető.

A 13. §-hoz

A nemzeti vagyon tulajdonjogának átruházását versenyeztetéshez, a minden szempontból legelőnyösebb ajánlathoz és a szolgáltatás és ellenszolgáltatás értékarányosságának követelményéhez köti a törvény.

A térítésmentes átadás kizárólag törvényi rendelkezésen alapulhat az off-shore cégek kizárásával.

Ingyenes átruházás esetére a tulajdonjogot megszerző fél részére (az állam kivételével) további feltételek teljesítését írja elő a törvény, miszerint az ingatlant az átadástól számított 15 évig nem idegenítheti el, és a juttatási célnak megfelelően köteles hasznosítani (ehhez az ingatlan-nyilvántartásban bejegyzett elidegenítési tilalom társul), valamint a vagyon célhoz kötött hasznosításához évenkénti beszámolási kötelezettség párosul. E kötelezettségek megsértéséhez törvényi szankcióként a tulajdon-átruházási szerződésben rögzített forgalmi értéknek a kötelezettségszegés napjától számított jegybanki alapkamattal növelt összegét kell az állam vagy az önkormányzat javára megfizetni, ennek hiányában a vagyont átadó a szerződéstől eláll. A jogsértő állapotot ezzel párhuzamosan a kötelezettség megszegőjének meg kell szüntetni.

A 14. §-hoz

Az ingyenes átadás lehetőségét a nemzeti vagyon körében (állam és önkormányzatok között) a közfeladat átadásához rendeli a törvény. Ennek indoka, hogy az egyes társadalmi szükségletek kielégítése, az állam, vagy az önkormányzatok közötti feladatok megosztása, ellátása érdekében az állam, illetve az önkormányzat a tulajdonában álló vagyoni elemeket - törvényben foglalt felhatalmazás alapján - egymásnak átadhatja.

A törvény a helyi önkormányzat tulajdonában álló ingatlan értékesítésének esetére, az állam minden más jogosultat megelőző elővásárlási jogát rögzíti, amelyet az elővásárlási jog gyakorlására törvényben meghatározott szerv az átruházás valamennyi lényeges elemét tartalmazó ajánlat kézhezvételét követő 45 napon belül gyakorolhat. Az itt rögzített elővásárlási jog az államot a volt állami (tanácsi) és önkormányzati bérlakások esetében a lakásban élő bérlőt követően illeti meg.

A 15. §-hoz

Általános jelleggel rögzíti a törvénybe ütköző szerződések és más jogügyletek semmisségét.

A 16. §-hoz

A törvény felsorolja, hogy a nemzeti vagyon különböző elemeivel való gazdálkodás részletszabályait - az eltérő vagyoni sajátosságokra tekintettel - mely külön törvények tartalmazzák. Külön törvény rendelkezik pl: az állami vagyonról, az állami tulajdonú termőföldvagyonról, a médiavagyonról, a koncesszióról, a Magyar Fejlesztési Bank Részvénytársaságról, a Magyar Nemzeti Bankról, az államháztartásról, és bizonyos - törvényben szabályozott - gazdálkodó szervezetek feletti tulajdonosi joggyakorlás módjáról. Emellett a törvény az önkormányzati vagyonnal, valamint a nemzetiségi önkormányzatok vagyonával való gazdálkodás részletkérdéseinek szabályozására, továbbá a deklaráltan a nemzeti vagyonba tartozó adatvagyon védelmére vonatkozó külön törvényekben szintén lehetőséget biztosít a specifikus szabályozásra.

-----STARTING---POINT---VEGE---

A 17. §-hoz

A visszamenőleges hatály tilalmára is figyelemmel a törvény rögzíti, hogy rendelkezései a hatálybalépését megelőzően jogszerűen és jóhiszeműen szerzett jogokat nem érintik. Kimondja ugyanakkor a törvény, hogy a szerződések időtartamának a törvény hatályba lépését követően történő meghosszabbítása új jogviszony létesítésének minősül, így az már nem tekinthető szerzett jognak. A jogalkotó szándéka ennek a rendelkezésnek a rögzítésével az, hogy a törvény hatályba lépését követően lejáró szerződéseket ne lehessen automatikusan meghosszabbítani a régi tartalommal, hanem már az új törvényi rendelkezések szerint kelljen a szerződést új tartalommal megkötni. Így nem kerülhetők meg a törvényi előírások folyamatos időhosszabbításokkal.

A törvény kimondja, hogy nemzeti vagyon körébe tartozó vagyonnak minősül az e törvény hatálybalépését követően az állam vagy az önkormányzat tulajdonába kerülő vagyon. Kimondja továbbá, hogy a törvény 1. mellékletében nem szereplő, a törvény hatályba lépését követően létrejövő vagy bármely jogcímen az állam tulajdonába kerülő folyóvizek, tavak, medrük, országos törzshálózati vasúti pálya e törvény erejénél fogva az állam kizárólagos tulajdonába kerül. Így a nemzeti vagyoni körbe, illetőleg meghatározott esetekben a kizárólagos állami tulajdoni körbe történő bekerülés lehetősége, a törvény későbbi módosítása nélkül, e rendelkezés erejénél fogva biztosított.

A rendelkezés célja, hogy a Magyarországon található/fennálló nemzeti vagyon tekintetében az azzal rendelkezni jogosult személy kizárólag a magyar nyelvet, valamint a magyar jog alkalmazását, és jogvita esetére kizárólag a magyar rendes bíróság joghatóságát, illetékességét köthesse ki a szerződésben.

A 18. §-hoz

Az átmeneti rendelkezések között e paragrafus tartalmazza a törvény által bevezetett vagyoni elemekre vonatkozó új felosztás átvezetésének követelményét, továbbá a már fennálló, esetlegesen nem átlátható szervezettel kötött szerződések, nem átlátható szervezetben, vagy annak részvétele mellett szerzett részesedések, valamint a fennálló szerződésekben osztott tulajdonra vonatkozó rendelkezések kezelése érdekében szükséges szabályokat.

Az (5) bekezdése alapján nem ütköznek az osztott tulajdon létesítésének tilalmába a jelen törvény hatályba lépését megelőzően megkötött, tartós jellegű felépítményekre vonatkozó, osztott tulajdon létesítésére irányuló rendelkezést tartalmazó szerződések. Egyes speciális vagyonelemek - pl. Balaton, Velencei tó (tavak medre) vagy az országos közutak - vonatkozásában, a már megkötött szerződések alapján, a kizárólagos állami tulajdonba tartozó vagyonelemeken osztott tulajdon létesült, a kialakult helyzetet a szabályozás e rendelkezéssel kívánja kezelni.

A folyamatban lévő vagyongazdálkodási eljárások jogszerűségének biztosítása érdekében a rendelkezés átmeneti szabályt fogalmaz meg a törvény hatálybalépésekor folyamatban lévő szerződéskötésre, melyekben a szerződéskötést megalapozó pályázati eredményhirdetés a törvény hatálybalépése előtt megtörtént, vagy a kijelölésről szóló kormányhatározatot közzétették.

Ez a rendelkezés összhangban áll a 2011. december 31-én kihirdetett Magyarország Alaptörvényének átmeneti rendelkezései 19. cikkében foglaltakkal, amely a folyamatban lévő szerződéskötésre irányuló eljárások esetében kifejezetten megengedi az Alaptörvény rendelkezéseinek mellőzését, vagyis azok alkalmazásának időbeli hatályáról az új rendelkezéseket előíró törvényekben a jogalkotó szabadon, az ésszerűség és gazdaságosság szempontjainak figyelembe vételével dönthet.

A 19. §-hoz

A rendelkezés a sarkalatossági záradékot tartalmazza.

A 20. §-hoz

Hatályba léptető rendelkezéseket tartalmaz. A törvény szűk kivételtől eltekintve 2012. január 1-jén lép hatályba. A 11. § (15)-(16) bekezdése 2013. január 1-jén lép hatályba. Ennek indoka, hogy e szakaszok előírásait a költségvetési szervek nem tudták figyelembe venni a 2012. évi költségvetés tervezése során. A törvény 25. § (2) és (9) bekezdése szerinti adatszolgáltatási kötelezettség meghatározására Korm. rendelet magalkotása szükséges, melynek magalkotására szintén biztosít egy évet a törvény.

A 21-31. §-hoz

Módosító és hatályon kívül helyező rendelkezéseket tartalmaz.

A 32. §-hoz

A rendelkezés 2012. január 1-jén hatályba lépő rendelkezések hatályba nem léptetéséről rendelkezik.

A 33. §-hoz

A megyei és fővárosi intézmények átvételére vonatkozó végrehajtási rendelkezés megalkotására ad felhatalmazást.