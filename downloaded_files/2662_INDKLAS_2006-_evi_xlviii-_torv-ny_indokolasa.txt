2006. évi XLVIII. törvény indokolása

a gyümölcsös ültetvények, valamint a gyümölcsös ültetvény méretet el nem érő, gyümölcsfával betelepített területek összeírásáról

-----STARTING---POINT---ALTALANOS--- 

Hazánkban csupán a gyümölcsös ültetvények felmérése útján biztosíthatók pontos, naprakész és megfelelő részletezettségű adatok a gyümölcsös területek termelési potenciáljának és a termelés és kínálat középtávú tendenciáinak meghatározásához, a gyümölcspiac szabályozásához, az értékesítés és az export tervezéséhez, a kapcsolódó közösségi támogatások elnyeréséhez. Az ehhez fűződő hazai érdek mellett az összeírás elvégzését az is indokolja, hogy az egyes gyümölcsfafajok ültetvényei termelési potenciáljának meghatározása céljából a tagállamok által végzendő statisztikai felmérésekről szóló 2001. december 19-i 2001/109/EK európai parlamenti és tanácsi irányelv (a továbbiakban: irányelv) az Európai Unió tagállamait a területükön található egyes gyümölcsfafajok ültetvényeire vonatkozóan statisztikai felmérés végrehajtására kötelezi. A felmérés eredményei teszik lehetővé a Bizottság számára a gyümölcsfélék piacának közös szervezésével kapcsolatos feladatai teljesítését.

Magyarországon a gyümölcsös ültetvényt használók több mint 98 százaléka egyéni gazdálkodó, akik az összes gyümölcsös terület közel háromnegyedén gazdálkodnak. Az irányelv a gyümölcsfával betelepített területek legalább 95 százalékának statisztikai megfigyelését írja elő, ezért az előbbi kötelezettség teljesítése érdekében az adatszolgáltatók körébe Magyarországon természetes személyeket is be kell vonni. Mivel a felmérés keretében természetes személytől (használótól) személyes adataira vonatkozóan is történik adatgyűjtés, a statisztikáról szóló 1993. évi XLVI. törvény (a továbbiakban: Stt.) 8. §-ának (3) bekezdése értelmében azt csak törvény rendelheti el.

A felmérés négy gyümölcsfajra (alma, körte, őszibarack, kajszibarack) terjed ki, mivel az irányelv melléklete Magyarország számára ezek összeírását teszi kötelezővé.

A felmérés 2007. évben történő végrehajtását az indokolja, hogy az irányelv 1. cikk (1) bekezdése előírja, hogy a tagállamoknak 2002 folyamán, majd azt követően ötévenként statisztikai felméréseket kell végezniük a területükön található gyümölcsfafajok ültetvényeiről. A 2007. évi felméréssel Magyarország eleget tesz a tagországok számára kötelezően előírt gyakoriságú összeírási kötelezettségének.

-----STARTING---POINT---RESZLETES---

Az 1. §-hoz

A törvény az irányelvnek megfelelően meghatározza az összeírás végrehajtásának időpontjait és megjelöli az összeírásért felelős intézményt.

A törvény adatszolgáltatási kötelezettséget ír elő a gyümölcsös ültetvényeket, illetve a gyümölcsös ültetvény méretet el nem érő, gyümölcsfával betelepített területet használó természetes személyekre, jogi személyekre és jogi személyiséggel nem rendelkező szervezetekre, tehát mindazokra, akik az Stt. értelmében adatszolgáltatónak minősülnek.

Az irányelv 3. cikkének (1) és (2) bekezdése rendelkezik az összeírás lefedettségéről, illetve az eredmények megbízhatóságáról.

Az irányelv a tagállamoktól az összeírás végrehajtása során 95 százalékos lefedettséget követel meg. Mivel Magyarországon a gyümölcsös ültetvényt használók több mint 98 százaléka egyéni gazdálkodó, akik az összes gyümölcsös terület közel háromnegyedén gazdálkodnak, a természetes személyek megfigyelési körbe történő bevonása elengedhetetlen.

Tekintettel a sok apró gyümölcsös területtel jellemezhető hazai területi struktúrára, szükség van a gyümölcsös ültetvény méretet el nem érő gyümölcsfával betelepített területek (a továbbiakban: ültetvényméret alatti gyümölcsös terület) megfigyelésbe való bevonására. Az összes gyümölcsös terület több mint tíz százalékát kitevő ilyen területek a gyümölcs termés közel tíz százalékát adják. Ennek a termésmennyiségnek pedig jelentős része - mint a termelő számára felesleg - megjelenhet a piacon is.

Az összeírások során gyűjtött egyedi adatok az Stt. 18. § (1) bekezdésének megfelelően csak statisztikai célra használhatók fel.

A 2. §-hoz

A törvény az irányelv 1. cikke (3) bekezdésének megfelelően meghatározza a gyümölcsös ültetvény, illetve ültetvényméret alatti gyümölcsös terület, valamint az ilyen területeket használó fogalmát, biztosítva ezzel az egységes értelmezés feltételeit.

A törvény a Magyarország számára az irányelv mellékletében kötelezően előírt négy gyümölcsfajra (alma, körte, őszibarack és kajszibarack) terjed ki, melyek területe az összes gyümölcsös terület több mint kétharmadát teszi ki Magyarországon.

A 3. §-hoz

A törvény felsorolja az összeírás témaköreit. Az ültetvény és az ültetvényméret alatti gyümölcsös terület azonosító adatainak összeírása biztosítja az átfedés-mentes felmérést, a térképi, térinformatikai nyilvántartást. A használó adatainak rögzítése biztosítja a felmérésre alapozott statisztikai adatgyűjtési rendszerben az adatszolgáltatói kör kialakítását.

A gyümölcsös ültetvények és az ültetvényméret alatti gyümölcsös területek termelési, fajtahasználati jellemzőinek felvételével az irányelv 2. cikkének megfelelően megteremthetők a termelési potenciálra vonatkozó, a termelés és kínálat középtávú tervezéséhez, szervezéséhez szükséges információk alapjai.

-----STARTING---POINT---VEGE---

A 4. §-hoz

A hatályba léptető rendelkezéseket követően a törvény felhatalmazza a Kormányt, hogy rendeletben határozza meg az összeírások végrehajtásának időszakát, eszmei időpontjait, figyelembe véve, hogy az irányelv 4. cikk (1) bekezdés értelmében a felmérést követő év október 1-jéig a Bizottságot a felmérés eredményeiről tájékoztatni kell. Ugyancsak felhatalmazást kap a Kormány, hogy rendeletben határozza meg az összeírások végrehajtásának módját, figyelembe véve a törvény mellékletében meghatározott, az irányelv 3. cikkének (2) bekezdésében előírt megbízhatósági szintet és megengedett hibahatárt.

Az 5. §-hoz

A törvény a jogharmonizációs záradékban megjelöli az irányelvet, amelynek való megfelelést együtt szolgálja a 4. § (2) bekezdésében adott felhatalmazás alapján kiadott kormányrendelettel. A megjelölt irányelvben kerültek megfogalmazásra azok az uniós elvárások, amelyek figyelembevételével a gyümölcsös ültetvények összeírását a tagországoknak végre kell hajtani, illetve gondoskodni kell a szükséges hazai jogi szabályozásról, az átültetéséről. Az irányelv 5. cikkében foglaltakat a 2006. évre vonatkozó Országos Statisztikai Adatgyűjtési Program módosított és új adatgyűjtéseiről szóló 247/2005. (XI. 14.) Korm. rendelet 1677/06, illetve 2128/06 számú, valamint a 2005. évre szóló Országos Statisztikai Adatgyűjtési Programról szóló 303/2004. (XI. 2.) Korm. rendelet 1094/05 számú adatgyűjtése alapján teljesíti a Központi Statisztikai Hivatal.