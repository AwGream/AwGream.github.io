2002. évi VIII. törvény indokolása

a Magyar Köztársaság Kormánya és a Marokkói Királyság Kormánya között a kettős adóztatás elkerülésére és az adóztatás kijátszásának megakadályozására a jövedelemadók területén Rabatban, 1991. december 12-én aláírt Egyezmény kihirdetéséről, valamint a Magyar Köztársaság és a Fülöp-szigeteki Köztársaság között a kettős adóztatás elkerüléséről és az adóztatás kijátszásának megakadályozásáról a jövedelemadók területén Budapesten, 1997. június 13-án aláírt Egyezmény kihirdetéséről szóló 2000. évi XVII. törvény módosításáról

INDOKOLÁS

I. A Magyar Köztársaság Kormánya és a Marokkói Királyság Kormánya 1991. december 12-én, Rabatban aláírta a két ország között az Egyezményt a kettős adóztatás elkerülésére és az adóztatás kijátszásának megakadályozására a jövedelemadók területén. Az Egyezményt az Országgyűlés 49/1992. (IX. 10.) Korm. határozatával megerősítette. A marokkói fél e kötelezettségnek szintén eleget tett, amelyről értesítette a magyar felet.

A kettős adóztatás elkerüléséről szóló Egyezmény jelentősége, hogy bár ugyanazt a jövedelmet mindkét államnak joga lenne megadóztatni, a vállalat vagy a magánszemély csak az egyik államban adózik, a másik állam pedig vagy lemond az adóztatásról, vagy lehetővé teszi a külföldön megfizetett adó beszámítását a nála esedékes adókba. Az országaink közötti gazdasági, kereskedelmi kapcsolatok, számos vegyes vállalkozás működésének adójogi szempontból történő megfelelő megalapozottsága fontossá teszi az adóegyezmény alkalmazását.

Az Egyezmény, tartalmát tekintve megfelel a nemzetközi gyakorlatnak és az általunk eddig megkötött más kétoldalú szerződésekben foglaltaknak.

Az Egyezmény megfelelően szolgálja a Magyar Köztársaság mindenoldalú nemzetközi kapcsolatainak ápolásához és elmélyítéséhez fűződő érdekeket.

Az 1982. évi 27. törvényerejű rendelet 13 §. (1) bekezdése értelmében az Országgyűlés által megerősített nemzetközi szerződéseket törvénnyel kell kihirdetni.

II. A Magyar Köztársaság és a Fülöp-szigeteki Köztársaság között 1997. június 13-án aláírt és a 2000. évi XVII. törvénnyel kihirdetett Egyezmény a kettős adóztatás elkerüléséről és az adóztatás kijátszásának megakadályozásáról a jövedelemadók területén kézirathiba miatt a Magyar Közlöny 2000. március 27-i számában téves adattal jelent meg, és így nem felel meg az aláírt és irányadó angol szövegnek. A törvény 4. §-a a szükséges korrekciót tartalmazza.