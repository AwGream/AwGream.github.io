2004. évi CXVI. törvény indokolása

a polgári és kereskedelmi ügyekben külföldön történő bizonyításfelvételről szóló, Hágában, 1970. március 17. napján kelt Egyezmény kihirdetéséről

Indokolás

Jelen törvény tárgyát a polgári és kereskedelmi ügyekben külföldön történő bizonyításfelvételről szóló, Hágában, 1970. március 17. napján kelt Egyezmény (a továbbiakban: Egyezmény) kihirdetése képezi.

Az Egyezmény az egyik legjelentősebb nemzetközi jogegységesítő fórum, a Hágai Nemzetközi Magánjogi Értekezlet keretében került kidolgozásra, és annak legsikeresebb egyezményei közé tartozik. A hozzá csatlakozott államok száma ma is folyamatosan növekszik; jelenleg 44 részes állama van.

Az Egyezmény sikerét különösen az jelzi, hogy évtizedekkel a megalkotása után is mintaként szolgált az Európai Unió tagállamai közötti bizonyításfelvétel iránti jogsegélyforgalmat szabályozó közösségi rendelet kidolgozásához. Az elmúlt években megalkotott közösségi rendelet - a tagállamok bíróságai között polgári és kereskedelmi ügyekben történő bizonyításfelvétel tekintetében történő együttműködésről szóló 1206/2001/EK rendelet - ugyanis nem csupán címében emlékeztet az Egyezményre, hanem tartalmilag is jórészt annak alapulvételével került megalkotásra.

Az Egyezményhez történő csatlakozás jelentőségét Magyarország számára elsősorban az adja, hogy a hasonló tárgykört szabályozó korábbi nemzetközi szerződésekhez, mindenekelőtt a polgári eljárásra vonatkozó, Hágában, 1954. március 1. napján kelt Egyezményhez (kihirdette az 1966. évi 8. tvr.) képest korszerű rendelkezéseket tartalmaz, így különösen kiküszöböli a bonyolult diplomáciai útnak a jogsegélykérelmek továbbításánál történő kötelező igénybevételét. Ezáltal a külföldi bíróságokhoz intézett jogsegélykérelmek elintézési ideje lényegesen csökkenhet, ami kedvezően befolyásolhatja a bírósági eljárások időtartamát. Másrészt az Egyezményhez történő magyar csatlakozás folytán olyan államokkal is megteremtődik a nemzetközi szerződésen alapuló, bizonyításfelvételre irányuló kölcsönös jogsegélynyújtás lehetősége, amelyekkel ma egyáltalán nincsenek ilyen tárgyú egyezmények (USA, Dél-afrikai Köztársaság).

Az Egyezményt polgári vagy kereskedelmi ügyekben kell alkalmazni. Ennek meghatározása - az ügy jogi minősítése - során az ügy tárgyát képező anyagi jogviszony természetéből, és nem alaki szempontokból (az eljáró bíróság vagy hatóság jellege, az eljárás fajtája) kell kiindulni. A „polgári vagy kereskedelmi ügy” fogalma alá esnek ennek megfelelően azon - polgári jogviszonyokat érintő - eljárások is, amelyekben az egyes tagállamok belső joga szerint nem bíróság, hanem más szerv (pl. közigazgatási hatóság, közjegyző) jár el.

Az Egyezmény szabályozza a jogsegélykérelem előterjesztésének rendjét, a jogsegély iránti megkeresés kötelező tartalmi és alaki kellékeit, valamint a jogsegélyforgalom nyelvhasználati kérdéseit. A jogsegély iránti megkereséseket a 4. Cikk második bekezdése értelmében a megkeresett állam nyelvén kívül angol vagy francia nyelven is elő lehet terjeszteni. A részes államok túlnyomó többsége mindazonáltal az Egyezmény e rendelkezésének alkalmazását fenntartással kizárta, azaz minden esetben megkívánja, hogy a saját bíróságaihoz intézett megkereséseket lássák el hivatalos nyelvén (illetve azok egyikén) készült fordítással. Indokolt volt, hogy Magyarország is tegyen ilyen tartalmú fenntartást. Ellenkező esetben mind a magyar bíróságok által előterjesztett megkeresések idegen nyelvre történő fordításának, mind pedig a magyar bíróságokhoz érkező jogsegélykérelmek magyar nyelvre történő lefordításának költségei belföldön jelentkeznének.

Az Egyezmény 2. Cikke értelmében a jogsegélykérelmeket a részes államok erre kijelölt Központi Hatóságai közvetlen úton - a diplomáciai út mellőzésével - juttatják el egymáshoz.

A megkeresés teljesítése - az abban kért bizonyítási cselekmény foganatosítása - során a megkeresett bíróság saját államának eljárási jogát (lex fori) alkalmazza, beleértve a kényszerítő eszközöket (pl. a tanúkkal szemben alkalmazható szankciók). Lehetőség van mindazonáltal arra, hogy a megkeresett bíróság - a megkereső bíróság kifejezett kérelmére - a saját jogától eltérő idegen eljárási szabályokat alkalmazzon a megkeresés teljesítése során, feltéve, hogy ez nem ütközik saját államának közrendjébe, avagy gyakorlati akadály miatt nem lehetetlen. E szabályok összhangban állnak a magyar belső jog vonatkozó rendelkezéseivel [a nemzetközi magánjogról szóló 1979. évi 13. tvr. 67. § (2) bekezdése].

Az Egyezmény lehetőséget biztosít arra, hogy a foganatosítandó eljárási cselekménynél a megkereső bíróság előtt folyamatban lévő eljárásban érintett felek, illetőleg azok jogi képviselői jelen legyenek; ennek érdekében írja elő a 7. Cikk, hogy a megkereső bíróságot kérelmére kellő időben előre értesíteni kell a bizonyítási cselekmény foganatosításának helyszínéről és időpontjáról.

A nemzetközi jogsegélyforgalomban viszonylag gyakran előfordul (különösen tanúbizonyítás esetén), hogy külföldön foganatosítandó bizonyítási cselekmény esetén nem csupán a peres felek, illetve képviselőik, hanem maga az eljáró perbíróság tagja is kéri annak lehetővé tételét, hogy jelen lehessen a megkeresett külföldi bíróság által foganatosítandó bizonyítási cselekménynél, és a kihallgatandó tanúhoz kérdések intézését indítványozhassa. Az Egyezmény 8. Cikke e lehetőséget kifejezetten is nevesíti, és a megkereső bíróság tagjának jelenlétét a megkeresett részes állam illetékes hatóságának engedélyétől teszi függővé. A részes államok túlnyomó többsége kifejezett nyilatkozatban bejelentette, hogy biztosítja e lehetőséget a többi részes állam megkereső bíróságai számára, és a részvételt engedélyező hatóságként többnyire a Központi Hatóságot jelölték ki.

Az Egyezmény 15-16. Cikkei meghatározott feltételekkel lehetővé teszik, hogy valamely részes állam bírósága előtt folyamatban lévő eljárás céljára a perbíróság államának másik államban működő diplomáciai vagy konzuli képviselője - kényszer alkalmazása nélkül - közvetlenül foganatosítson bizonyítási cselekményt, a fogadó állam bíróságainak közreműködése nélkül. Ez a lehetőség azonban alapvetően arra az esetre korlátozódik, ha a bizonyítási cselekmény a diplomáciai vagy konzuli képviselő küldő államának saját állampolgárát érinti. A tagállamok többsége - köztük Magyarország - fenntartással kizárta a diplomáciai vagy konzuli képviselők olyan bizonyításfelvételi cselekményét, amelyek a fogadó állam vagy harmadik állam polgárait érintik.

Az Egyezmény 17. Cikke a korábban létrejött polgári jogsegélyegyezményekben ismeretlen új intézményt vezetett be, a bíróság által kirendelt megbízott által más államban történő közvetlen bizonyításfelvételt. (Az intézmény az angolszász jogrendszerekben különösen elterjedt, és a bizonyításfelvétel egyik általánosan elfogadott módjának tekinthető.) A megbízott (commissioner) az eljáró perbíróság által kirendelt személy, akinek feladata a bírósági kirendelésben megjelölt eljárási cselekmény (pl. tanú kihallgatása) foganatosítása. Jóllehet a kontinentális jogrendszerekben az intézmény nem ismert, a tagállamok túlnyomó többsége nem tett fenntartást a 17. Cikkel szemben, azaz elvben lehetővé teszi, hogy területén más állam (pl. USA, Nagy-Britannia) bírósága által kirendelt megbízott bizonyítási cselekményt foganatosítson. A 17. Cikk ugyanis szigorú feltételekhez köti a megbízott által történő bizonyításfelvételt; így kifejezetten kimondja, hogy a bizonyításfelvétel e módja során kényszer alkalmazásának nincs helye (azaz a tanúként kihallgatandó személy szabad belátásától függ, hogy hajlandó-e közreműködni), és a bizonyítási cselekmény foganatosításának e módja minden esetben a bizonyításfelvétel helye szerinti állam hatóságának engedélyétől függ.

Teljes mértékben a szerződő államok szabad belátásán múlik tehát, hogy a külföldi bírósági megbízottak általi bizonyításfelvételt területükön engedélyezik-e, és ehhez - akár általánosan (normatív módon), akár egyedileg meghatározva - milyen feltételeket szabnak.

A 17. Cikk alkalmazását Magyarország sem zárta ki. A megerősítéskor tett magyar nyilatkozat szerint a külföldi bírósági megbízott által belföldön történő közvetlen bizonyítási cselekményhez az engedélyt - a szerződő államok többségéhez hasonlóan - a Központi Hatóság, azaz az Igazságügyi Minisztérium jogosult megadni.

A külföldi bírósági megbízott által történő belföldi bizonyításfelvétel eljárási szabályait a kihirdető törvény tervezetének 4. §-a tartalmazza. E szabályok részben alaki természetűek (a kérelem előterjesztése, annak tartalmi kellékei); részben garanciális jellegűek, amelyek a bizonyításfelvételnél közreműködő személy (pl. a kihallgatandó tanú, meghallgatandó szakértő) jogvédelmét célozzák. Így pl. kimondja a 4. § (4) bekezdése, hogy amennyiben külföldi bírósági megbízott által foganatosítandó belföldi bizonyítási cselekmény személy meghallgatására irányul, a meghallgatásnak mindenképpen az illetékes magyar bíróság felügyelete mellett kell megtörténni, és a meghallgatandó személyt megfelelő tájékoztatással kell ellátni (a vallomástétel önkéntessége, az anyanyelv használatához fűződő jog, jogi képviselőjének jelenléte). A külföldi bírósági megbízott általi bizonyításfelvétel engedélyezésére természetesen nem kerülhet sor, amennyiben az a magyar közrendet (a magyar jogrend feltétlen érvényesülést igénylő normáit) sértené. E rendelkezés összhangban áll a nemzetközi magánjogról szóló 1979. évi 13. tvr. 68. § (4) bekezdésével.

Az Országgyűlés 56/2004. (V. 25.) OGY határozatával döntött a Magyar Köztársaságnak az Egyezményhez történő csatlakozásáról. A Magyar Köztársaság csatlakozási okirata 2004. július 13. napján letétbe helyezésre került a Holland Királyság Külügyminisztériumánál; az Egyezmény Magyar Köztársaság vonatkozásában történő hatálybalépésének napja 2004. szeptember 11-e.

Ugyanakkor megjegyzendő, hogy az Egyezmény 39. Cikkének negyedik bekezdése értelmében az Egyezmény csak a csatlakozó állam és azon szerződő államok vonatkozásában lép hatályba, amelyek kifejezetten nyilatkoznak arról, hogy elfogadják a csatlakozást. (Az Egyezmény a csatlakozó állam és az elfogadó nyilatkozatot tevő állam között az elfogadó nyilatkozat letétbe helyezésétől számított hatvanadik napon lép hatályba.) A magyar bíróságok tehát az Egyezményt az egyes szerződő államok vonatkozásában különböző időpontoktól kezdve alkalmazhatják, attól függően, hogy az egyes szerződő államok mikor nyilatkoznak a magyar csatlakozás elfogadásáról.