1996. évi LXXXII. törvény indokolása

a fogyasztási adóról és a fogyasztói árkiegészítésről szóló 1991. évi LXXVIII. törvény módosításáról

-----STARTING---POINT---ALTALANOS--- 

A törvényjavaslat elsődlegesen az 1997. évi költségvetés előirányzatainak megalapozásához kapcsolódóan javasolja a fix összegű, tételes fogyasztási adók emelését, továbbá az utazási kedvezményeket finanszírozó fogyasztói árkiegészítés csökkentését. 1997. január 1-jétől a kőolajtermékek, a szesz és szeszes italok, a sör és a cigaretta fix adótételei átlagosan 14,4%-kal - a jövő évre tervezett infláció szintje alatti mértékben - emelkednek. A valorizációból az állami költségvetés éves szinten 28-29 Md Ft többletbevételt realizálhat, amelyből 20-21 Md Ft a kőolajtermékek, 8 Md Ft az élvezeti cikkek után számszerűsíthető. Az adóemelés fogyasztói árszintre gyakorolt közvetlen hatása - figyelembevéve az áfa vonzatot is - mintegy 0,9-1,0%.

A költségvetés utazási kedvezményekhez kapcsolódó kiadásainak csökkentése, illetve ezen kiadások növekedési ütemének mérséklése céljából a fogyasztói árkiegészítési kulcsok csökkennek. Ennek következtében a távolsági közlekedésben a tanulók vasúti és autóbusz bérletjegyének 92, illetve 88%-os kedvezménye 2%-ponttal, a helyi tanuló, nyugdíjas bérletjegy 70%-os kedvezménye 2,5%-ponttal mérséklődik, ami 7-25% közötti díjemeléssel jár együtt. A fogyasztói árkiegészítési kulcsok csökkentése 1,1 Md Ft megtakarítást jelent a költségvetés számára.

A hazai fogyasztási adórendszernek az európai-unióbeli rendszerhez való közelítése céljából, a jogharmonizáció megindítása keretében sor kerül a fogyasztási adós termékkör szűkítésére is. Az adóbevételek szempontjából csekély jelentőségű termékek (pl. játékkártya) esetében, illetve azoknál a termékeknél, ahol a feketepiaci részarány a környező országokból származó illegális import következtében magas (csokoládé, rágógumi, kozmetikumok), megszűnik a fogyasztási adó. Hasonló indíttatással a nemesfémek és a kávé esetében az adó mintegy a felére csökken. Az intézkedés hatásaként a legális forgalom jelentős mértékű növekedése prognosztizálható, amelynek áfa bevételi többlete a megszűnő, illetve csökkenő fogyasztási adót ellensúlyozhatja. Így összességében a költségvetés nem esik el bevételtől.

A törvényjavaslat szerint a hatékonyabb adóbeszedés és az EU jogharmonizáció érdekében az üzemanyagok után a környezetvédelmi termékdíj is - hasonlóan az útalap-hozzájáruláshoz - a fogyasztási adó fizetés szabályai szerint kerül beszedésre, és a fogyasztási adó törvény tartalmazza a környezetvédelmi termékdíj konkrét mértékét is.

Része a javaslatnak egyes fogyasztási adós termékek adómentes beszerzésére és felhasználására vonatkozó szabályok módosítása, szigorítása is.

-----STARTING---POINT---RESZLETES---

Az 1-4. §-hoz

A módosítások a hivatkozott termékeknek a törvény új 1. számú melléklete szerinti beazonosítása érdekében szükséges pontosításokat tartalmazzák.

Az 5. §-hoz

Az (1) bekezdésben foglalt módosítással átvezetésre kerülnek az új 1. számú mellékletben használt, a hatályoshoz képest némileg változó termékcsoport megnevezések.

A (2) bekezdés az adómentes beszerzés szabályait módosítja. Az adómentes beszerzés jelenlegi általános szabálya, hogy a fogyasztási adós terméket egy másik termék előállításához (közvetlen anyagként) kell felhasználni az adómentességi jogosultság érvényesítéséhez. A Javaslat szerint a kőolajszármazékok esetében ez a szabály csak korlátozottan érvényesülne. Ha a felhasználási cél ugyanis olyan termék előállítása, amely az üzemanyag manipulációk által „érintett” - a rendelkezésben felsorolt valamely - termék, akkor ehhez a felhasználási célhoz nem lehet adómentesen vásárolni, kivéve, ha az előállítás kőolajfeldolgozási tevékenység keretében történik. A módosítással megszűnik annak lehetősége, hogy adómentesen beszerezhető összetevőkből keveréssel pl. adalékanyagnak nevezett, de valójában olyan termékeket állítsanak elő, amelyek üzemanyagként is felhasználhatók. A másik változást az jelenti, hogy szigorodnak az adómentes engedély megszerzésének feltételei. A Javaslat szerint csak az jogosult adómentes beszerzésre, aki (amely) valamennyi köztehertartozását rendezte, így pl. TB-járulék vagy helyi adó tartozása sincs. A (3) bekezdés az utóbbi változtatás miatt szükséges pontosítást tartalmazza.

A 6. §-hoz

A törvény az adófizetési kötelezettség keletkezését pontosítja a tartalékkészletből történő kivét esetére.

A 7. §-hoz

A Javaslat az EU jogharmonizáció irányába való elmozdulás érdekében a gázolaj fogyasztási adójának visszatérítését kiterjeszti a belvízi hajózásra is. A belföldi illetőségű hajók által az áru- és személyszállítási tevékenységben felhasznált gázolaj fogyasztási adója visszaigényelhető.

A 8. §-hoz

A Javaslat 1. számú melléklete tartalmazza a törvény új 1. számú mellékletét, az 1997. január 1-jétől hatályos adómértékekkel. A melléklet kiegészült egy új 24. ponttal, amelyben az üzemanyagok utáni környezetvédelmi termékdíj mértéke és az ennek fizetésére vonatkozó szabályok kerültek meghatározásra. Az utóbbi értelmében a környezetvédelmi termékdíjra is a fogyasztási adó fizetésének szabályait kell alkalmazni, biztosítva ezáltal, hogy az üzemanyagokat terhelő valamennyi elvonás anyagi-jogi szabályai - a legtöbb garanciát biztosító fogyasztási adó szabályai szerint - egységessé váljanak.

A Javaslat 2. számú melléklete a fogyasztói árkiegészítési kulcsok egyes utazások esetében történő módosítását tartalmazza.

-----STARTING---POINT---VEGE---

A 9. §-hoz

A Javaslat rendelkezései 1997. január 1-jével lépnek hatályba azzal, hogy azokat először azokban az esetekben kell alkalmazni, amelyekben az adófizetési kötelezettség, illetve az árkiegészítés igénybevételének lehetősége 1996. december 31-ét követően keletkezik.

A (2)-(4) bekezdések az üzemanyagok környezetvédelmi termékdíjára vonatkozó szabályozásnak a fogyasztási adó törvénybe történő „átemelése” miatt a környezetvédelmi termékdíjról szóló törvényben szükségessé váló módosításokat tartalmazzák.