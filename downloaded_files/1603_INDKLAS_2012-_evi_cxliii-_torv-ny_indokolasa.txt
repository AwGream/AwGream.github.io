2012. évi CXLIII. törvény indokolása

a környezet védelmének általános szabályairól szóló 1995. évi LIII. törvény és a kereskedelemről szóló 2005. évi CLXIV. törvény módosításáról

-----STARTING---POINT---ALTALANOS--- 

A környezet védelmének általános szabályairól szóló 1995. évi LIII. törvény módosítását az indokolja, hogy a fővárosi kerületi önkormányzatok önállóan és egymástól eltérő koncepció alapján fejlesztik az adott kerületek épített környezetét. A fővárosban a lakossági közlekedés és az idegenforgalom eloszlása is változó, ezért a zajterhelés mértéke sem egyforma.

A fővárosi önkormányzat ezekből az eltérő kerületi sajátosságokból adódó igényeket a magasabb szintű jogszabályokban előírtaknál nagyobb mértékű környezeti előírásokra vonatkozóan nehezen és nem megfelelő gyorsasággal tudta kezelni. A fővárosi kerületek számára a törvénymódosítással megteremtett rendeletalkotási lehetőség hatékonyabban biztosítja a kerületi önkormányzatok környezetvédelmi feladatainak érvényesülését. A módosítást továbbá a fővárosi kerületek eltérő zöldövezeti sajátosságai indokolták.

A kereskedelmi törvény módosításának indoka, a környezetvédelem, és a közbiztonság javítása, valamint a városképi környezeti szempontok érvényesítése. A világörökség területén üzemeltetett, a szórakoztatást az illegális erotikus szolgáltatással összekötő intézmények, (bárok, night-clubok) veszélyt jelenthetnek mind a közbiztonságra mind pedig a kialakult városképre. Ezért szükséges az ilyen jellegű intézmények nyitva tartásánál az engedélyezése során a rendőrség bevonása, mint szakhatóság.

-----STARTING---POINT---RESZLETES---

Az 1. §-hoz

A környezet védelmének általános szabályairól szóló 1995. évi LIII. törvény 48. § (1) és (2) bekezdését módosítja. Meghatározza, hogy a főváros esetében megoszlik a jogalkotási hatáskör. A környezeti zajjal összefüggő szabályozások tekintetében a kerületi önkormányzat jogosult meghatározott keretek között a rendeletalkotásra tekintettel a kerületi sajátosságokra.

A fővárosi önkormányzat a törvényi felhatalmazással nem élt és nem alkotott rendeletet Budapest területére a fás szárú növények tulajdonjogot korlátozó előírásairól. A törvénymódosítás ebben lehetővé teszi, hogy a kerületi önkormányzatok a helyi adottságokat szem előtt tartva biztosítsák közigazgatási területeiken belül a fás számú növények védelmét.

A módosítás továbbá egy jogtechnikai módosítást tartalmaz, az (5) bekezdés tekintetében egy számozási problémát korrigál. Egyéb tekintetben a §-t a törvény nem módosítja.

A 2. §-hoz

A kereskedelmi törvény 2. §-a kiegészül a szeszes ital fogalmával. A 6. § pedig egy (8) bekezdéssel, amely a jegyző engedélyéhez köti meghatározott vendéglátó üzletek éjfél utáni nyitva tartását, amiben a rendőrség szakhatóságként vesz rész. A szakhatósági hozzájárulást évente felül kell vizsgálni és indokolt esetben visszavonni. Az érintett üzletek nyilvántartását a helyi önkormányzat haladéktalanul megküldi a területileg illetékes rendőrkapitányságnak, amely lefolytatja a szakhatósági eljárást. Amennyiben ellenőrzés során vagy hivatalból azt állapítja meg, hogy az üzlet tevékenysége sérti a személy-, vagyon vagy közbiztonságot kezdeményezi a jegyzőnél a 24 és 6 óra közötti zárva tartás elrendelését.

-----STARTING---POINT---VEGE---

A 3. §-hoz

Hatályba léptető rendelkezést tartalmaz.