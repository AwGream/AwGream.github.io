2004. évi CIV. törvény indokolása

a Magyar Köztársaság Alkotmányáról szóló 1949. évi XX. törvény módosításáról

-----STARTING---POINT---ALTALANOS---

Általános indokolás

1. A hidegháború lezárultával, majd Magyarországnak az Észak-atlanti Szerződés Szervezetéhez való csatlakozásával alapvetően megváltozott az ország biztonságpolitikai helyzete. Ehhez az új helyzethez nyilvánvalóan alkalmazkodnia kellett a magyar fegyveres erőknek is, hiszen másfajta kihívásokkal kell a jövőben szembenézniük. A haderőreform keretében már hosszú évek óta stratégiai célkitűzés az önkéntesség elvére épülő, professzionális haderő megteremtése, ami viszont szükségessé teszi a honvédelmi kötelezettségek rendszerének felülvizsgálatát.

A Magyar Köztársaság Alkotmányáról szóló 1949. évi XX. törvény módosításáról szóló törvény a honvédelemre vonatkozó joganyag újraszabályozásának alapvetéseként el kívánja végezni az Alkotmánynak az önkéntes haderőre történő áttéréssel és a haderőreformmal összefüggésben szükségessé váló módosítását.

2. Az általános honvédelmi kötelezettség alapján történő katonai, illetőleg az azt egyes esetekben helyettesítő polgári szolgálati kötelezettséget az Alkotmány 70/H. §-a alapvető kötelességként rögzíti. Ezen alkotmányi rendelkezések ugyan nem határozzák meg a kötelezettségek pontos időbeli terjedelmét és az azokat alkotó részkötelezettségeket, azonban az Alkotmány hatályos 70/H. §-át az Alkotmánybíróság irányadó határozataiban [kiemelkedik ezek közül az 50/2001. (XI. 29.) AB határozat] egyértelműen a sorkatonai szolgálat teljesítésének alkotmányos kereteit meghatározó rendelkezésként értelmezte, ezért az önkéntes haderőre történő áttéréshez szükséges a honvédelmi kötelezettség jelenlegi tartalmának érdemi átalakítása is.

3. A minősített időszakok jelenlegi alkotmányi szabályozása hézagos, mivel nem ad lehetőséget az olyan, a megváltozott biztonságpolitikai környezetben esetlegesen felmerülő helyzetek kellő gyorsasággal történő kezelésére, amelyek a rendkívüli állapot szintjét el nem érő biztonsági fenyegetéssel járnak. A törvény ezért új minősített időszakként kívánja bevezetni a megelőző védelmi helyzetet, amely külső fegyveres támadás közvetlennek nem minősíthető veszélye esetén vagy szövetségi kötelezettség teljesítése érdekében lehetőséget ad - az alapvető jogok lényeges tartalmának korlátozása nélkül - a szükséges intézkedések megtételére.

4. A Határőrség feladatait tekintve nem az ország területét a külső fegyveres támadásokkal szemben védelmező Magyar Honvédséghez, hanem a belső rendet fenntartó rendvédelmi szervekhez áll közelebb, ezért a törvény megváltoztatja a Határőrség jogállását, amikor fegyveres erőből rendvédelmi szervvé minősíti át.

-----STARTING---POINT---RESZLETES---

Részletes indokolás

Az 1. §-hoz

A törvény az Alkotmány által ismert minősített időszakok körét bővítve kiegészíti az Országgyűlés hatáskörébe tartozó döntések felsorolását a megelőző védelmi helyzet minősített többséggel történő kihirdetésével, illetve meghosszabbításával. Az új minősített időszak kihirdetésére vagy korábbi elrendelés esetén annak fenntartására külső fegyveres támadás közvetlennek nem minősíthető veszélye esetén vagy szövetségi kötelezettség teljesítése érdekében kerülhet sor. Az Országgyűlés az erről szóló döntés meghozatalakor szabadon határozza meg a minősített időszak időtartamát, egyidejűleg a veszély elhárításához vagy a szövetségi kötelezettség teljesítéséhez szükséges intézkedések megtételére hatalmazza fel a Kormányt.

A megelőző védelmi helyzet a békeidőszaki rendhez képest magasabb fokú védelmi készültséget jelent, azonban a rendkívüli állapottól eltérően nem ad módot az alapvető jogoknak az Alkotmány 8. § (4) bekezdése szerinti felfüggesztésére, vagyis a megelőző védelmi helyzetben hozott normatív intézkedéseket az Alkotmánybíróság az alapvető jogok korlátozásának alkotmányossági megítélésére kialakított szükségességi/arányossági teszt alapján vizsgálhatja felül.

A 2. §-hoz

A törvény az Alkotmány 20. § (5) bekezdésében is elvégzi a Határőrség jogállásának megváltozása miatt szükséges módosítást, valamint a jelenlegi normaszövegben szereplő „államigazgatási szerv dolgozója” szövegrészt „közigazgatási szerv alkalmazottja” szövegre pontosítja.

A 3. §-hoz

A törvény az Alkotmány 35. § (1) bekezdésében is elvégzi a Határőrség jogállásának megváltozása miatt szükséges módosítást.

A megelőző védelmi helyzetre okot adó körülmény felmerülését követően a minősített időszak kihirdetésére irányuló kormányzati kezdeményezés és az arról szóló országgyűlési döntés közötti időszakban is biztosítani szükséges annak lehetőségét, hogy a Kormány megindítsa a felkészülést, amely a magasabb védelmi szint tényleges eléréséhez vezet a közigazgatás, a Magyar Honvédség és a rendvédelmi szervek működésében. Ilyen előzetes intézkedések biztosíthatják, hogy a megelőző védelmi helyzetben a hadkötelezettség azonnali elrendeléséhez szükséges intézményi feltételek megfelelő időben megteremthetőek legyenek. A törvény ezért felhatalmazást ad a Kormány számára, hogy a megelőző védelmi helyzet feltételeinek fennállása esetén, a minősített időszak kihirdetésének kezdeményezését követően az Országgyűlés döntéséig megtegye azokat - az Alkotmány 35. § új (3) bekezdése szerint minősített többséggel elfogadott törvényben meghatározott - intézkedéseket, amelyek biztosítják, hogy a közigazgatás, a Magyar Honvédség és a rendvédelmi szervek késedelem nélkül elláthassák az országot fenyegető veszély vagy a szövetségesi kötelezettség teljesítése által megkívánt feladataikat. Ezen intézkedések nem érinthetik az alapvető jogokra és kötelezettségekre vonatkozó törvényi rendelkezéseket. Az intézkedésekről a Kormány a köztársasági elnököt és az Országgyűlés illetékes bizottságait folyamatosan tájékoztatja. Garanciális jelentősége van annak, hogy a törvény az Országgyűlés döntésének időpontjától függetlenül legfeljebb hatvan napban határozza meg a Kormány ezen intézkedéseinek időbeli hatályát.

A 4-5. §-hoz

A törvény átszerkeszti, ezzel logikusabb felépítésűvé teszi az Alkotmány 40/A. §-át, miközben elvégzi annak, valamint a fegyveres erők és a rendvédelmi szervek tagjai összeférhetetlenségére vonatkozó rendelkezéseknek a Határőrség jogállásának megváltozása miatt szükséges módosítását.

A 6. §-hoz

A törvény a hadkötelezettség tartalmát és kötelezetteinek körét a jelenlegi alkotmányi szabályozásnál pontosabban határozza meg: az Alkotmány szintjén nevesíti a hadkötelezettséget, a polgári védelmi kötelezettséget, a honvédelmi munkakötelezettséget, valamint a gazdasági és anyagi szolgáltatási kötelezettséget.

A hadkötelezettség visszaállítása feltétlenül indokolt hadiállapot idején, valamint ha az országot idegen hatalom fegyveres támadása közvetlenül veszélyezteti; rendkívüli állapot idejére ezért a törvény automatikusan visszaállítja a hadkötelezettséget. Idegen hatalom fegyveres támadásának „egyszerű” veszélye vagy a szövetségesi kötelezettségek teljesítése önmagában nem minden esetben teszi indokolttá a hadkötelezettség visszaállítását, ezért a törvény megelőző védelmi helyzet idején azt a jelenlévő képviselők kétharmadának szavazatához köti.

A törvény szerint az előző bekezdésben említett esetekben is csak a Magyar Köztársaság területén lakóhellyel rendelkező, nagykorú magyar állampolgár férfiakat terheli hadkötelezettség, ami a jelenlegi alkotmányi szabályozásnál szűkebb személyi kört jelent; a honvédelmi törvény ugyanakkor jelenleg is csak a magyar állampolgárságú és a Magyar Köztársaság területén élő férfiak esetében érvényesíti a hadkötelezettséget. A törvény a hadkötelezettség alsó korhatárát a jelenleg érvényesülő tizenhét évről tizennyolc évre emeli, miközben felső korhatárt nem határoz meg. Ez nem akadálya annak, hogy a törvényalkotó egy adott életkor felett eltekintsen a hadkötelezettség érvényesítésétől, ezt azonban nem indokolt az Alkotmány szintjén szabályozni.

Akinek lelkiismereti meggyőződése a katonai szolgálat teljesítésével összeegyeztethetetlen, ilyen kötelezettség fennállása idején továbbra is polgári szolgálatot teljesít.

A polgári védelmi kötelezettség és a honvédelmi munkakötelezettség tartalmát a törvény a jelenlegi szabályokhoz képest pontosítja, azonban a kötelezettség alsó korhatárát a férfiak és a nők tekintetében azonosan, tizennyolc évben határozza meg.

A 7. §-hoz

A törvény záró rendelkezése a hatálybalépés időpontjának meghatározása mellett deregulálja az Alkotmánynak a törvény által érintett rendelkezéseit korábban módosító törvényeket.

Az Alkotmány jelenlegi 40/B. § (3) bekezdésének második mondata a törvény által megállapított 40/A. § (4) bekezdésével ellentétes rendelkezést tartalmaz; hatályon kívül helyezése természetesen nem akadálya annak, hogy a 40/A. § (4) bekezdése alapján megalkotott, a Magyar Honvédségre vonatkozó részletes szabályokról szóló törvény rendeletalkotási felhatalmazást adjon a Kormány vagy a honvédelmi miniszter számára.