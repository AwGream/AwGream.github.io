1997. évi CII. törvény indokolása

a munkavédelemről szóló 1993. évi XCIII. törvény módosításáról

-----STARTING---POINT---ALTALANOS--- 

Az 1996. évre vonatkozó részletes jogharmonizációs programról szóló 2343/1995. (XI. 16.) Korm. határozat előírta a munkavédelemről szóló 1993. évi XCIII. törvény (Mvt.) felülvizsgálatát abból a célból, hogy az mennyiben felel meg az Európai Unió belső normáinak.

A jogharmonizáció során a Tanács 89/391/EGK irányelvét - a munkavállalók biztonságának és egészségvédelmének javítását szolgáló munkahelyi rendszabályok bevezetéséről -, és a Tanács 89/654/EGK irányelvét - a munkahelyek minimális biztonsági és egészségvédelmi előírásairól - kellett figyelembe venni, és az Mvt. szabályait azokkal az irányelvi szabályokkal kiegészíteni - vagy módosítani -, amelyek benne nem szerepeltek.

Az Mvt. alapjaiban megfelelt az irányelveknek, azonban néhány munkavédelmi jellegű követelménnyel, felhatalmazó szabállyal, a munkavédelmi viszonyok alanyai közötti információs kötelezettséggel kellett kiegészíteni az Mvt.-t, illetve új munkaadói kötelmet szükséges bevezetni (a megelőzést szolgáló általános követelmények keretén belül a kockázatértékelés feladata).

-----STARTING---POINT---RESZLETES---

Az 1. §-hoz

A törvény az Mvt. 9. § (3) bekezdésének hatályos szövegét arra tekintettel kívánja megváltoztatni, hogy a honvédelemről szóló 1993. évi CX. törvény, illetve a más vonatkozó jogszabályok megváltoztatták a fegyveres erők, fegyveres testületek és rendészeti szervek kategóriáit, irányító szerveinek hatáskörét.

A 2. §-hoz

A törvény arra tekintettel módosítja a hatályos Mvt. 18. §-ának (3)-(4) bekezdéseit, hogy a munkaeszköz forgalmazása tekintetében munkavédelmi szempontú általános minőségtanúsítási, illetve megfelelőségi tanúsítási követelményeket nem írhat elő a munkavédelmi törvény, hiszen a gép, berendezés, készülék, szerszám stb. csak az üzembe helyezéssel, illetve használatbavétellel válik munkaeszközzé (Értelmező rendelkezések 87. § 4. pontja). Amíg az eszközök kereskedelmi forgalomban, importálásban szerepelnek, addig természetesen meg kell felelniük a forgalomba hozatalt szabályozandó ipari termékek szabad mozgása és biztonsága érdekében már harmonizált, és a közeljövőben harmonizálandó Európa Unió-beli irányelvek rendelkezéseinek. A munkáltató által üzembe helyezni kívánt gépek, berendezések, készülékek, szerszámok mint munkaeszközök ezen túl meg kell hogy feleljenek a munkaeszközökre vonatkozó biztonsági és egészségügyi követelmények minimális szintjének. [törvény 3. §-a (2) bekezdésével beiktatandó Mvt. 23. § (3) bekezdése.]

A törvény az Mvt. 18. § (5) bekezdésének újra szabályozása alapjául abból indul ki, hogy az állam felelőssége annak biztosítása, hogy csak azok a termékek minősüljenek egyéni védőeszköznek, amelynek megfelelősége bizonyított. Meglétét a munkáltató a minősítő bizonyítvány alapján tudja elbírálni. Az Európai Unió szabályai azokkal a védőeszközökkel szemben, amelyek életvédelmi célúak (pl. légzésvédők, azbesztpor hatása elleni védőruházat), védelmi képességük gyártási folyamat során történő ellenőrzését követeli meg. Ebből adódóan szükséges kibővíteni a munkaügyi- és a népjóléti miniszter felhatalmazását az egyéni védőeszközök gyártás közbeni ellenőrzés szabályainak meghatározására is.

A 3. §-hoz

A munkaeszközökre vonatkozó EU irányelv (a Tanács 89/655/EGK irányelve) 1995. évi módosítása rögzíti azt az állami kötelezettséget, hogy az időszakos biztonsági felülvizsgálat elvégzésére feljogosítottak körét és a velük szemben támasztott szakmai követelményeket jogszabály határozza meg. A törvény ennek tesz eleget az (1) bekezdésben.

A munkaeszközök egészséget nem veszélyeztető és biztonságos állapota a munkavédelem egyik alappillére. Korábban kötelező szabványok határozták meg a követelményeket, azonban ezek önkéntes követésűvé történő átalakítása miatt az EU munkaeszközökre vonatkozó irányelveinek hazai jogrendszerünkbe történő beépítése érdekében szükséges a munkaügyi és népjóléti minisztert felhatalmazni e szabályok meghatározására a (2) bekezdésben.

A 4. §-hoz

Az egészséget nem veszélyeztető és biztonságos munkavégzés érdekében a munkáltató kötelezettsége a munkavállalókat a szükséges információkkal ellátni. A munkahelyen alkalmazandó biztonsági és egészségvédelmi jelzéseket - mint a munkavállalót érintő fontos információhalmazt - az EU tagországok egységesen alkalmazzák. E szabályok honosítása érdekében indokolt a munkaügyi miniszter felhatalmazása.

Az 5-7. §-hoz

A munkahelyek megközelítését és elhagyását szolgáló kijáratok, illetve vészkijáratok követelményeinek egységesítését és ezáltal a veszélyes terület gyors és biztonságos elhagyásának lehetőségét határozza meg a munkahelyek kialakítására vonatkozó EU irányelv. A törvény biztosítja a tagállamok területén már kialakított egységes szabályozást.

A 8. §-hoz

A bekövetkezett nagyméretű ipari katasztrófák és tömeges kimenetelű események megelőzése érdekében bővítette ki az Európai Unió a munkavállalók részére nyújtandó ismeretanyag tartalmát mind a közvetlen munkafolyamatok, mind a szélesebb értelemben vett munkahely tekintetében. E követelményt fogalmazza meg a törvény.

A 9. §-hoz

A hatályos 44. § (1) bekezdése a védelmi módozatok megvalósítása tekintetében lényegében kötelező sorrendet állapít meg. Az új munkavédelmi végrehajtási jogszabályok (különösen a harmonizálásra készülő EU-beli irányelvek) egyes követelmények tekintetében más kielégítési sorrendet írhatnak elő szakmai szempontból, ezért szükséges az Mvt. „kötött sorrendiségének” esetenkénti oldására történő felhatalmazás megfogalmazása a törvényben.

A 10. §-hoz

Az Európai Unió - különös tekintettel a kis- és középvállalkozásokra - kialakította és rendszerbe foglalta azokat az alapelveket - a törvény szöveghasználatában: követelményeket -, amelyek megvalósítása biztosítja a munkavállalók egészségének és biztonságának védelmét a munkahelyeken. A munkáltató köteles áttekinteni, értékelni és ezt követően folyamatosan figyelemmel kísérni azokat a veszélyeket, amelyek a munkavállalót a munkahelyen, illetve a munkával összefüggésben végzett tevékenysége során érheti. E kockázatértékelési folyamat eredményeképpen kell meghatározni az alkalmazandó munkaeszközöket, vegyianyagokat és a munkahely kialakítását is e megállapításokra kell építeni.

Az értékelés alapján szükséges azoknak az intézkedések sorrendjének a meghatározása, amelyekkel az egészséget nem veszélyeztető és biztonságos munkavégzés technológiai, munkakörülményi feltételei megvalósíthatók.

E megelőzési követelmények, mint a munkabalesetek és a foglalkozással összefüggő megbetegedések megelőzésének általános elvei, a törvény legfontosabb témakörét képezik. Az elveket, mint alapvető metodikát a munkáltató köteles figyelembe venni, alkalmazni és ezzel jelentős előrelépést lehet tenni a munkakörülmények javítása érdekében. Az elvek egymásra épülnek és meghatározzák azt a tevékenységi folyamatot, amelynek elemei - a munkavállalók széleskörű együttműködését is felhasználva - biztosítják, hogy a munkáltató folyamatosan átláthassa a munkakörülmények alakulását, érzékelhesse azokat a hatásokat, amelyek kiküszöbölésére a veszélyesség mértékétől és a gazdasági eredmények alakulásától függően azonnal, vagy későbbi időpontban megelőző intézkedést lehessen tenni. Az általános követelmények között - a korábbiakhoz képest - nagyobb hangsúllyal jelenik meg az emberi tényező szerepe, az egyhangú és kötött ütemű munkavégzés mérséklésének szükségessége, a biztonság szempontjait figyelembe vevő munkaidőbeosztás kialakítása stb.

A kockázatértékelés eredményeit a munkáltató valamennyi irányítási szintjén be kell építeni a tevékenységbe.

A törvény az általános követelmények megfogalmazásán túl meghatározza, hogy a megvalósítás csak megfelelő képesítéssel rendelkező személyek bevonásával történhet, továbbá egyebek mellett rögzíti a munkáltató utasítás- és tájékoztatásadási, a megfelelő munkaeszköz biztosítási és a munkavállalók képviselőivel történő legfontosabb együttműködési kötelezettségét.

A 11. §-hoz

A törvény a hatályos foglalkoztatási feltételeket a szükséges tájékoztatás és tárgyi feltételek tételes előírásaival kívánja garanciális okokból kiegészíteni.

A 12. §-hoz

A törvény a hatályos együttműködési felelősség körébe tartozó tájékoztatási kötelezettségeken túlmenően (Mvt. 6. §, 71. §) kiemelten foglalkozik az Európai Unió irányelveinek szellemében a munkáltató azon információátadási kötelezettségével, amely a munkabiztonsági szaktevékenységét ellátó, illetve a folyamatosan foglalkoztatott munkabiztonsági szakember, továbbá a foglalkozás-egészségügyi szolgálat irányában terheli a főbb munkavédelmi információk, adatok tekintetében (kockázatértékelés, intézkedések végrehajtása, munkabaleseti, foglalkozási megbetegedési statisztikák stb.)

A 13. §-hoz

A törvény garanciális okokból fogalmazza meg a biztonsági berendezésekkel kapcsolatos tilalmat (munkavállalói kötelezettséget), ugyanis a munkaeszközökön, gépeken elhelyezett biztonsági berendezések önkényes kikapcsolása jelentős veszélyforrás. A termelés fokozása érdekében egyes munkáltatók eltűrik, hogy - az akadálynak tekintett - védőberendezéseket a munkavállalók önhatalmúlag leszereljék. E gyakorlatot kívánja megtiltania a törvény összhangban az EU vonatkozó irányelveivel.

A 14-15. §-hoz

A törvény pontosítja, ezáltal erősíti a munkavédelmi képviselet joggyakorlásának feltételeit.

A 16. §-hoz

Az 1. §-hoz leírt indokolást alapul véve az Mvt. 86. §-ának értelemszerű módosítása szintén szükséges a vonatkozó jogszabályokkal való összhang megteremtése érdekében.

A 17. §-hoz

A kockázatértékelés munkáltatói kötelezettségének törvény szerinti előírása egyben feltételezi a munkavédelemmel összefüggő munkahelyi kockázat fogalmának meghatározását is, amelyet a törvény az Értelmező rendelkezések között helyez el.

E § (2) bekezdésében a törvény az ipari, kereskedelmi és idegenforgalmi miniszter külön egyetértését kívánja meg a népjóléti miniszteri rendeletalkotás azon tárgykörei tekintetében, amelyek a bányatörvény hatálya alá tartozó tevékenységekre vonatkoznak.

A bányászati tevékenységet végzők egészségét veszélyeztető környezeti hatásokat az ipari, kereskedelmi és idegenforgalmi miniszter rendeleteivel kiadott bányabiztonsági szabályzatok az általános követelményekre figyelemmel megfelelően korlátozzák és a megelőzést szolgáló műszaki-biztonsági intézkedéseket ezekkel szoros összhangban határozzák meg. A sugár-, a porveszély elleni védekezés, a bányaklíma biztosítása, a bányavilágítás, a bányamentés és menekülés hagyományos területei a különös szabályozást igénylő veszélyes bányászati tevékenységeknek. Ezek külön szabályozásának megtartása indokolt. Korszerűsítésüket a szigorúbb követelményekhez történő igazításukat és az általános követelményekkel való összhangjukat a népjóléti miniszternek az ipari, kereskedelmi és idegenforgalmi miniszterrel hangsúlyos egyetértésével kiadott rendelete biztosíthatja.

-----STARTING---POINT---VEGE---

A 18. §-hoz

A törvény a 1998. január 1-én lép hatályba tekintettel arra, hogy az új követelmények teljesítésére kellő idő álljon rendelkezésre a jogalkalmazók részére.