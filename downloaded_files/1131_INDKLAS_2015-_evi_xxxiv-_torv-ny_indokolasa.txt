2015. évi XXXIV. törvény indokolása

a földgázellátásról szóló 2008. évi XL. törvény módosításáról

-----STARTING---POINT---ALTALANOS--- 

Az iparági szabályozás a lakossági fogyasztók és törvényben meghatározott egyéb felhasználók (jellemzően kisvállalkozások) esetében a földgázellátás biztosítását úgynevezett egyetemes szolgáltatás keretében is lehetővé teszi. Az egyetemes szolgáltatás a hatósági áron túl számos, a felhasználók számára előnyös feltételek biztosít (pl. szerződéskötési kötelezettség, ügyfélszolgálat és garantált szolgáltatás szabályai). Mindezen előnyök folyamatos biztosítása érdekében - a vállalkozás szabadságára is figyelemmel - szükséges azt az esetet szabályozni, ha valamely társaság egyetemes szolgáltatói tevékenységével fel kíván hagyni. A jelen törvény célja az egyetemes szolgáltatói tevékenységgel felhagyni kívánó társaság által ellátott felhasználók tekintetében az egyetemes szolgáltatás keretei között történő folyamatos földgázellátás biztosítása.

-----STARTING---POINT---RESZLETES---

Az 1. §-hoz

Kodifikációs pontosítás.

A 2. §-hoz

Az (1) bekezdés meghatározza azt a feltételt, amelynek fennállása esetén a Hivatal az egyetemes szolgáltatói engedélyt kérelemre visszavonhatja. Ez a feltétel az engedély visszavonását követően az átvétellel érintett felhasználókat ellátó egyetemes szolgáltató személyének ismerete.

A (2)-(3) bekezdés szabályozza a kérelem beérkezését követően a Hivatal új (átvevő) egyetemes szolgáltató kiválasztására irányuló eljárását. Ennek keretében a Hivatal valamennyi egyetemes szolgáltatót felhívja az átvétellel érintett felhasználók jövőbeli ellátására irányuló ajánlattételre. Az egyetemes szolgáltatók ajánlatukban meghatározzák azokat a feltételeket, amelyek fennállása esetén az ellátást biztosítani tudják (pl. kezdőnap). A Hivatal a beérkezett ajánlatok alapján - figyelemmel az ellátásbiztonságra - választja ki az átvevő egyetemes szolgáltatót.

A (4) bekezdés szabályozza azt az esetet, ha nem érkezik ajánlat vagy nem megfelelő ajánlatok érkeznek. Ez esetben végső menedékes kerül kijelölésre a meglévő szabályozás alapján.

A 3. §-hoz

Az (1) bekezdés határozza meg azokat a tartalmi elemeket, amelyeket - a közigazgatási hatósági eljárás és szolgáltatás általános szabályairól szóló törvényben meghatározottakon túl - a Hivatal határozatának tartalmaznia kell, míg a (2) bekezdés az átvétellel érintett felhasználók vonatkozásában az egyetemes szolgáltatási kötelezettség átadási napjának meghatározását szabályozza.

A (3)-(8) bekezdés az átadás-átvétel folyamatának kiegyensúlyozott végrehajtását biztosítja. Ennek érdekében előírja valamennyi érintett szereplő számára az együttműködési kötelezettséget, a felhasználók megfelelő tájékoztatását, továbbá meghatározza azokat az adatszolgáltatási, tájékoztatási kötelezettségeket, amelyeknek az átadás-átvétel során eleget kell tenni.

A 4. §-hoz

Az (1)-(3) bekezdés az egyetemes szolgáltatói engedély visszavonását, elszámolási kötelezettség fenntartása mellett az átadó egyetemes szolgáltató és az általa ellátott felhasználók közötti szerződés megszűnését, valamint az átvevő egyetemes szolgáltató és az átvétellel érintett felhasználók közötti szerződés létrejöttét szabályozza.

A (4) bekezdés biztosítja, hogy az átvétellel érintett felhasználók tekintetében az átvevő egyetemes szolgáltató rendelkezzen az ellátáshoz szükséges kapacitásokkal. A kapacitás-átruházás az általános kereskedő váltás szabályai szerint történik.

Az (5)-(9) bekezdés az átadás-átvétel folyamatának felhasználókat is érintő technikai részleteiről rendelkezik, mint a kikapcsolás-visszakapcsolás esete, az átadás-átvétel megtörténtekor a mérőállás meghatározása, illetve az átadó és az átvevő egyetemes szolgáltató által történ ő számlakibocsátás.

A (10) bekezdés az átadás-átvétel folyamata során esetlegesen felmerülő technikai nehézségekre figyelemmel átmeneti időszakra kizárja a garantált szolgáltatások, az ügyfélszolgáltatás, illetve az ügyfélkapcsolat tekintetében előírt egyes kötelezettségek nem megfelelő teljesítése esetén a szankciók alkalmazását (pl. bírság, engedély visszavonása).

Az 5. §-hoz

A törvény pontosító kiegészítéssel megkönnyíti a GET 119. § (7) bekezdésének értelmezését.

A 6. §-hoz

A módosítás részben nyelvhelyességi és kodifikációs pontosításokat tartalmaz, részben a rendelkezéseket kívánja a jogalkalmazók számára egyértelműsíteni a fogyasztók egyetemes szolgáltatással való folyamatos ellátásának érdekében.

-----STARTING---POINT---VEGE---

A 7. §-hoz

A hatályba léptető rendelkezést tartalmazza.