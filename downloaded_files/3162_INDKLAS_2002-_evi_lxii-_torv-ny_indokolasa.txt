2002. évi LXII. törvény indokolása

a Magyar Köztársaság 2003. évi költségvetéséről

Általános indokolás

I.

A KORMÁNYZAT GAZDASÁGPOLITIKÁJÁNAK FŐ VONÁSAI A 2003. ÉVBEN

1. Kiinduló feltételek

A magyar gazdaság folyamatai 2001-től eltértek az előzetesen feltételezettől. Ennek két fő oka volt. A világgazdasági dekonjunktúra begyűrűzése mellett az erre adott gazdaságpolitikai reakciók nem voltak képesek a negatív trendek ellensúlyozására, sőt a fenntartható növekedési pályát veszélyeztető hatásokkal jártak.

A több éve tartó, dinamikus (4-5% körüli) gazdasági növekedés 2001-ben visszaesett, és a 2002-es évre vonatkozó kilátások sem jeleznek gyorsuló ütemnövekedést. A GDP 3,5-4%-kal nőhet. A GDP keresleti oldali szerkezetében kedvezőtlen változások indultak el (az export és a beruházások részaránya lecsökkent, míg a fogyasztás rendkívül dinamikusan nő), amelyek veszélybe sodorhatják a fenntartható növekedést.

A világgazdasági recesszió kedvezőtlenül érintette a vállalkozói szektor beruházási kedvét és lehetőségeit, így a beruházási hányad a 2000. évi 24,2%-ról 2001-re közel 1 százalékponttal csökkent. A folyamat még 2002-ben is folytatódni látszik, annak ellenére, hogy a kedvező kamatfeltételek következtében a lakossági lakásépítés jelentősen meglódult és az állami beruházási tevékenység is élénkül. Ugyanakkor a beruházásokon belül a vállalkozások hozzájárulása csökkenő.

2002-ben a minimálbér-emelés második ütemének, a közszféra bérfelzárkóztatásának, valamint a versenyszféra késleltetett alkalmazkodásának következtében mind a reálbér növekedése (éves várható 13-14%), mind pedig a háztartások fogyasztásának dinamikája (éves várható 8-9%) a magyar gazdaság történetében példa nélküli. Ennek kapcsán kedvezőtlen tendencia, hogy a reálbér a termelékenységnél, míg a fogyasztás a GDP-nél magasabb ütemben növekszik. További kedvezőtlen jelenség, hogy a bérnövekedés következtében romlik a versenyképesség.

A megtakarítások/felhalmozások belső arányai is átrendeződtek. A dinamikusan bővülő fogyasztás hatására az idén tovább folytatódik a tőkefelhalmozáshoz forrásként felhasználható nemzetgazdasági bruttó megtakarítás GDP-arányos rátájának már 2001-ben megkezdődött mérséklődése. Az államháztartás finanszírozási szükséglete a GDP százalékában kifejezve 2002-ben jelentősen növekszik. A magánszektor azonban - a vállalkozások mérsékelt finanszírozási igénye miatt - a tavalyi évhez hasonlóan idén is nettó hitelnyújtó pozícióban marad. A magánszektoron belül a háztartások megtakarítási hajlandósága 2002-ben várhatóan jelentősen visszaesik. Bár a felhalmozási ráta a lakásépítés fellendülésének hatására nő, a pénz-megtakarítási (nettó hitelnyújtási) ráta - elsősorban a növekvő hitelfelvétel következtében - számottevően mérséklődik.

A gazdasági recesszió további következménye, hogy 2001-ben csökkent a gazdaságilag aktívak száma, és ez a folyamat 2002. év elején is fennmaradt. A kiemelkedő bérnövekedés várhatóan visszafogott, csökkenő foglalkoztatással társul 2002-ben.

Kis, nyitott gazdaság lévén, Magyarország igen érzékenyen reagál a világgazdasági környezet változásaira. Minthogy külgazdasági kapcsolataiban meghatározó az EU gazdasága, a magyar gazdaságra mindenekelőtt az ottani fejlemények vannak hatással. Ezért indokolt, hogy prognózisainkat az Európai Unióban várható gazdasági fejlődés figyelembevételével alakítsuk ki. Az EU Bizottság tavaszi prognózisa szerint középtávon az európai GDP éves átlagban 3 %, a régió importvolumene pedig 7 % körüli ütemben fog bővülni. Ebben azonban jelentős a növekedési kockázat, mert 2002-ben a világgazdaság egészét és az EU gazdaságát is befolyásoló események között továbbra is sok a kedvezőtlen. A korábban előre jelzett fellendülés valószínűleg későbbre tolódik.

2. A gazdaságpolitika fő céljai és makrogazdasági követelményei

A Kormány 2002 augusztusában elfogadta Magyarország középtávú gazdaságpolitikai programját az Uniós csatlakozás megalapozásához, amelynek alapvető célja a modernizáció, az európai fejlettségi szintekhez történő felzárkózás.

Ennek elérése érdekében a következő időszakban elsősorban a versenyképesség javítása, a pénzügyi és árstabilitásra való törekvés és a gazdaság és társadalom kohéziós erőinek kibontakoztatása szükséges. A felsoroltak csak egy fenntartható növekedési pályán haladva érhetők el, s - a környezetünkkel való kapcsolódásokat figyelembe véve - biztonsággal csak az EU-integráción belül teljesíthetők.

A fenti célok elérése az adott körülmények között egy olyan teljesítményorientált feltételrendszer megteremtését kívánja meg, amely takarékos fiskális politikával és óvatos - a termelékenység növekedésével összhangban lévő reálbér-növekedésen alapuló - jövedelempolitikával összehangolva az államháztartási hiány csökkentését, és ezzel párhuzamosan a növekedési lehetőségeink ismételt tágulását eredményezi.

Költségvetési politika

A makrogazdasági stabilitás fenntartása, a dezinfláció alátámasztása érdekében elengedhetetlen az államháztartás hiányának és forráslekötő hatásának mérséklése. Az egyenleg javításával egyidejűleg a centralizációs és újraelosztási arányok csökkentése, ezáltal egy kisebb, hatékonyabb államháztartás kialakítása szükséges. A fiskális politika ezért is, de elsősorban a fenntartható gazdasági növekedés szem előtt tartása miatt középtávon semleges, illetve némileg keresletszűkítő hatást kíván elérni.

Az államadósság GDP-hez viszonyított aránya 2000-ben 60% alá került. 2002-re az adósságráta csökkenésének üteme átmenetileg megáll ugyan, de középtávon fontos cél e ráta további csökkentése, mert ez érezhető módon hozzájárul az államháztartási egyenleg megcélzott javításához.

Jövedelempolitika

Az elmúlt években elkezdődött a magyarországi bérek fokozatos közelítése az Európai Unió színvonalához. A kormányzati politika arra irányul, hogy a versenyszférában a reálkeresetek a termelékenység és a jövedelmezőség arányában növekedjenek, összhangban a versenyképesség megőrzésének és a foglalkoztatás bővítésének céljaival. E célokat segíti elő a munkaadók társadalombiztosítási terheinek fokozatos mérséklése is. 2003-ban a keresetek átlagos adóterhelése mérséklődik, ami lehetővé teszi, hogy visszafogott bruttó átlagkereset-emelkedés mellett is érezhető reálbér-növekedés valósuljon meg. A bérpolitikai célok összehangolását szolgálja az Országos Érdekegyeztető Tanács visszaállítása is.

2002-2003. években folytatódik a közszféra béreinek felzárkóztatása a versenyszféra összehasonlítható kategóriáinak színvonalához. 2002 szeptemberétől 50%-kal emelkedett a közalkalmazottak bére, 2003-ban életbe lép a köztisztviselők béremelésének második üteme. 2003-ban két ütemben összesen 50%-kal növekszik a bírák és ügyészek fizetése. A Kormány szándékai szerint 2004-2005. években e szférában a keresetnövekedés mértéke a versenyszféráéval azonos lesz.

A 2001-2002. évi jelentős, közel 100%-os emelés után a minimálbéreknek az átlagkeresetekhez viszonyított aránya számottevően javult. Tekintve, hogy 2002 szeptemberétől a minimálbér adómentessé vált, a legkisebb keresetek nettó pozíciója még kedvezőbb lett. Ugyancsak ettől az időponttól kezdve külön, magasabb minimálbér lépett életbe a felsőfokú végzettséggel rendelkező közalkalmazottakra. A kialakult arányokat (a minimálbér a bruttó átlagkereset kb. 40%-a, a nettó átlagkereset kb. 50%-a) az elkövetkező években is fenn kívánjuk tartani úgy, hogy elsődlegesnek a nettó arányt tekintjük.

Antiinflációs politika

Az elmúlt egy-másfél évben a magyar inflációs ráta a 9-10 %-os tartományból az 5-6 %-os sávba került. Ebben a világpiaci olaj- és agrárárak mérséklődésének és a monetáris politikai változásoknak volt döntő szerepe. A forint erőteljes, tartós felértékelődése - az inputköltségek csökkenése és/vagy a külkereskedelmi-főpiaci árak közvetlen ármeghatározó szerepe révén - az egyes gazdasági ágakban, fogyasztói árucsoportokban eltérő ütemben, mértékben, de mindenhol az árszintemelkedés mérséklődésével járt. A 2002-ben megvalósult dezinflációban ugyanakkor egyes szezonális és eseti hatások egybeesése is nyomon követhető.

Az antiinflációs politika alapvető célja az árstabilitás elérése és fenntartása. Ugyanakkor az árpolitika részcéljaként fogalmazódik meg a belső árarány-átrendeződés levezénylése és egyes hatóságilag szabályozott szolgáltatások tarifális feszültségeinek oldása is. Ezen célok és részcélok elérését a kormányzati eszközök alkalmazása mellett a monetáris politikával való összhang biztosítja.

A 2003. év során a dezinflációs cél felé újabb lépés valósulhat meg. Ennek fontos eleme, hogy a személyi jövedelemadózásban bekövetkező változásokon keresztül a nettó reálkeresetek a bruttót meghaladó ütemben nőhetnek.

Az EU jogharmonizációval összefüggő adózási intézkedések többségére a csatlakozásig sor kerül, így ezek évről-évre - így 2003-ban is - hatással vannak az infláció alakulására is. A hatósági árak tekintetében piacgazdaságban követelmény, hogy tükrözzék a ráfordításokat, ezen keresztül segítsék a strukturális és a piaci alkalmazkodást. Az infrastruktúra körében folyamatosan növekvő folyó működési és fejlesztési támogatások csökkentésének igénye az adminisztratív árkorlátok enyhítésének szükségességét veti fel. Hatósági árak azonban jellemzően olyan területen vannak, ahol a piaci verseny körülményei jelenleg nem biztosítottak, ugyanakkor a szolgáltatás folyamatos fenntartása fontos társadalmi és gazdasági érdek. A két cél együttesen az árak, díjak, valamint a biztosított költségvetési források mértékének összehangolásával érhető el.

A Kormányzat eszközeivel közvetlenül nem befolyásolható, piaci áralakító tényezők tekintetében a kilátások konzervatív megközelítés mellett is jónak mondhatók. Vonatkozik ez a nemzetközi árakra, a forint árfolyamára és a partnerállamok gazdasági helyzetére is.

Mindezek együtt lehetővé teszik, hogy a Kormány által megjelölt célokat és részcélokat egy dezinflációs pálya mentén érjük el.

Monetáris és árfolyampolitika

A 2001-ben elfogadott új jegybanktörvény a jegybank függetlenségét az Uniós követelményeknek megfelelően határozta meg. A jegybank elsődleges célja az árstabilitás elérése és fenntartása.

A Kormány és a jegybank már az árfolyamrendszer 2001-es átalakítása során figyelembe vette, hogy Magyarország az EU belépést követően részt kíván venni az ERM II árfolyam-mechanizmusban. Ennek megfelelően a jelenlegi magyar árfolyamrendszer ERM II kompatibilis: a középárfolyam 100 %-ban az euróhoz rögzített és az árfolyam-ingadozási sáv szélessége megfelel az ERM II normál ingadozási sávjának. Az európai árfolyam-mechanizmusban való majdani részvételünk tehát minden bizonnyal nem vonja maga után az árfolyampolitikai keretek lényegi megváltozását. Az ERM II árfolyamrendszerbe való belépéskor a centrális paritás és a sávszélesség meghatározása a vonatkozó uniós szabályozásnak megfelelően kölcsönös megállapodás révén történik meg.

Az új monetáris politika kialakítása során a jegybank számára meghatározó szempont volt a monetáris uniós feltételeknek, azon belül is az inflációs konvergencia-kritériumnak való megfelelés. Az inflációs célkövetésen alapuló monetáris stratégia biztosítja a nominális horgonyt a piaci szereplők várakozásai számára, és az árfolyamrendszer megfelelő mozgásteret teremt a jegybanki kamatpolitikában.

A monetáris politika terén az elmúlt időszakban végrehajtott szigorítás további erősítése nem indokolt. Az elkövetkező években a pénzügyi és makrogazdasági egyensúly javításában a fiskális politikára hárul meghatározó szerep.

A gazdasági folyamatok alakulásával és a monetáris politika változásaival összhangban módosulnak a monetáris politika eszközei, illetve alkalmazási módjuk.

Versenyképesség

A nemzetgazdaság versenyképességének javítása a gazdaságpolitikának meghatározóan fontos feladata. Az elkövetkező időszakban a gyors gazdasági növekedéssel, az utolérési folyamattal, a reálgazdasági konvergenciával összefüggő, hosszabb távon is érvényesülő, évi átlagban legfeljebb 2-3 %-ra tehető reálfelértékelődési trend érvényesülhet.

A versenyképesség terén kedvező fordulat elérését a gyors dezinfláció segíti. A nominális keresetek versenyképességgel és a dezinflációval egyaránt összhangban történő alakulását az érdekegyeztetés rendszere is támogatja.

Az államháztartási hiány mérséklése, az államháztartás relatív súlyának csökkentése ösztönzően hat a magánszféra beruházásainak bővülésére. A vállalati szektor versenyképességének fenntartása/javítása érdekében felülvizsgálatra kerül az eddigi befektetés-ösztönzési stratégia. A beruházás-ösztönzési stratégia fő célja Magyarország versenyképes telephelyi pozíciójában további kedvező irányú változások elérése.

Súlyt kell helyezni az infrastrukturális beruházások növelésére, megalapozva ezáltal a versenyképesség számára tartósan kedvező feltételek létrejöttét. A versenyképesség javítását szolgálja az állami beruházások belső arányainak átrendezése is.

A nemzetgazdaság egészének versenyképességét javítja a privatizáció továbbfolytatása is. Ugyancsak növelik a versenyképességet azok a foglalkoztatáspolitikai intézkedések, amelyek a részmunkaidős alkalmazás, valamint a távmunkavállalás feltételeit teremtik meg, továbbá az oktatási rendszer, illetőleg a felnőttképzés fejlesztésével a munkavállalók alkalmazkodóképességének javítására irányulnak.

3. Prognózis a gazdasági fejlődésre

2003-ban a bruttó hazai termék (GDP) várhatóan 4 - 4,5%-kal bővül. Ez némileg elmarad a korábban feltételezettől, azonban nemzetközi viszonylatban még mindig figyelemre méltó, és középtávon való fenntartása biztosítja az európai szintekhez való fokozatos felzárkózást. Többek között azért is fontos, hogy a fiskális politika ne legyen a jövő évben expanzív, hogy a növekedés megfelelő egyensúlyi feltételek mellett valósulhasson meg.

A számítások szerint a belföldi kereslet erőteljes bővülése mellett a növekedés fő húzóereje a jövő évtől ismét az export lesz. A nemzetközi szervezetek előrejelzéseinek felhasználásával számított import-alapú konjunktúra-mutató már 2003-ra észrevehető élénkülést jelez, különösen akkor, ha nemcsak a fejlett országokat, hanem a közép-kelet európai főbb partnereinket is figyelembe vesszük a potenciális piac-bővülésnél.

Ahhoz, hogy a javuló konjunktúra-mutatók érvényesülni tudjanak, alapfeltétel a versenyképesség romló irányzatának megfordítása, a vállalkozói szektor befektetői kedvének javítása. Mivel pontosan ezek a Kormány gazdaságpolitikai célrendszerének meghatározó elemei, az előrejelzés abból indult ki, hogy 2002 végén már megindul az export növekedése, így 2003 egészében üteme megközelítheti a 10%-ot.

Az exportdinamizmussal és a beruházási kereslet egyre erőteljesebb bővülésével összhangban a következő évben tovább folytatódik a gazdaság import-felhasználásának növekedése. A beruházás-ösztönző programok és az Unióhoz való csatlakozás közelségének hatására az összes kereslet növekedésénél gyorsabb importkereslet-növekedésre lehet számítani. Az import és az export nagyjából kiegyenlített ütemű bővülése várható, így a külkereskedelmi mérleg hiánya középtávon tovább növekszik.

A beruházási ráta csökkenése a számítások szerint - alapvetően a vállalkozási szektor beruházásainak fellendülésével - 2003-ban már megáll. A hazai vállalatoknál maradó, felhalmozásra fordítható források jelentősen nőhetnek a jövő évtől tervezett munkáltatói járulékcsökkenés és a nettó kereseteknél mérsékeltebb bruttó keresetkiáramlás miatt csökkenő munkaerőköltségek következtében, ami lehetőséget ad a vállalati beruházások növelésére. Az új beruházásoknál érvényesíthető gyorsított értékcsökkenési leírástól javuló tőkevonzó képességet és többletberuházásokat várunk.

A 2002. évi kiugró jövedelemnövekedés áthúzódó hatására, továbbá a jövedelmek adóterhelésének tervezett mérséklése eredményeképpen a háztartások fogyasztása még 2003-ban is viszonylag magas ütemben, 4-5 %-kal nő. A bruttó átlagkeresetek a költségvetési szférában kb. 17%-kal, a versenyszférában - a Kormány javaslata szerint - 3-4,5%-kal nőnek.

A folyó fizetési mérlegben 2002-ben a szolgáltatások és ezen belül az idegenforgalom szaldójának romlása jelentősen hozzájárul a folyó hiány előző évihez képesti tekintélyes romlásához, miközben a hiányt finanszírozó működőtőke-bevonás is mérséklődik. Az áruforgalom prognózisban vázolt alakulása mellett 2003-tól az idegenforgalmi egyenleg elmúlt években tapasztalt kedvező alakulására is lehet számítani, annak ellenére, hogy a 2001. szeptemberi események és a forint felértékelődése miatt az idei év adatai egyelőre kedvezőtlenek.

2002-ben a kiemelkedő bérnövekedés várhatóan visszafogott, csökkenő foglalkoztatással társul. A keresetek reálértékének növekedése segítheti, hogy a foglalkoztatottsági mutatók, illetve a munkavállalási kedv ismét növekedjen a következő évben. 2003-ban a foglalkoztatás mérsékelt növekedésével számolunk. A 2002-2003-as időszakban a munkatermelékenység 4 % körüli szinten javul évente.

II.

Az Államháztartási elszámolások ESA ’95 szerinti módszertanának ismertetése, eltérések az eddigi GFS elszámolástól

Az Európai Unióban a tagországok középtávú stabilizációs vagy konvergencia-programjai a követendő költségvetés-politikát makrogazdasági statisztikai és közgazdasági fogalomrendszerrel írják le, s ennek megfelelően történik a beszámolás is. Valamennyi uniós tagországban szükségszerűen működik egy átfordító mechanizmus, hiszen a nemzeti költségvetési rendszerek a nemzeti sajátosságok legfőbb hordozói, viszont a fiskális politikát és a pénzügyi helyzetet megállapítani és minősíteni, közös politikákat kialakítani és végrehajtani csakis azonos fogalomrendszer használatával lehetséges. A nemzeti költségvetésekben a politikai-társadalmi viszonyok, az államszervezeti-közigazgatási berendezkedés, a jogi és kulturális hagyományok tükröződnek, s ezek országonként olyannyira különbözőek, hogy a nemzetközi standardizálás folyamata a költségvetési számvitelben a gyakorlatban fellelhető alapmegoldások bemutatásáig jutott el, a költségvetési prezentáció „legjobb gyakorlata” összegyűjtése és rendszerezése is még csak igény.

A nemzeti költségvetési előirányzatok, hiány- és adósságmutatók és az uniós szabványok közötti átjárás bemutatása a tagországokban többnyire beépült a mindenkori költségvetési/zárszámadási dokumentációba, ezt a gyakorlatot igyekszik a törvény általános indokolása is rendszeresíteni.

Az Európai Unióban nincs önálló kormányzat-specifikus statisztikai módszertan, az ESA’95 (European System of Accounts) nemzetiszámla-rendszer statisztikai fogalmai szolgálnak a kormányzat működésének jellemzésére. A statisztikai szabvány eredendően „bevétel” és „kiadás” fogalmakat nem is definiált, ezt pótlandó - a maastrichti deficitmutató (net borrowing/net lending) meghatározásához - áttételesen, a nemzeti számlákban értelmezett források és felhasználásaik összevezetésével határozták meg a bevételek és a kiadások tartalmát. Ez a magyar költségvetési/államháztartási fogalomrendszertől és prezentációs rendtől gyökeresen eltér, de nem azt jelenti, hogy a magyar költségvetésnek is statisztikai fogalmakkal kellene felcserélnie az elszámoltathatóságot érvényesítő költségvetési szerkezetet. Nincs ugyanis jogharmonizációs követelmény ezen e téren.

Az uniós fogalomrendszer nem tekinti kiadásnak a kölcsönök nyújtását, a pénzügyi befektetéseket, függetlenül attól, hogy költségvetés-politikai vagy likviditási célokat szolgálnak. A magyar prezentációs rendben előbbiek (pl. a visszterhes támogatások, külföldi országoknak esetlegesen nyújtott kölcsönök, az alapítói és addicionális tőkejuttatások) és ezek megtérülései, illetve e tőkekivonások megjelennek. Ezeket a tételeket a maastrichti hiánymutató számításánál figyelmen kívül kell hagyni. Mások állammal/önkormányzattal szembeni kölcsöntartozásának elengedését vagy harmadik féllel szemben fennálló hiteltartozásának állami/önkormányzati átvállalását viszont hiánynövelő kiadásként kell elszámolni. Ezekről az államháztartási törvény rendelkezései szerint az Országgyűlés, illetve az önkormányzat hozhat döntést. E döntések tehát uniós mércével hiánynövelő tételek akkor is, ha a költségvetési prezentációban kiadásként nem jelennek meg.

Az uniós előírások a bevételeket és a kiadásokat eredményszemléletben, az azokat keletkeztető gazdasági folyamatok, események időpontjához igazodóan veszik számításba, függetlenül attól, hogy az azzal kapcsolatos tényleges pénzmozgás mikor következik be. Az eredményszemléletű számbavétel elsősorban az adók, más adójellegű befizetések (pl. illetékek, hozzájárulások), a társadalombiztosítási járulékok, a bérek és járulékaik, a kamatok és jogosultsági alapon folyósított (lakossági, vállalati) támogatások, transzferek esetében jelent eltérést a pénzforgalmi elszámoláshoz képest.

Mindezek mellett a harmadik, magyar viszonylatban a leglényegesebb, eltérést okozó komponens a szervezeti kör különbözősége. A statisztikai kritériumok által meghatározott kormányzati szektor, vagyis a kormánypolitikát végrehajtó gazdasági szervezetek halmaza nem feltétlenül egyezik meg a nemzeti költségvetések által lefedett szervezeti körrel. A megfeleltetés így kétirányú: 1. magának a nemzeti költségvetési prezentációnak, 2. a nemzeti jogrendben meghatározott különböző szervezeti-jogi formát öltő gazdasági egységek (pl. különböző gazdasági társasági, költségvetési és non-profit szervezeti formák) sajátos szabályozási és számviteli fogalmi kategóriáinak az uniós szabványokhoz való viszonyítása. A magyar Országgyűlés által jóváhagyott költségvetés az államháztartás központi szintjét - a központi költségvetést, az elkülönített állami pénzalapokat, a társadalombiztosítás pénzügyi alapjait - fedi le. A helyi kormányzati szint költségvetéséről a helyi önkormányzatok döntenek. A statisztikai módszertanok alapján a magyar államháztartás szervezeti körében nincsenek olyan intézmények, amelyek tevékenysége jellemzően piaci jellegű lenne, erről a költségvetési szervezetek alap- és vállalkozási tevékenységének összetételét folyamatosan vizsgáló mechanizmus gondoskodik. Az államháztartáson kívül azonban több szervezet működése is fiskális célokat szolgál, egyeseknél kizárólagosan, másoknál sajátszámlás piaci tevékenységgel párhuzamosan. Az éves költségvetési törvény több éve önálló törvénymelléklet formájában kiadási előirányzatokat - s egyben limiteket - állapít meg az Állami Privatizációs és Vagyonkezelő Szervezet számára. Az ÁPV Rt. a hozzárendelt vagyon tekintetében az állam nevében, annak ügynökeként tevékenykedik. A módszertani besorolás kérdésében egyértelmű még a Nemzeti Autópálya Rt. mint szervezet kormányzati szektorhoz sorolása, hiszen az autópálya-építéssel kapcsolatos kiadásai pl. díjfizetéssel nem térülnek meg, így a felvett hiteltartozások visszafizetése vagy újabb hitelfelvétellel, vagy állam általi közvetlen kifizetésével, illetve a tartozásállomány átvállalásával biztosítható. Az uniós szabvány a szervezetszintű besorolást preferálja, de előírja, hogy a vegyes tevékenységet végső szervezetek esetében milyen számszaki vizsgálatokat kell elvégezni, és lehetőség szerint az állam nevében vagy javára végzett tranzakciókat az állam elszámolásaiban szerepeltetni. Ilyen megfontolások miatt a Magyar Fejlesztési Bank tulajdonosi érdekeltségébe tartozó vállalkozások állam javára végzett tevékenységeit (pl. szövetkezeti üzletrészek felvásárlása, autópályadíjakból nem fedezett beruházások) külön módszertani vizsgálat alá kell vonni, egyrészt, mert a szóban forgó vállalkozások még nem működnek legalább három évig, ami egy szervezet szektorba sorolásának eldöntéséhez szükséges, másrészt az állam javára végzett és a saját érdekeltségű tevékenységek pénzügyi elszámolásainak elkülönítése a tényadatok szintjén sem egyszerű, a tervszámokban pedig csak bizonyos feltételezésekkel végezhető el.

A magyar államháztartási prezentáció és az uniós számbavétel eltéréseinek összetevőit, nevezetesen:

- az elszámolásba bevont szervezeti körből,

- a kölcsönökkel, azok visszatérülésével, a befektetett és kivont egyéb pénzügyi eszközökkel kapcsolatos elszámolások kezeléséből,

- pénzforgalomban nem jelentkező tranzakciók elszámolásából,

- az eredményszemléletű számbavételből

adódó eltérések.

Az uniós módszertan a szektoron belüli tranzakciók kiiktatásába, azaz a konszolidációba csak a transzfereket vonja be, a kormányzati szervek által (a TB-Alapokba és a Munkaerő-piaci Alapba) fizetett munkáltatói járulékokat nem, mert ezeket a munkavállalói jövedelem részének és nem körön belüli támogatásnak tekinti. Emiatt az uniós módszertan szerint megállapított bevételek/kiadások szintje, ezáltal a jövedelemcentralizáció/újraelosztás új mutatói az államháztartási prezentációkban a korábbi években bemutatott mértékekhez képest e járuléktömeggel magasabbak.

III.

A KÖLTSÉGVETÉS-POLITIKA CÉLJAI ÉS KERETEI

1. A 2002. évi költségvetési folyamatok hatása a 2003. évi költségvetésre

A 2001-2002. évi költségvetés készítése óta a gazdasági folyamatok bizonyos változásokon mentek keresztül egyrészt a világgazdaságban zajló események, másrészt bizonyos makrogazdasági tényezők, pl. a bérek, a növekedési ütem várhatótól eltérő alakulása folytán. Ezek a hatások az államháztartás alrendszereiben is eltérő folyamatokat eredményeztek.

A 2001. évben ezen túlmenően jogszabály-módosítások is történtek - így például a köztisztviselők jogállásáról szóló törvény, a szomszédos államokban élő magyarokról szóló törvény, a zárszámadási törvényben szereplő hatályos költségvetési törvény 2001. évre vonatkozó módosítása, a közalkalmazottak jogállásáról szóló törvénynek az egészségügyi, valamint a szociális ágazatban dolgozókra vonatkozó végrehajtási rendelete -, amelyek a 2001. és 2002. évi költségvetési törvényben címrendi változásokat, előirányzat-módosítási kötelezettségeket igényeltek.

A 2001. évi költségvetés módosításának hatásai - amelyeket már az elmúlt évben kellett volna érvényesíteni - olyan folyamatokat indukálnak, amelyek a 2002. évi deficit növekedésével járnak.

Az előző Kormány egyes kezességvállalásaival, valamint az autópálya-építés vitelével az államháztartás alrendszereiben átláthatatlan, ellenőrizhetetlen és elszámolás-technikailag is problémás helyzetet teremtett.

Az ország uniós csatlakozására való tekintettel, valamint a maastrichti követelmények szerint számított államháztartási hiány szakszerű bemutatása érdekében a jövő szempontjából tiszta helyzetet kell teremteni.

Mindezek az intézkedések összhangban állnak az államháztartási törvény 14.§-ában szereplő rendelkezéssel, miszerint „az államháztartás alrendszerei hiányának államadósságot növelő rendezését, továbbá tartozásokat átvállalni és elengedni, kizárólag a költségvetésük útján, előirányzattal megtervezve lehet.”

Az államadósság növekedésének hatásaként a kamatterhek 2003. évre megemelkednek, melyeket a 2003. évi költségvetési tervezés során figyelembe kell venni.

Tekintettel arra, hogy a fenti intézkedés makrogazdasági szempontok szerint nem idéz elő többletkeresletet, nincs negatív hatása a gazdasági folyamatokra.

Ezen túlmenően a Kormány kétszer 100 napos programjának végrehajtása szintén jelentősen befolyásolja a 2003. évi költségvetés kialakítását. Ennek kapcsán például a közalkalmazottak béremelése, a plusz egyhavi családi pótlék kifizetése, a felsőoktatásban tanulók ösztöndíjemelése, a közoktatási gyermekétkeztetés, valamint az ECDL vizsgadíj átvállalása beépül a 2002. évi előirányzatokba és alapját képezi a következő évek tervszámainak. Ugyancsak kihatással vannak a jövő évi tervadatok meghatározására a családi támogatásokról szóló törvény módosításának elfogadásából adódó változások (családi pótlék-emelés, nagyszülői GYES, egy hetes születési szabadság az édesapáknak).

2. A költségvetés-politika céljai és keretei, a költségvetés determinációi

A gazdaságpolitika legfontosabb céljaival összhangban a költségvetés-politikának a fenntartható, stabil gazdasági növekedést és a versenyképesség növekedését kell szolgálnia. Célként kell megfogalmazni azt is, hogy a maastrichti követelmények belátható időn belül teljesíthetők legyenek.

A költségvetést befolyásoló kockázati tényezők figyelembevételével, az államháztartás fogalmi körének módosulása mellett, a fenti alapcél az államháztartással szemben három további követelményt támaszt:

- újraelosztó szerepét tovább kell szűkíteni;

- a gazdasági egyensúlyi követelményekkel összhangban a hiány nagyságának továbbra is a költségvetés-politika középpontjában kell állnia;

- a bevételi és kiadási struktúrája kialakítása során a gazdasági növekedést elősegítő prioritásokat kell érvényesíteni.

A költségvetés-politika átláthatóságának és hatékonyságának a növelése érdekében jelentős feladat a monetáris uniós tagság fiskális kritériumainak teljesítése.

Ehhez elengedhetetlen az állami újraelosztás mértékének csökkentése, valamint az államadósság GDP-hez mért arányának további mérséklése.

Az egyensúlyi problémák kizárólag szigorú költségvetési és óvatos jövedelempolitika mellett kerülhetők el. A jelentősen csökkenő hiány az elsősorban az újraelosztás mérséklődésének következménye. Ez - a bérek, a nyugdíjak determinációi mellett - a GDP növekedése és a kamatok csökkenése esetén is a többi kiadás, s így a GDP arányos összes kiadás bevételekénél nagyobb mérséklését teszi szükségessé.

Az államháztartás mutatói a GDP %-ában

 

 2001

 2002 várható

 2003

 Bevételek

 45,0

 43,2

 43,4

 Kiadások

 49,7

 51,6

 47,9

 Deficit

 4,7

 8,4

 4,5

ESA szerint, EU-transzferek nélkül

Az államháztartás egyensúlyának megőrzése, sőt további javítása csak az egyes alrendszerek jelentősebb, reformléptékű átalakítása útján garantálható. Az ilyen lépések azonban - rövid és egyes esetekben középtávon - a hatékonyság növekedése mellett részben kiadási többletekkel, részben bevételkieséssel is járnak.

Mivel az államháztartás hiányának csökkentését tehát a bérek, szociális juttatások és nyugdíjak elhatározott növekedése mellett kell végrehajtani, a kiadások csökkentése és a források átcsoportosítása szempontjából a következő területek jöhetnek szóba:

- az intézményi szférában vizsgálni kell a feladatok és a létszám összhangját egyrészt a hazai gyakorlat elemzése, másrészt az EU tagországokban alkalmazott módszerek alapján, a hatékonyság növelése céljából,

- az állami intézmények felhalmozási kiadásait felül kell vizsgálni, az ilyen jellegű beruházások növekedésének ütemét mérsékelni szükséges,

- át kell alakítani a vállalkozások költségvetési támogatásának rendszerét, csökkenteni kell a támogatási célokat annak figyelembevételével, hogy az EU források bevonási lehetősége bővüljön.

A kormányprogram alapján az infláció folyamatos mérséklődése és ezzel együtt Magyarország monetáris uniós tagságának előkészítése a közeljövő feladata. Az euró bevezetéséről és a monetáris unióhoz való csatlakozás időpontjáról a Kormány az Európai Unióba való belépéskor hoz döntést.

2003-tól kezdve visszaáll az éves költségvetési tervezés készítése.

2002. évben elkészült az új középtávú gazdasági terv, igazodva az EU következő középtávú tervezési ciklusához.

A 2003. év költségvetésében - az állam által finanszírozott feladatok felülvizsgálatára alapozva - minden területen érvényesülnie kell a közpénzekkel való takarékos, a pazarlást és a párhuzamosságot kiküszöbölő gazdálkodásnak, mert a relatíve szűkülő állami bevételek mellett az elvégzendő feladatok feltételei csak ilyen lépéssorozattal biztosíthatók.

A kiadási oldal determinációi az alábbi területeken állnak fenn: közszféra béreinek törvényekből fakadó biztosítása, NATO tagságból adódó kötelezettségek, a nyugdíjak és szociális ellátások hatályos törvénynek megfelelő emelése, az egészségügy, valamint az agrárgazdaság támogatása, a felsőoktatási hallgatói létszám növekedése.

Az egyensúly-javító költségvetés-politikának fontos feladata, hogy eleget tegyen a modern állammal szembeni elvárásnak, lehetőséget teremtsen az állami feladatok változásának, átstrukturálásának, egyidejűleg bővítve és szűkítve a feladatokat. Ehhez szükség van a feladatok rangsorolására, prioritások képzésére, valamint a visszavonuló és a megszűnő állami szerepvállalás meghatározására. Végső soron tehát kisebb és hatékonyabb államháztartást kell kialakítani.

3. A költségvetés-politika prioritásai

A 2003. év költségvetés-politika kiemelt feladata, hogy a rendelkezésére álló eszközökkel elősegítse az ország versenyképességének javítását:

- az oktatás, szakképzés, továbbképzés fejlesztésének célja a tudásalapú társadalom kialakítása és a munkaerő-források bővítése és minőségének javítása;

- a beruházás- és befektető-barát politika megvalósításával célja, hogy a modernizáció és innováció a gazdaság minél szélesebb körére kiterjedjen, megteremtve a magas termelékenységnövekedés alapjait;

- az adórendszer átalakítása kiemelten kezeli a versenyképesség javításának szempontját;

- védi a tulajdonosok és befektetők érdekeit;

- a belföldi megtakarításokat ösztönző és a külföldi forrásokat vonzó feltételekkel megteremti a magas növekedési pálya finanszírozási háttérét.

Mindezek biztosítására az alábbi fő területek kiemelt kezelése érvényesül a költségvetésben.

Oktatás, szakképzés

A felsőoktatás egyre bővülő szolgáltató piac, melyben az államra kettős feladat hárul: egyszerre tölt be tulajdonosi és megrendelői szerepkört. Ennek tudatában arra kell törekedni, hogy egyrészt egyenlő esélyek érvényesüljenek valamennyi intézmény számára (a magán-felsőoktatási intézményeket is beleértve), másrészt versenyhelyzetet kell teremteni közöttük. A verseny tétje a hallgatók és a források megszerzése, feltétele a magas színvonalú szolgáltatás. A diákhitel konstrukciója 2003-tól kezdve megváltozik, az igénybevétel lehetőségei bővülnek. A szükséges jogszabályok megalkotásával befejeződik a Diákhitel Központ kialakítása. A hallgatók normatív támogatásának rendszere megmarad, visszaállításra és fokozatos emelésre kerül a normatíva eredeti reálértéke.

A felnőttkori képzésben a legfontosabb, hogy megközelítőleg 1 millió fő képzésére alkalmas képzési rendszer kiépülését és működtetését kívánja a kormányzat elősegíteni, alapvetően a meglévő oktatási és művelődési infrastruktúra, valamint a közmédia felhasználásával. Jelentős állami forrásokat, pályázatokat és céltámogatásokat szükséges biztosítani az új felnőttképzési formák és tananyagok kifejlesztésére, az ehhez kapcsolódó kezdeményezések támogatására.

Az iskolarendszerű középfokú szakképzés akkor jó, ha rugalmasan hasznosítható és széles körű, konvertálható szakmai alapot nyújt, és erre épül az iskolán kívüli át- és továbbképzés. Az elkövetkező évek feladata az integrált nevelés támogatása a hátrányos helyzetű gyermekeknél, különösen az etnikai kisebbségek esetében. 2003-tól kezdve a sikeresen érettségiző tanulóknál az európai elvárásoknak megfelelő számítástechnikai képesítés (ECDL) vizsgadíja megszűnik. Az iskolák ellátása számítógépekkel, szoftverekkel, tartalmi oktatóprogramokkal fokozatosan kiépül, és megvalósul a magyar iskolahálózat egységes Internet-hálózatra kötése. A Sulinet-expressz programot 2003-ban 20 ezer gép iskolákhoz való juttatásával indítják el.

Az elkövetkező években a tankönyvtámogatás olyan mértékben fog növekedni, hogy a rászorulóknak a közoktatás minden szintjén az iskolák ingyen biztosíthassák a tankönyveket (2003 szeptemberétől kezdve először az általános iskolák 1-4. osztályaiban). A kormányprogramban foglaltaknak megfelelően célkitűzés az ingyenes étkeztetés kiterjesztése a rászoruló tanulók részére. A Kormány második 100 napos programja következtében 2003. évtől kezdődően megindul az oktatási intézmények körében az iskolaépületek felújítása. Ennek értelmében először 100 iskola felújítására kerül sor PHARE támogatás bevonásával.

A vállalkozások feltételeinek javítása

A vállalkozások feltételeinek javításához elsődleges fontosságú a gazdasági növekedés, a beruházások és az export ütemének növelése. Ezt szolgálja a gazdasági stabilitás, a kiszámítható és az átlátható gazdaságpolitika.

A kormányzat a kis- és középvállalkozások fejlődését támogatva és a vállalkozók biztonságérzetének növelésére átfogó programot hirdet meg. Ennek fő elemei a közterhek csökkentése, az adókedvezmények kiterjesztése, az adminisztrációs terhek mérséklése, a különböző pályázatok normatívvá tétele, illetve a nagyobb beruházási pályázatoknál a beszállítói hányad előírása, a fejlesztéseket ösztönző intézmények erősítése.

Az életszínvonal javítása

A költségvetés-politika célja annak elérése, hogy a versenyszektorban a reálkeresetek folyamatosan a termelékenység és a jövedelmezőség arányában növekedjenek, s ez álljon összhangban a magyar gazdaság fejlődésének versenyképességi és egyensúlyi követelményeivel.

A közszférában felzárkóztató program indult meg, melynek keretében - 2002 közepétől 2004. január 1-jéig - egyszeri, jelentős bérkiigazítás valósul meg a közalkalmazottak körében.

A Kormányprogramban meghirdetetteknek megfelelően jelentősen növekszik a nyugdíjak reálértéke. 2003-ban a nyugdíjasok részére a havi nyugdíjukon felül a november havi nyugellátásuk 25%-át folyósítják év végén.

Vidék-, agrár- és területfejlesztés

A Kormányprogramban meghirdetett céloknak megfelelően, az agrárgazdaság struktúra-átalakítása, valamint a vidékfejlesztés továbbra is kiemelt feladat.

Az agrárpolitika célja a mezőgazdasági versenyképesség növelése, a mezőgazdasági termelés korszerűsítése (pl.: új gépek, technológiák vásárlása, építési beruházások, ültetvénytelepítés, fiatal gazdálkodók, melioráció- és öntözésfejlesztés, agrárlogisztika stb.), a mezőgazdaságból élők jövedelmének javítása, a piaci zavarok elhárítása intervenciós rendszerek bevezetésével, az átláthatóbb és korrupciómentes támogatási rendszer alkalmazása.

A támogatási rendszer átalakítása az egyszerűsítés jegyében folytatódik, ugyanakkor előtérbe kerülnek az EU csatlakozást szolgáló intézkedések. A támogatásra vonatkozó jogszabályok kidolgozásánál fontos szempont az uniós harmonizáltság annak érdekében, hogy az agrártermelésben résztvevők elsajátítsák az EU követelményei szerinti adminisztratív és jogszabályi előírásokat. A 2004. évi csatlakozást feltételezve az agrártámogatások jogszabályai 2003-ban még hazai döntések alapján kerülnek meghirdetésre, ami nem zárja ki, hogy a közös agrárpolitika által támogatott jogcímeken és formában lehet majd egyre több támogatáshoz jutni. A SAPARD programok kizárólag az EU által jóváhagyott feltételekkel valósíthatók meg.

A vidékfejlesztést segítő lépések között a területfejlesztési intézményrendszer átalakításával, demokratikus, alulról építkező jellegének helyreállításával és a rendelkezésre álló források növelésével a fenntartható fejlődés elősegítése érdekében (pl.: kedvezőtlen adottságú térségek, szolgáltatás, szaktanácsadás, környezetbarát termelés, erdősítés stb.) mérsékelhetők a területi különbségek, amely képessé teheti az ország minél nagyobb területét az EU támogatások fogadására. Az állami infrastruktúra fejlesztésével - az EU ilyen célú támogatásainak felhasználásával - is erősítjük a hátrányos helyzetű térségek gyorsuló fejlődését. Az ezt szolgáló uniós programok megvalósításához szükséges társfinanszírozás forrásai az államháztartásban biztosításra kerülnek. Előmozdítjuk a vidéki munkahelyteremtést és segítjük a meglévők megtartását. Ehhez hazai és EU-forrásokat, támogatásokat egyaránt felhasználunk. A törvényekben - kormányzati hatáskörbe utalt adókedvezmények elbírálásakor is - a fő szempont a hátrányos térségek fejlődésének segítése.

A törvény a területfejlesztésre fordítható forrásokat minden eddiginél koncentráltabban az ország gazdasági fejlettségben elmaradó régióinak, megyéinek és főként leszakadó kistérségeinek felzárkóztatására kívánja fordítani. A területi különbségek mérséklése érdekében a tárcák fejlesztési támogatásainak bővülő bevonásával immár hét megyére (Szabolcs-Szatmár-Bereg, Nógrád, Borsod-Abaúj-Zemplén, Békés, Somogy, Jász-Nagykun-Szolnok, Bács-Kiskun) kiterjedően folytatódik a fajlagos gazdasági teljesítményeket tekintve legkedvezőtlenebb helyzetű megyék fejlesztési programja. A 2003. év legfontosabb változása a leghátrányosabb helyzetű kistérségek (42 kistérség) felzárkóztatását célzó - már 2002. év végén beindított - program felgyorsítása, amely a központi támogatásokhoz szükséges saját erő kiegészítésével célzottan e kistérségek közlekedési gondjainak megoldását, a vállalkozási szféra beruházásainak ösztönzését, továbbá a termelő- és humán-infrastruktúra feltételeinek javítását szolgálja.

A családtámogatás új rendszere

A családi támogatások továbbfejlesztésénél - a támogatás elemeinek változatlanul hagyása mellett - az alapvető cél a juttatások emelése. Így került sor már 2002. szeptemberétől a négy év óta változatlan összegű családi pótlék jelentős, 20%-os emelésére és a 13. havi családi pótlék bevezetésére. 2003. január 1-jétől hasonlóképpen jelentősen emelkedik az alanyi jogon járó anyasági támogatás és a kiegészítő családi pótlék, amelynek az elnevezése - eredeti funkciójának megfelelően -visszaváltozik rendszeres gyermekvédelmi támogatássá.

Kiemelt ellátásban (anyasági támogatásban és gyermekgondozási segélyben) részesülnek az ikreket szülő kismamák, illetve családok. A kisgyermekes családokat segítő további intézkedések: az apák számára ötnapos fizetett szabadság biztosítása, amely a gyermek kéthónapos koráig vehető igénybe, valamint a nagyszülői GYES nyugdíj melletti folyósításának megteremtése is a családi funkciók harmonizálásának növelése érdekében történik. Ezen intézkedések eredményeként kiegyenlítettebbé válik a különböző típusú családi támogatások aránya

A lakástámogatási rendszer

Az emberi, családi élet alapvető színtere, feltétele a megfelelő lakás, amely otthonná tehető. Fontos feladat annak elérése, hogy szabályozással, közvetlen és közvetett állami szerepvállalással erre mindenkinek esélye legyen. A jelenleg működő megoldásokat továbbfejlesztve, kiegészítve és igazságosabbá téve kell a lakáskérdést kezelni.

A kormányzat lakáspolitikájának alapelve, hogy az emberek - világos és igazságos támogatási rendszer ismeretében - maguk dönthessenek arról, hogy vajon építésre, vásárlásra, bővítésre vagy felújításra vállalkoznak-e, illetve az állam nyújtotta segítséget bérlakás igénybevételére használják-e fel.

Az egészségügy továbbfejlesztése

A Kormányprogramban meghatározott célkitűzéseknek megfelelően már 2002-ben minden eddigit meghaladó mértékben emelkedtek a közszféra, és ezen belül az egészségügyben dolgozók bérei, továbbá felemelésre került az egészségbiztosítás természetbeni előirányzatának szinte valamennyi tétele, intézményi komfort- és adósságrendezési program kezdődött. A meghozott döntések eredményeként az egészségügyi kiadások növekedése 2003-ban is jelentősen meghaladja mind a GDP, mind a bérek, és az infláció növekedésének mértékét is.

Az egészségügy területén a konszolidáció több szakaszban valósul meg. 2003-tól fokozatosan, jelentős többletforrást felhasználva szükséges biztosítani, hogy a hazai össztermékből az egészségügyi közkiadások aránya számottevően növekedjen, és az Európai Unió átlagához viszonyított lemaradásunk csökkenjen.

A közlekedés feltételeinek fejlesztése

A közúti közlekedési infrastruktúra fejlesztésében stratégiai cél az autópályák és a kapcsolódó gyorsforgalmi utak építésének befejezése, illetve folytatása. Ezzel egyidejűleg növekvő források szolgálják a települések közötti, illetve a településeket elkerülő úthálózat fejlesztését és karbantartását. Különös súlyt kell fektetni a nehezen megközelíthető kistelepülések feltáró útjainak kiépítésére, illetve korszerűsítésére.

A tömegközlekedés minőségének javítása érdekében fejlesztésre kerül a vasúti járműpark. A jövőre vonatkozóan további cél a nemzetközi gyorsvasúti hálózathoz történő harmonikus csatlakozás biztosítása, a tranzitvonalak és a kocsipark modernizációja

4. Az államháztartás GFS és ESA’95 módszertan szerinti 2003. évi hiánya

A kormány programja alapján a költségvetés-politikai céloknak is megfelelően középpontban marad az államháztartási egyensúly további javításának követelménye, a GDP-hez viszonyított, illetőleg ESA’95 szerinti államháztartási hiány 4,5%-os határon tartásával.

Az egyes államháztartási alrendszerek 2003. évi GFS, illetőleg és ESA’95 szerinti egyenlege a következők szerint alakul:

 

 

 

 

 Megnevezés

  2003. évi pénzforgalmi előirányzat, milliárd forintban

  2003. év ESA’95 módszertan szerint, milliárd forintban

 Az állam-háztartás alrendszerei a GDP %-ában, az ESA ’95 módszertan szerint

 Központi költségvetés

 - 569,0

 - 577,8

 - 3,1

 Elkülönített állami pénzalapok

 13,9

 14,8

 0,1

 Társadalombiztosítási alapok

 - 277,1

 - 268,0

 - 1,5

 Helyi önkormányzatok

 - 6,0

 - 2,7

 0,0

 Államháztartáson kívüli tranzakciók

 - 

 - 6,7

 0,0

 Együtt:

 - 838,2

 - 840,4

 - 4,5

IV.

AZ ÁLLAMI FELADATELLÁTÁS FUNKCIONÁLIS BEMUTATÁSA, VÁLTOZÁSÁNAK JELLEMZŐI

Az egyes nagy funkcionális aggregátumok arányváltozásai megfelelnek a kormányprogramban meghatározott célok alapján kitűzött prioritásoknak.

a) Az államháztartási szerepvállalásában az állami működési funkciókon belül a védelemi, rendvédelemi és közbiztonsági funkciók 2003. évben növekednek, vagy a kialakult szinten stabilizálódnak.

Az általános közszolgáltatásoknál a kiadásokat elsősorban a törvényhozó és végrehajtó szerveknél megvalósuló béremelés, valamint a közszféra illetményemelésére vonatkozó törvényi kötelezettség határozza meg.

A védelmi előirányzat 2003. évi bővülése a NATO tagságból adódó feladatok ellátását és a hadsereg egészére kiterjedő védelmi felülvizsgálat megvalósítását szolgálja.

A rendvédelemre és közbiztonságra tervezett 2003. évi összegek biztosítják az igazságszolgáltatás területén szükséges többletkifizetéseket. Emellett folytatódhat a szervezett bűnözés elleni küzdelem személyi és technikai hátterének fejlesztése.

b) A jóléti funkciók közül az oktatáson belül a középfokú és felsőfokú oktatás az előző évihez viszonyítva 2003-ban tovább emelkedik, mely az oktatáspolitika azon céljának megvalósítását teszi lehetővé, miszerint biztosítani kell a társadalom tagjai számára a folyamatos tudásfejlesztést. Ennek érdekében folytatódik a felsőoktatás bővítése, célként jelenik meg a felnőttképzés támogatása.

A társadalombiztosítási és jóléti szolgáltatások stabil szinten alakulnak az államháztartás összes kiadásain belül. A jóléti transzferek és a nyugdíjak terén továbbra is kiemelt kormányzati törekvés a reálérték növelése. A társadalombiztosításra és a jóléti szolgáltatásokra fordított összegek az előző évhez viszonyítva növekednek.

A kormányprogrammal összhangban a család társadalmi szerepének erősítésére, a családok helyzetének javítása és a gyermekvállalás feltételeinek biztosítására kiemelt hangsúly kerül. A családi támogatások legnagyobb tétele továbbra is a családi pótlék. A gyermekgondozási segély, az anyasági támogatás és a gyermeknevelési támogatás várhatóan az inflációt meghaladó mértékkel emelkedik.

Az elkövetkező években az állami lakáskiadások tovább növekednek. A támogatások segítséget nyújtanak az új lakások építéséhez, vásárlásához, továbbá a kormány stratégiai céljai között szerepel a bérlakásállomány növelése, valamint a már meglévő lakások korszerűsítése, felújítása.

A szórakoztató, kulturális, és vallási tevékenységek és szolgáltatások funkción belül a hitéleti tevékenységekre fordított kiadások növekedése prognosztizálható 2003-ra.

c) A gazdasági funkciók a modern piacgazdasági állam megteremtődésével természetesen beálltak a nemzetközileg is megfelelő arányok szintjére. E funkción belül egyrészt meghatározó a közlekedési és távközlési tevékenységek terén azon kiemelt kormányzati törekvés, miszerint az EU csatlakozás feltételrendszerének megvalósíthatósága céljából szükséges a gyorsforgalmi úthálózat fejlesztésére többletforrások biztosítása az érintett időszak egészére vonatkozóan, másrészt továbbra is prioritásként kezelt terület az agrár- és vidékfejlesztés támogatása. E téren a területi aránytalanságok mérséklése, az elmaradott régiók felzárkóztatása és az EU szabályokkal való harmonizáció tartozik a legfontosabb feladatok körébe. Az agrárgazdaság államháztartási kiadásokon belüli finanszírozási feltételjavulást jelző aránynövekedése az EU-csatlakozáshoz elengedhetetlen intézményrendszer kiépítésén túl, a mező-, erdő-, hal-, és vadgazdaság versenyképességének erősítését is szolgálja.

d) Az államadósság finanszírozásának korszerűsödése hozzájárult ahhoz, hogy kiegyensúlyozottabbá vált az adósságszolgálati kamatteher évek közötti megoszlása. Az adósságszolgálati arányának csökkenése tovább folytatódik. Előreláthatólag az elkövetkező évben érvényesül az a tendencia, hogy a hozamok csökkenése ellensúlyozni tudja a nominális adósságállomány növekedését, ez eredményezi a kamatkiadások csökkenő ütemét.

V.

ADÓ- ÉS JÁRULÉKPOLITIKAI CÉLKITŰZÉSEK, AZ ADÓ- ÉS JÁRULÉKRENDSZER FŐBB VÁLTOZÁSAI

A Kormány gazdaságpolitikai programjának megvalósítását - a pénzügyi-gazdasági ösztönző rendszer keretében - olyan átlátható és kiszámítható adópolitika szolgálhatja, amely lehetővé teszi a kiegyensúlyozott gazdasági fejlődést. A gazdaság teljesítőképességének és a költségvetés lehetőségeinek figyelembevételével a 2003. évre javasolt adó- és járulékpolitikai intézkedések a Kormány programjában szereplő célok megvalósításának második lépését jelentik. Ennek keretében megvalósul az adó- és járulékszabályok összehangolása, a nyugdíjreform folytatása, a vállalkozások közterheinek mérséklése. Adópolitikai lépések segítik a vállalkozások működési feltételeinek javítását, az adminisztrációval összefüggő adózói terhek csökkentését. Ezt szolgálja az egyszerűsített vállalkozói adó bevezetése.

Az adó- és járulékpolitika eszközrendszerének a kialakítását és ütemezését alapvetően a következők határozzák meg:

- a gazdaságpolitikai célkitűzések;

- a Kormány programjában meghatározott közvetlen adópolitikai célok;

- az Európai Unióhoz történő csatlakozásból eredő jogharmonizációs kötelezettségek.

Adópolitikai célként fogalmazható meg a jövedelmeket terhelő elvonások csökkentése. Az adóterhelés mérséklése kedvezően érinti a bérköltség-versenyképességet, és egyben elősegíti a munkanélküliség alacsony szintjének és a magasabb aktivitási rátának az elérését. A megtakarítások ösztönzése megalapozhatja a tartós gazdasági növekedés feltételeit, valamint elősegítheti az inflációra, a fizetési mérleg helyzetére vonatkozó célkitűzések megvalósítását. Az alapvető gazdaságpolitikai célkitűzések mellett a megfogalmazott módosítások az antiinflációs gazdaságpolitikai elvárások teljesítését is szolgálják. Az adó- és járulékrendszerben a módosítások több mint 3 millió magánszemélyt és többszázezer vállalkozást érintenek kedvezően.

Az egyes adók és járulékok esetében a tervezett adópolitikai lépések a következőkben foglalhatók össze.

Az egyszerűsített vállalkozói adó (eva) az adminisztráció egyszerűsítése és az adóterhek mérséklése érdekében 15 millió forint bevételi határ alatti vállalkozások számára egyszerűsített adóztatási forma alkalmazását teszi lehetővé. Az eva választására jogosultak - a törvényben meghatározott feltételeknek való megfelelés esetén - a személyi jövedelemadóról szóló törvény szerinti egyéni vállalkozók, a társas vállalkozások köréből pedig a közkereseti társaságok, a betéti társaságok, a korlátolt felelősségű társaságok, a szövetkezetek, az ügyvédi irodák, a szabadalmi ügyvivői irodák, a végrehajtói irodák és az erdőbirtokossági társulatok. Az eva kiváltja egyéni vállalkozók esetében a vállalkozói személyi jövedelemadót és a vállalkozói osztalékalap után fizetendő személyi jövedelemadót (vagy a vállalkozói átalányadót), továbbá a cégautóadót és az általános forgalmi adót; a társas vállalkozások esetében a társasági adót, az osztalék utáni személyi jövedelemadót, a cégautóadót és az általános forgalmi adót. Az eva alapja az adóévben megszerzett összes bevétel, módosítva néhány korrekciós tétellel, és az adó mértéke a pozitív adóalap 15 %-a.

A személyi jövedelemadó esetében általános adópolitikai cél az adóterhelés mérséklése. Ez első lépésként jelentősebb, majd a későbbiekben fokozatos adóterhelés-csökkentést jelent. Az első 100 napos program keretében végrehajtott módosítások révén az adóterhelés 2002-ben mintegy 1 százalékponttal lesz kevesebb, mint egyébként lenne. Az új adótábla (adósávok és adómértékek) további adóterhelés-csökkentést tesz lehetővé. Általános cél, hogy a minimálbér ne viseljen adóterhet és az átlagjövedelem a középső adósávba essen. A megtakarításokat különböző adópolitikai eszközök ösztönzik, például a biztosítások adókedvezményének növelése, valamint a tőzsdei ügyleteken elért nyereség adóterhének megszüntetése. A felnőttképzésben résztvevő személyek képzéssel kapcsolatos költségeinek enyhítése céljából új adókedvezmény kerül bevezetésre, továbbá adókedvezmény segíti az informatikai eszközök elterjedését. A súlyosan fogyatékos magánszemélyeket megillető kedvezmény emelkedik.

A társasági adó területén a beruházások ösztönzését szolgálja az új beruházások gyorsított amortizációs lehetősége és az adómentes fejlesztési tartalékra vonatkozó szabályozás kialakítása, mely szerint az adózó által az adóévben lekötött tartalékba átvezetett összeg az adóévi adózás előtti nyereség 25%-áig (de legfeljebb adóévenként 500 millió forintig) a társaságiadó-alap meghatározásakor csökkenti az adózás előtti eredményt. Megvalósulnak az EU jogharmonizációval összefüggő módosítások. Ennek részeként a fejlesztési adókedvezményre vonatkozó szabályok - a csatlakozás időpontja helyett - 2003. január 1-jén lépnek hatályba. Ezzel párhuzamosan megszűnik a jelenlegi 3 milliárd forint, illetőleg 10 milliárd forint beruházási értékhez kapcsolódó adókedvezményekre való jogszerzés lehetősége. A 2003. évre vonatkozó módosítások által a fejlesztési adókedvezményre irányadó szabályok között a környezetvédelmi célú és az informatikai eszközök elterjedését segítő beruházások esetében az adókedvezményi szabályok az általánostól kedvezőbbek. A jogharmonizáció és a versenyképesség növelése érdekében egyaránt szükség van az átalakulásokra, a szervezeti egységek átruházására és a tulajdonirészesedés-cserékre vonatkozó előírások módosítására, amelynek révén az átruházás révén keletkező nyereség adómentes, amennyiben az átruházott eszközök alapján a költségelszámolás a korábbi értéknek megfelelően történik. A mikro- és kisvállalkozásokat megillető adóalap-kedvezmény 2003. január 1-jétől kiterjed a szoftverekre és az ingatlanfelújításra is (a kedvezményi szabályok módosításai vonatkoznak az egyéni vállalkozókra is).

Az általános forgalmi adó esetében 2003-ban a legfontosabb feladat az egyes kulcsokba történő besorolások újabb harmonizációjának végrehajtása. Ennek érdekében néhány tétel átkerült a kedvezményes, 12%-os kulcsból vagy a tárgyi adómentesség köréből a 25%-os normálkulcsba. Az átsorolások egyértelműen alátámasztják a csatlakozás iránti elkötelezettségünket. Enyhülnek a szigorú visszaigénylési szabályok és egyszerűsödik az adminisztráció.

A fogyasztási adó területén a versenyhátrány elkerülése érdekében az aranyékszerek és a kávé fogyasztási adójának megszüntetése, valamint a személygépkocsik fogyasztási adójának regisztrációs díjjá történő átalakítása szükséges.

A jövedéki adó esetében a jogharmonizációval összefüggésben szükséges 2003. január 1-jével néhány termék adótételének emelése. Az EU által előírt minimum-adószint elérése miatt a dohánytermékeket kivéve, valorizációs célú adóemelésre nem kerül sor a 2003. évben, ami segíti az antiinflációs célkitűzések teljesülését. Folytatódik a jövedéki adóztatás egyszerűsítése, így például az adómentes felhasználók számára könnyítést jelent, hogy megszűnik a nyilvántartások havi zárásának helyszíni (lényegében formai, adminisztratív) ellenőrzése.

A vámok és a vámigazgatás területén a módosítások leginkább a jogharmonizációs program által előírt területekre vonatkozó szabályozás miatt szükségesek. A jogharmonizációs program alapján megvalósul a vámhatóság előtti képviseletre vonatkozó közösségi rendelkezések átvétele, a vámszabadterületre és a vámszabad raktárakra vonatkozó szabályozás adaptációja és a gazdasági vámeljárások további finomítása. Emellett beépülnek a törvénybe a Tranzitegyezmény időközbeni módosulása, valamint a külföldiek beutazásáról és tartózkodásáról szóló törvény változása miatt szükségessé váló korrekciók, az árutovábbítás garancianyújtási formáit, illetve a bevándorló fogalmát illetően.

A jogharmonizációval összefüggésben a helyi adók esetében a vállalkozó adóalanyokat érintő építményadó, telekadó, a vállalkozók kommunális adója és a helyi iparűzési adó vonatkozásában módosítások következnek be. 2002. december 31-étől hatályon kívül kerülnek a határozatlan időre biztosított adókedvezmények és mentességek. A határozott időre szóló és 2003. január 1-je előtt önkormányzati rendelettel biztosított adókedvezmények és mentességek lejáratig hatályban maradnak. Az önkormányzati adóztatási autonómia növelését biztosítja néhány idejétmúlt törvényi mentesség kiiktatása, szűkítése.

Az illetékekre vonatkozó módosításokat alapvetően az ár- és értékviszonyokban bekövetkezett változások teszik szükségessé. Az ingyenes vagyonszerzéseknél (öröklés, ajándékozás) a lineáris elvonás helyett - továbbra sem mellőzve a rokoni kapcsolat, valamint a megszerzett vagyontárgy jellegének figyelembevételét - az örökölt vagy ajándékba kapott vagyon értékétől függő, sávosan progresszív illetékmérték kerül bevezetésre. A gépjárműszerzés illetékét is indokolt emelni, de ez továbbra is alatta marad a mérték megállapítása óta eltelt időszak inflációs rátájának. A korábbi években megállapított eljárási illetékek az elmaradt kiigazítások következtében ma már az eljárás költségeihez viszonyítva aránytalanul alacsonyak, ezért az elmúlt időszak inflációjának mértékét megközelítően követő korrekció elvégzése szükséges.

A gépjárműadó esetében a módosítást alapvetően az adóbevétel reálértékének megőrzése, valamint az uniós csatlakozással összefüggő jogharmonizációs kötelezettségünk teszik szükségessé.

Az adózás rendje tekintetében megkezdődik az adóeljárási kódex átfogó korszerűsítése, rendeződik az adóhatóságok ellenőrzési tevékenysége. Ezek közül kiemelést érdemel, hogy az ellenőrzésre történő kiválasztás metodikája törvényi szabályozást nyer (az állami adóhatóság elnöke évenként nyilvánosságra hozott ellenőrzési irányelv megalkotására köteles), valamint az egyes ellenőrzési típusok ellenőrzési fajtánként részleteikben szabályozásra kerülnek. Az új egységes ellenőrzési fejezet az egyes ellenőrzések lefolytatására törvényi határidőket állapít meg. A szabályozás különválasztva és tételesen felsorolva tartalmazza az ellenőrzések során gyakorolható, illetőleg teljesítendő adóhatósági, illetőleg adózói jogokat és kötelezettségeket. Az új szabályoknak köszönhetően dinamikusabbá, összefogottabbá és eredményesebbé válhat az adóhatóság fellépése, másfelől a jogállamiság követelményeinek megfelelően valamennyi adózó számára kiszámíthatóvá válnak az ellenőrzés során tehető adóhatósági intézkedések. Megszűnik a „kötelező” jövedelmi minimumok meghirdetése, azonban az ellenőrzésre történő kiválasztás eszközeként az adóhatóság számára továbbra is megmarad a minimálbér alatti jövedelmet valló adózók bevallás-kiegészítésre történő felhívásának lehetősége. Az EU jogharmonizáció érdekében a behajtási jogsegélyre vonatkozó szabályok módosulnak, a szükséges közösségi azonosító szám kiosztásával, beszerzésével kapcsolatos eljárási szabályok 2003. augusztus 1-jétől lépnek életbe.

A társadalombiztosítási alapokba történő befizetések terén a 2003. évre módosítások a foglalkoztatók és a munkavállalók társadalombiztosításijárulék-terheit nem növelik, sőt az egészségügyi hozzájárulás csökken. A foglalkoztató továbbra is 29%-os mértékű társadalombiztosítási járulékot fizet, az egyéni egészségbiztosítási járulék mértéke 3% marad. A nem magánnyugdíj-pénztári tagok nyugdíjjárulék fizetési kötelezettsége a jelenlegi 8%-ról 8,5%-ra nő, de a járulékemelést kompenzálja a munkavállalói járulék 1,5%-ról 1%-ra való mérséklése.

A magánnyugdíj-pénztári tagok a jelenlegi 6% helyett 2003-ban 7%, 2004-ben pedig 8%-os tagdíj fizetésére lesznek kötelezettek, de a társadalombiztosítási nyugdíjrendszerbe a jelenlegi 2%-os nyugdíjjárulék-mérték helyett csak 1,5%-os, illetve 2004-ben 0,5%-os mértékű járulékot fizetnek. A tagdíj emelésére az előző kormányzati ciklusban nem került sor, a jelenlegi emeléssel 2004-re helyreállnak az eredeti feltételek, a pénztártagok számláján lévő megtakarítások felhalmozása után a nyugdíjazáskor megállapított ellátások mértéke már összhangban lesz az eredeti elképzelésekkel. A módosítás több mint 2 millió jelenlegi és jövőbeni pénztártag megtakarítását, majdani nyugellátását érinti kedvezően. A társadalombiztosítási rendszerbe történő nyugdíjjárulék fizetési kötelezettség fenntartása a társadalombiztosítási rendszerben történő jogszerzés biztosítása, a társadalombiztosítási nyugellátások megállapítási szabályainak alkalmazhatósága miatt szükséges. A pályakezdők számára újra kötelezővé válik a magánnyugdíj-pénztári tagság, a 30 éves kor alattiak számára pedig 2003. évben ismét lehetővé válik az ide történő önkéntes belépés.

A nyugdíjjárulék (és a magánnyugdíj-pénztári tagdíj) ún. felső korlátja várhatóan a tárgyévre tervezett bruttó átlagkereset kétszerese helyett két és félszeresére emelkedik. Az intézkedés a jövedelmek jelenleginél nagyobb részét vonja járulékfizetés alá, azonban ezzel magasabb összegű nyugellátásra is jogosultságot szereznek a biztosítottak.

A foglalkoztatók tételes egészségügyi hozzájárulás fizetési kötelezettsége 2003-ban jelentősen csökken, a jelenlegi 4500 Ft/fő/hóról 3450 Ft/fő/hó összegre, ezzel mintegy 40 milliárd forint központosításáról mond le az állam, ami a vállalkozásoknál marad. Már a 2003. évre vonatkozóan is az élőmunka terheinek csökkenése kedvező hatással lehet a foglalkoztatásra, a korszerűbb foglalkoztatási formák elterjedésére. E fizetési kötelezettség csökkentésére, majd megszüntetésére fokozatosan kerül sor a következő 3 évben. A 35 %-os szja terhet viselő osztalék(osztalékalap) utáni 11 %-os mértékű egészségügyi hozzájárulás fizetési kötelezettség megszűnik, ez szintén mintegy 1,5-2 milliárd forint megtakarítást jelent a vállalkozóknak.

VI.

A KÖZPONTI KÖLTSÉGVETÉS 2003. ÉVI ELŐIRÁNYZATAI

1. Bevételi előirányzatok

1.1. Adó- és adójellegű bevételek alakulása

A központi költségvetés adó- és adójellegű bevételeit 2003-ban is hagyományosan a gazdálkodó szervezetek befizetései (társasági adó, bányajáradék, vám- és import befizetések, játékadó, egyéb befizetések), a fogyasztáshoz kapcsolt adók (általános forgalmi adó, jövedéki és fogyasztási adó) és a lakosság befizetései (személyi jövedelemadó, illetékek, egyéb lakossági bevételek) alkotják. Új adónem a jövő évtől az egyszerűsített vállalkozói adó (eva).

Ugyancsak változás 2003-tól, hogy a gépjárműadó már nem a központi költségvetés és a helyi önkormányzatok megosztott bevétele, hanem az 100%-ban az önkormányzatoké marad.

(Az adóbevételek részletezését a fejezeti indokolás tartalmazza.)

1.2. A központi költségvetési szervek bevételei

A központi költségvetési szervek feladatai 2003. évi teljesítésére 536,2 milliárd forint bevétel szolgál, melyből 93 milliárd forint az EU-ból származó bevétel. E bevételi összeg a működési (támogatási célelőirányzatok és központi beruházások nélküli) kiadások átlagosan 23%-át fedezik. Ez aránycsökkenés a korábbi évek kb. 1/3-os arányához képest.

A tervezett bevételek nagyobb hányada a térítésköteles alapfeladatok ellátásával, az alaptevékenységgel összefüggő szolgáltatások nyújtásával kapcsolatban keletkező bevétel. A többcsatornás finanszírozás révén a bevételek között jelenik meg a társadalombiztosítás pénzügyi alapjaiból és a Munkaerő-piaci Alapból származó bevétel is. A bevételek további részeit az államháztartáson kívülről átvett pénzeszközök - köztük az EU előcsatlakozási alapjaiból származó transzferek, egyéb, külföldről kapott segélyek - teszik ki.

Az előző évekhez képest is fokozott elvárás a bevételek főösszegének reális tervezése, ezen belül az egyes köz- és egyéb szolgáltatások, bérbeadások árainak, díjainak - a hatékonysági követelmények érvényesítése melletti - emelése az indokolt költségemelkedés szintjéig; a költségvetési szabályozásváltozás hatásának megjelenítése.

Egyes fejezeteknél, illetve az azok felügyelete alá tartozó költségvetési szerveknél a korábbi évekéhez képesti 2003. évi bevételcsökkenés alapvetően a feladatváltozással hozható összefüggésbe, valamint azzal az új szabályozással, hogy 2003. évtől a más fejezettől származó - egyébként támogatással fedezett - előirányzatokat nem lehet bevételként számításba venni. Az odaítélt források felhasználását előirányzat-módosítással (azaz támogatás átcsoportosításával) kell megoldani. Ez a rendszer a korábbi évek bevétel- és kiadáshalmozódásait mérsékli.

Az esetlegesen alultervezett bevételek túlteljesítése esetén fennmarad az a 2001-től érvényes szabály, hogy többletbevétel esetén fejezeti hatáskörben módosíthatók az előirányzatok, lehetőséget teremtve ezzel az indokolatlan - kiadással nem vagy csekély mértékben járó - bevételek intézmények vagy feladatok közötti átcsoportosítására.

1.3. A központi költségvetési szervek befizetése

A központi költségvetési szervek 2003. évben várhatóan 26 milliárd forintot fizetnek be a központi költségvetésbe több jogcímen. Így:

- a költségvetési törvényben tételesen meghatározott bevételeket (pl. áru- és készletértékesítés, az alaptevékenységek körében végzett szolgáltatások ellenértéke; bérletidíj-bevételek; készletek értékesítéséből, vállalkozásokból származó bevételek) terhelő, az ugyancsak e törvénnyel előírt - a 2002. évivel azonos mértékű - 5%-os befizetési kötelezettségből,

- a tervezési fegyelem erősítése, így az előirányzatok jobb megalapozása céljából az alaptevékenység eredeti előirányzatot meghaladó bevételei 50%-ának befizetéséből;

- az előirányzat-maradványt - a gazdálkodást szabályozó előírások szerint, pl. feladatelmaradással összefüggő, kötelezettségvállalással le nem kötött és elvonható előirányzatok tekintetében - terhelő befizetésekből;

- a vállalkozási tevékenység eredményét terhelő, valamint az ingatlanértékesítések bevétele után a központi költségvetést megillető befizetésekből;

- a cégbejegyzések közzétételének költségtérítéséből

tevődik össze.

1.4. A helyi önkormányzatok befizetései

A helyi önkormányzatok befizetéseiből 2003. évben 5,6 milliárd forint bevétel várható a központi költségvetésben. E befizetések a helyi önkormányzatok előző évi zárszámadásával, illetve a zárszámadási törvényben az Állami Számvevőszék megállapításaival kapcsolatban rögzített - a normatív állami hozzájárulások és támogatások tervezésével, valamint a központosított, s a címzett és céltámogatások elszámolásával összefüggésben -, jogtalanul igényelt és felhasznált támogatások, valamint azok kamatainak visszafizetéséből származnak. Itt szerepel a helyi önkormányzatok és költségvetési szerveik vállalkozási tevékenységéből származó eredmény elszámolása során - figyelemmel az alaptevékenység ellátásához felhasznált részre - keletkezett befizetési kötelezettségeiből származó bevétel is.

1.5. Elkülönített állami pénzalapok befizetései

A „Befizetés a központi költségvetésbe” soron a Munkaerő-piaci Alap 49,4 milliárd forint befizetési kötelezettséget teljesít. Ez az összeg a munkanélküli járadékban már nem részesülő aktív korúak rendszeres szociális segélyezésének, a közcélú foglalkoztatásnak, valamint az önkormányzatok igazgatási tevékenységéhez kapcsolódó többletfeladatoknak, továbbá a megváltozott munkaképességű személyek foglalkoztatása támogatásának részbeni finanszírozására szolgál.

1.6. Állami, kincstári vagyonnal kapcsolatos befizetések

Az állam vállalkozói, illetve kincstári vagyona hasznosítási bevételeiből az Állami Privatizációs és Vagyonkezelő Rt. (ÁPV Rt.) és a Kincstári Vagyoni Igazgatóság teljesít befizetést a központi költségvetésbe. Az állam vállalkozói vagyonának tervezett értékesítése folytán az ÁPV Rt. pénzügyi helyzete 2003-ban várhatóan már kedvezőbben alakul, így újra számolhat a központi költségvetés a társaság befizetésével. Az ÁPV Rt. befizetési kötelezettsége a társaság által beszedett osztalék mértékéhez igazodik. A bevételi előirányzat az ÁPV Rt. jelenleg tervezett osztalék-bevételére épül, a törvényi rendelkezés azonban előírja az ÁPV Rt. számára, hogy amennyiben ennél több osztalékot von el a hozzárendelt vagyonába tartozó társaságoktól, a többletet is fizesse be a központi költségvetésbe.

A vagyonhasznosítási bevételek között szerepelnek a költségvetés koncessziós bevételei is. Ezek közül a távközlési koncesszióból származó befizetések a meghatározó nagyságúak. A távközlési tenderek tervezett befizetései alapvetően a frekvenciasávok átadásával összefüggő (sávonként számított) egyszeri koncessziós díjakból származnak. Kisebb nagyságrendű bevételt jelentenek a mobil- és vezetékes szolgáltatók éves koncessziósdíj-befizetései.

A szerencsejáték-koncesszióhoz kapcsolódó bevételek négy játékkaszinó befizetéseiből származnak.

1.7. A Magyar Nemzeti Banktól származó bevételek

A jegybank és a költségvetés közti pénzügyi elszámolások rendszerében mindössze annyi változás történik 2003-ban, hogy a 2001-ben módosult jegybanktörvény azon rendelkezése, mely megszünteti az osztalékelőleg-fizetést, 2003-ban válik hatályossá. Ennek megfelelően 2003-ban az MNB-től folyó befizetés nem várható, az 1999., a 2000. és a 2001. évi eredményének átlagaként képződő osztalék befizetése 2004-ben válik esedékessé. Veszteségtérítésre 2003-ban akkor kerülhet sor, ha a 2002. évi veszteség és az eredménytartalék együttesen nem képez alapot osztalékelőleg-fizetésre. A jegybank 2002. évi eredményére vonatkozó előrejelzés alapján azonban az eredménytartalék elégségesnek tűnik.

1.8. Egyéb bevételek

A központi költségvetés egyéb bevételeinek több mint a fele az állami kezességvállalások visszatérüléséből, illetve a Szerencsejáték Felügyelet befizetéséből származik. A másik jelentős részt - többek között - az egyéb vegyes bevételek körébe tartozó önkormányzati kamattérítések, a felszámolásokból, szanálásokból származó bevételek, valamint a kezességvállalási díjak teszik ki.

1.9. A költségvetés követeléseivel kapcsolatos bevételek

Ezek tőkebevételek, amelyek alatt a Magyar Állam külföldre és belföldre nyújtott deviza és forint hiteleinek visszafizetését értjük.

A külföldi devizakövetelések a rendszerváltás előtt nyújtott kormányhiteleket jelentik. E követelések állományát elsősorban az orosz kintlévőség határozza meg, így a tervezett bevétel alapvetően innen várható. Egyeztető tárgyalások folynak az orosz féllel az érvényes kormányközi megállapodás határidejének kiterjesztéséről és a levásárlási üzletekbe kerülő projektekről. E bevételek megalapozottságát segítheti az a tervezett törvénymódosítás, mely szerint 2003-tól e követelések kezelése az ÁPV Rt-től a Magyar Államkincstárhoz kerül át.

Belföldi devizaköveteléseken a nemzetközi pénzügyi intézmények és külföldi bankok - Világbank (IBRD), Európai Beruházási Bank (EIB), a japán Tengerentúli Gazdasági Együttműködési Alap (OECF) - által nyújtott és belföldön felhasznált devizahitelek kedvezményezettjeinek tartozását értjük.

A belföldi forintkövetelések 2003-as bevétele nagyrészt az állami alapjuttatás visszatérüléseiből származik.

1.10. A központi költségvetés kamatbevételei

Az adóssággal kapcsolatos kamatbevételek alapvetően a devizahitelek, valamint a forintkövetelések után a központi költségvetésbe befolyó kamatokat, továbbá az aukciós felhalmozott kamatokat foglalják magukban. 2003-tól újdonságként jelenik meg az állam devizaszámlája (Deviza KESZ), s emiatt a korábbi világbanki devizabetét megszűnik. Az eddig ott tervezett kamatbevétel átkerül a devizaszámla kamatbevételeihez, s nyilvántartása a világbanki hitelek között történik.

2003-ban a devizahitelekhez kapcsolódó bevételek a világbanki és EIB hitelek adósainak kamattörlesztéseit, valamint a Deviza KESZ kamatát tartalmazzák.

A forintkövetelések kamatbevételének legnagyobb részét az MNB-nél elhelyezett Kincstári Egységes Számla (KESZ) forintállománya után fizetett kamatok teszik ki. A kamatbevétel nagyságát alapvetően a KESZ növekvő átlagállománya és a jegybanki alapkamat tervezett csökkenése befolyásolja 2003-ban. A forint-kamatbevételek másik nagy csoportját a piaci államkötvények többszöri kibocsátásakor jelentkező felhalmozott kamat alkotja. E kamatbevételek 2003. évi összege a kötvénykibocsátások volumenének emelkedése ellenére sem növekszik, mivel a kamatszint tervezett csökkenése ezt kompenzálja.

2. Kiadási előirányzatok a 2003. évben

2.1. Gazdálkodó szervezetek támogatása

A gazdálkodó szervezetek támogatása - a közszolgálati műsorszolgáltatás nélkül - 2003-ban meghaladja a 100 milliárd forintot és több mint 22%-kal magasabb az előző évi előirányzatnál.

A támogatások továbbra is elsősorban az agrárgazdaságban, az iparban és a közlekedésben (vasút) jelennek meg.

A normatív termelési támogatás előirányzata a megváltozott munkaképességűek foglalkoztatásának elősegítését szolgálja. A támogatás mintegy 40 ezer megváltozott munkaképességű dolgozó foglalkoztatását teszi lehetővé. Ezen belül az integrált foglalkoztatásban résztvevők számának és arányának a 2001. évihez hasonló, lassú emelkedésével számolunk.

Az egyedi termelési támogatás keretében

- kerül sor a bányászati ágazat támogatására. A szénbányászat szerkezetátalakítása körében folytatódik a gazdaságtalan szénbányák bezárása. A költségvetés a bányavagyon-hasznosító részvénytársaságok kötelezettségeinek vagyon-értékesítésből nem fedezhető hányadát fedezi.

- a közlekedési ágazatban továbbra is fennmarad a vasúti személyszállítás támogatása. A vasút (MÁV Rt., GySEV) együttes támogatása - amely a személyszállítási ellátás bevételeihez, valamint az egyéb, a Kormány által biztosított kedvezményes utazások költségtérítéséhez járul hozzá - a 2002. évihez képest növekvő mértékben;

- továbbra is támogatásra kerül, mintegy 50 millió forinttal a mezőgazdasági önkéntes biztosítóegyesületek létrehozása. Ez alapján - külön rendeletben meghatározott mértékben és formában - alaptőke-juttatáshoz juthatnak az újonnan megalakuló mezőgazdasági biztosító egyesületek;

- az előző évit meghaladó mértékben, 3,0 milliárd forintos előirányzattal működik az Eximbank Rt. kamatkiegyenlítési rendszere mint a vállalkozások hitelezését segítő kamattámogatási eszköz;

- a felszámolás alatt lévő vállalkozások vagyonának megvásárlását elősegítő kamattámogatás 2003-tól az eddig vállalt kötelezettségek folyósítására nyújt lehetőséget. 2003-tól a kis- és középvállalkozások támogatása keretében lehet a még hasznosítható gépek, berendezések tulajdonjogához, egyúttal hasznosításához hozzájutni.

Az egyéb vállalati támogatások között a mecseki bányászatban foglalkoztatottak kereset-kiegészítésén, baleseti járadékainak és egyéb kártérítési kötelezettségeinek átvállalásán kívül az ún. már megszűnt, de még járó támogatások igénybevételének fedezete szerepel.

Az agrárgazdaság támogatásai

A piaci támogatások egyes kiemelt mezőgazdasági termékek felvásárlását, minőségének javítását, a növény- és állategészségügyi költségek csökkentését szolgálják. Az agrártermelési támogatások jogcímei közül módosul a földalapú támogatás, növekvő aránnyal. Várhatóan az EU Közös Mezőgazdasági Politika szabályaihoz közeliek lesznek az állattenyésztést segítő támogatások is, ugyanakkor a vállalt kötelezettségek kifutásukig csökkennek, illetve megszűnnek a finanszírozási támogatások EU-ban meg nem engedett jogcímeihez kapcsolódó kifizetések.

Az előző két év gyakorlatának megfelelően a folyó támogatások között, de külön, új törvényi soron szerepel az agrárgazdasági kezességbeváltások összege.

Az erdőgazdálkodás költségcsökkentő támogatásainak egy része is - a korábbi évekhez hasonlóan - e jogcímek kifizetései között szerepelnek.

2.2. A fogyasztói árkiegészítés

A fogyasztói árkiegészítés szabályainak 2003. évi változásai nem módosítják az ártámogatási kulcsokat és a kedvezményezettek körét. A törvénymódosítás célja a szabályozás átláthatóságának biztosítása, a fogyasztói árkiegészítés igénybevételének pontosítása, valamint a fogyasztói árkiegészítésről szóló törvény és az ártörvény összhangjának erősítése. A kisebb szabályozásbeli módosításoktól a költségvetési előirányzat tervezhetőségének és betarthatóságának javulása is várható. A kiadási előirányzat 2003. évi tervezésénél az inflációt némiképp meghaladó tarifaváltozás és kismértékű volumennövekedés került figyelembevételre.

2.3. Az állam lakáskiadásai

A lakáspolitika a nemzetgazdaság kiemelkedően fontos részterülete, amely társadalom- és gazdaságpolitikai célokat egyaránt szolgál. A megfelelő lakáskörülmények nemcsak a társadalom tagjainak életminőségét határozzák meg, de a lakásépítések, felújítások új munkahelyek létrejöttét is elősegítik.

A 2003. évi lakáspolitika alapelve a családok támogatása, hogy a gyermekek új otthonokba szülessenek, és az emberek a támogatási rendszer ismeretében maguk dönthessenek arról, hogy építésre, vásárlásra, bővítésre, felújításra vállalkoznak-e, vagy bérlakásba költöznek. További alapelv az esélykülönbség csökkentése úgy, hogy a szociális támogatásokat a legszegényebbek kaphassák meg, míg a tehetősebbek elsődlegesen piaci eszközök igénybevételével biztosítsák lakhatási feltételeiket.

A lakáspolitika egyik legfontosabb célkitűzése a lakásmobilitás növelése, amely - mivel hazánkban nincs jelentős mennyiségi lakáshiány - a lakások minőségének javításával, a lakáskorszerűsítés és a lakásfelújítás támogatásával érhető el. További fontos célkitűzés a bérlakások arányának növelése, valamint a fiatalok és a szociálisan rászorulók lakáshoz jutásának elősegítése, az energiatakarékosság támogatása.

A lakásprogram mennyiségi célként 2003. évre 40 ezer új lakás felépítését tűzte ki, ami minőségi célok elérését is szolgálja.

Az új lakásépítések számának növelése céljából a gyermekek után járó lakásépítési kedvezmény (szociálpolitikai támogatás) összege egy gyermek után 500 000 forintra, két gyermek után 1 600 000 forintra, három gyermek után 2 700 000 forintra, négy gyermek után 3 200 000 forintra emelkedik 2002. december 1-jétől. A lakásépítési kedvezmény teljes összegét új lakás építésére, új lakás vásárlására, fele összegét pedig lakás bővítésére, legalább két gyermek esetén tetőtér-beépítésre, három vagy több eltartott gyermek esetén használt lakás vásárlására is igénybe lehet venni.

A lakásépítési kedvezmény megelőlegezésének bevezetése jelentősen segíti azon fiatalok otthonteremtését, akik már önálló lakásban szeretnének gyermekeik felnevelésére vállalkozni. Ezzel a fiatal házaspár legfeljebb két gyermek vállalásával 1 600 000 forint lakásépítési kedvezményhez jut, amely az első lakás megszerzése során a szükséges saját erő pótlásában nyújt segítséget.

A bérlakásépítés, hasonlóan az új lakásépítésekhez a lakásmobilitás javításának alapfeltétele, elengedhetetlen ugyanis, hogy a lakásállományon belül növekedjen annak a szektornak az aránya, amely a szociálisan rászorulók lakhatási problémájának megoldásához nyújt segítséget.

Mindezek hatására 2003-ban várhatóan növekszik majd az újonnan épített lakások száma és alapterülete, valamint a felújított, illetve modernizált lakások száma. Hosszabb távú hatásként tovább élénkül a lakáspiaci mobilitás, amely kedvező feltételeket teremt a területi mobilitás számára is. A lakásépítési kedvezmény összegének megemelésével és a megelőlegezés bevezetésével várhatóan tovább fog folytatódni a lakáshitel-állomány bővülése, ugyanis az így rendelkezésre álló saját forrás megnövelésével a potenciális hitelfelvevők száma is növekedni fog.

E folyamatok eredményeként a megkezdett lakásépítések száma a 2003. évben várhatóan el fogja érni az 55 ezret. A befejezett építések száma - mivel az építési időt hozzáadva mintegy két év múltán éri el a megkezdettekét - várhatóan 40 ezer lesz.

A hitelezési rendszer - változatlan mértékű állami támogatással - továbbra is működni fog. Az építési, ingatlanvásárlási hitelállomány jelentősen bővül. A vállalkozások által épített lakások aránya - a korábban jellemző házilagos építést mindinkább visszaszorítva - várhatóan 2003-ban is tovább fog emelkedni, és a kivitelezések több mint 60%-át vállalkozók fogják végezni.

A lakóépület-állomány korszerűsítése és a panelépületek felújítása a lakásszektor legnagyobb forrást igénylő területe. Az előbbi programokhoz hasonlóan ez is a lakás-mobilitás alapfeltétele. A program a lakástulajdonosok, az önkormányzatok és a költségvetés valóságos teherviselési képességének figyelembevételével fog elindulni 2004-től a Nemzeti Lakásprogram végrehajtásával.

A települési önkormányzatok lakáshoz jutás és lakásfenntartás céljára szolgáló normatív költségvetési hozzájárulása 2003. évben tovább nő. Így az e hozzájárulással kiegészített saját forrásukból helyi rendeletük szabályai alapján nyújthatnak támogatást az arra rászorultak részére lakhatásuk elősegítése céljából.

Lakáscélokat szolgál még többek között a kötvénytörlesztés (volt lakásalap) és kamatának terhe, a fegyveres testületek lakástámogatása, az új lakás vásárlásához nyújtott jövedelemadó-, valamint illetékkedvezmény.

Mindezeket figyelembe véve a 2003. évben az állam mintegy 140-150 milliárd forintot fordít a lakáspolitikai célok megvalósítására.

2.4. Garancia és hozzájárulás a társadalombiztosításhoz

A garancia és hozzájárulás a társadalombiztosításhoz jogcím a gyermekgondozási segélyen lévők, a gyermekgondozási díjban, illetve a gyermeknevelési támogatásban részesülők utáni nyugdíjbiztosítási járulék megtérítéséből, a Nyugdíjbiztosítási Alap támogatásából (a magánnyugdíj-pénztárba átlépők miatti járulékkiesés pótlására, a Nyugdíjbiztosítási Alap kiadásainak támogatására), valamint az Egészségbiztosítási Alap támogatásából tevődik össze. E jogcím alakulását részletesen a IX. A társadalombiztosítási alapok gazdálkodása a 2003. évben című fejezet mutatja be.

2.5. Szociális támogatások és térítések

Családi támogatások

A családi támogatások továbbfejlesztése a Kormány prioritásai közé tartozik, így a 2003. évi költségvetés kialakításánál jelentős részben már az ez évi döntések áthúzódó hatásaival számolhattunk. A két 100 napos program keretében született kormánydöntés a családi támogatásokat illetően a 13. havi családi pótlék bevezetéséről, az anyasági támogatás jelentős, 50 %-os emeléséről, az ikergyermekek szüleinek kiemelt (két-háromszoros mértékű) támogatásáról, a GYES nyugellátás melletti folyósításának lehetővé tételéről (a „nagyszülői GYES” kiterjesztéséről), az apák számára plusz ötnapos fizetett szabadság biztosításáról a gyermek születésekor. Hasonlóan már 2002-ben sor került a családi támogatásokról szóló törvény módosítására, amelynek legjelentősebb eleme a családi pótlék - 2002. szeptember 1-jén hatályba lépett - 20 %-os emelése, ami azért szerepelt az első intézkedések között, mert a családi pótlék az elmúlt négy év során nem emelkedett.

2003. január 1-jén további jelentős, családi támogatásokat érintő intézkedések is hatályba lépnek. Ezek közül kiemelendő a korábban kiegészítő családi pótléknak nevezett ellátás 4200 forintról 4600 forintra való növelése, a nehéz szociális helyzetben lévő gyámok számára kétszeres összegű ellátás garantálása, illetve - az ellátás eredeti funkciójának megfelelően -a kiegészítő családi pótlék elnevezés helyett a rendszeres gyermekvédelmi támogatás elnevezés visszaállítása.

Az előző intézkedéseken túlmenően a GYES és a GYET a nyugdíjminimum januári emelésével egyezően emelkedik. A GYED rendszere alapvetően változatlan, de a megállapítási szabályok kedvezően változnak.

Jövedelempótló és jövedelemkiegészítő ellátások

A jövedelempótló és jövedelemkiegészítő ellátások körében - 2003. március 1-jei hatállyal - legjelentősebb intézkedés a fogyatékossági támogatásra jogosultak körének további szélesítése, ami a fogyatékkal élő személyek valamennyi kategóriáját érinti, kiemelten a látásfogyatékkal élőket és a mozgáskorlátozottakat. A rendszer továbbfejlesztésének része, hogy a vakok személyi járadékában részesülők számára könnyített eljárással - orvosszakértői vizsgálat nélkül - lehetővé válik, hogy a fogyatékossági támogatás alacsonyabb összegét megkaphassák, ami számukra ellátásuk jelentős emelését jelenti. Az ellátások átváltásának zavartalan és gyorsított lebonyolítása érdekében intézkedés történik arról, hogy a vakok személyi járadékának és a fogyatékossági támogatásnak a folyósítását egy szervezet intézze.

A cukorbetegek támogatása, a lakbér-hozzájárulás, valamint a katonai családi segély „egyéb támogatások” címen összevonásra került, ezeket kis költségigényük miatt célszerű együtt szerepeltetni. Mértékük változatlan az előző év kiadásaihoz képest.

Az egyéb jövedelempótló ellátások előirányzatainak tervezésénél a létszámhatáson túlmenően - ami az esetek többségében stagnáló vagy fogyó - a nyugdíjemelés mértéke szerinti emelkedéssel számolunk.

A különféle jogcímen adott térítések

A különféle jogcímeken adott térítések közül az elmúlt években a közgyógyellátásra fordított kiadások növekedtek a legjelentősebben, így e vonatkozásban - a jogos igények fokozott kielégítése mellett, az ellenőrizhetőség megteremtése érdekében - több intézkedés is született. Ezek együttes hatása azonban csak később becsülhető, így a közgyógyellátás előirányzata továbbra is növekvő. A többi térítés vonatkozásában a kiadások kismértékű növekedésével, illetve szinten tartásával indokolt számolni.

2.6. Központi költségvetési szervek kiadásai

2.6.1. A központi költségvetési szervek kiadásai

A központi költségvetési fejezetek intézményi címeken és fejezeti kezelésű előirányzatként tervezett költségvetésének 2003. évi kiadási előirányzata összességében 2.619,9 milliárd forint, amelyből a költségvetési szervek működésére és feladataira 2.352,3 milliárd forint, központi beruházásokra 98,4 milliárd forint, támogatási célprogramokra 169,3 milliárd forint került megtervezésre.

A kiadási előirányzaton belül a központi költségvetési fejezetek 2003. évi támogatási előirányzata 2.079,1 milliárd forint. A növekmény főbb elemei a következők:

- A közszférában a 2003. évi bérpolitika meghatározó eleme a 2002. évben elindult bérfelzárkóztatási program. Ennek keretében a közalkalmazottak körében jelentős (átlagosan 50 %-os) egyszeri bérkorrekció valósult meg. A 2002. szeptember 1-jei emelés egyértelműen determinálja a 2003-as költségvetési évet. Emellett jelentős bérintézkedés a köztisztviselői életpálya-előmeneteli rendszerében 2001-ben megkezdett illetménynövelés befejezése (2003. július 1-jei „ráállás” az új illetménytábla 100 %-os bértételeire), valamint a bírák-ügyészek illetményének július és november 1-jei 25-25 %-os emelése. Mindezek a költségvetési szféra átlagában várhatóan a nemzetgazdasági átlagot meghaladó, 20 % feletti bruttó keresetnövekedést eredményeznek. A központi intézményi körben az állományban foglalkoztatottaknál - 1 %-os létszámnövekedés mellett - az egy főre jutó személyi juttatási előirányzat-növekmény 2003. évben 14 % körüli, mely még nem tartalmazza a köztisztviselők júliusi illetményemelésének hatását.

2003-tól a bérpolitikai intézkedések fókuszában a reálkeresetek alakulása áll, melyek növekedését az inflációt meghaladó bruttó keresetek és a személyi jövedelemadó csökkentésének együttes hatása biztosítja. Az egész költségvetést meghatározó illetményemelés csak a költségvetési támogatás-arány növelése mellett realizálható. A finanszírozás az eddigi gyakorlatnak megfelelően vegyes, de szűkített saját bevételi kör, illetve a lehetséges hatósági stb. díj-emelések figyelembevételével történik. Ez azt jelenti, hogy a bérfelzárkóztatás első jelentős lépése rendszerszerűen csökkentett saját bevételi terhek mellett valósul meg.

A támogatási előirányzat többletéből 2003. évben 81,0 milliárd forint szolgál többletfeladatok (pl. EU Tagállamként Működés Programja, ISPA és SAPARD programok társfinanszírozása, ítélőtáblák és fellebbviteli főügyészségek felállítása, magyar filmgyártás kiemelt támogatása, beruházás-ösztönzés új formái, kistérségek új támogatási rendszere, felnőttképzés normatív támogatása) végrehajtására. Ezek tételesen az egyes fejezeteknél kerülnek bemutatásra.

A NATO csatlakozással vállalt védelmi kötelezettségek teljesítésére a Honvédelmi Minisztérium költségvetési támogatása, illetménynövekedéssel együtt 2003. évben 48,2 milliárd forinttal emelkedik.

A fejezetek többletfeladataik egy részét - az új kormányzati törekvésnek és más ésszerű szempontok alapján - belső átcsoportosítás útján finanszírozzák.

A fejezetenkénti költségvetési javaslat kidolgozására az Előcsatlakozási Gazdaságpolitikai Programban felvázolt fiskális sarokszámok, valamint a tárcák önállóságának érvényesítése mellett került sor. Azaz a Kormány által jóváhagyott keretszámok, egyedi döntések, valamint a saját bevételi lehetőségek figyelembe-vételével rendelkezésre álló előirányzatok felhasználásának célját - Kormányprogram szem előtt tartásával, s a teljes ciklusra vonatkozó tekintettel - a fejezetek határozták meg. A tervezés során érvényesítendő általános alapelvek a következők voltak:

A közpénzek elosztása, felhasználása reális és végrehajtható költségvetésben megjelenő tervezést, az eddigieknél átláthatóbb, ellenőrzöttebb és hatékonyabb felhasználást biztosítva történjék.

A fejezet felügyeletét ellátó szerveknek a megállapított fejezetszintű keretszámok jogcímek, előirányzatok szerinti elosztásakor olyan rangsorolást és korrekciókat kellett végezniük, amelynek alapján biztosítható a meglévő (illetve a felülvizsgálat után is fenntartandó) intézmény- és feladatrendszer működőképessége, elláthatósága, a Kormányprogramban meghatározott célkitűzések teljesítése, figyelemmel a törvényjavaslat véglegezése során a társadalmi érdekegyeztetés és a parlamenti vita keretében várhatóan megfogalmazódó valós, indokolt szempontokra, érdekekre.

Az előirányzatok meghatározásánál valamennyi fejezetnél elsőbbséget kellett adni az EU csatlakozás feladatainak teljesítéséhez szükséges pénzügyi feltételek biztosításának.

A fejezeti sarokszámok felosztásakor el kellett kerülni olyan feszültségek keletkezését, amelyeket 2003. év költségvetésének végrehajtásakor, év közben kellene megoldani, továbbá nem indukálhatók a további évek költségvetését irracionálisan determináló feladatok.

- Szükségszerű tehát egyidejűleg a korábbi törvényekből, más jogszabályokból, határozatokból adódó 2003. évi determinációk fokozatos felülvizsgálata. A nem törölhető, továbbá új kötelezettségek vállalását, a támogatási többletek mellett, a meglévő előirányzatokból történő átcsoportosítással vagy saját forrásból kell megoldani.

- A működéshez kapcsolódó fejezeti kezelésű előirányzatok kiadási előirányzatait további megtakarítási lehetőségek feltárásával, a kiadások újra-rangsorolásával és szükség szerint más feladatokra, illetve intézményekhez történő átcsoportosításával kellett kialakítani.

A minisztériumok felsorolásáról szóló 2002. évi XI. törvény következtében jelentős átrendeződés történt a költségvetés fejezetrendjében, illetve az egyes tárcák által felügyelt intézmények és feladatok tekintetében. A fejezetrendben történő változásokat az alábbi táblázat foglalja össze: 

 

 

 Régi elnevezés, illetve fejezet

 Új elnevezés, illetve fejezet

 XV. Gazdasági Minisztérium 

 XV. Gazdasági és Közlekedési Minisztérium

 XVI. Környezetvédelmi Minisztérium

 XVI. Környezetvédelmi és Vízügyi Minisztérium

 XVII. Közlekedési, Hírközlési és Vízügyi Minisztérium

 Megszűnik

 XIX. Szociális és Családügyi Minisztérium

 Megszűnik

 XXI. Egészségügyi Minisztérium

 XXI. Egészségügyi, Szociális és Családügyi Minisztérium

 XXIV. Ifjúsági és Sportminisztérium

 XXIV. Gyermek-, Ifjúsági és Sportminisztérium XXV. Informatikai és Hírközlési Minisztérium XXVI. Foglalkoztatáspolitikai és Munkaügyi Minisztérium

A tárcák közötti leglényegesebb feladat-átadásokat és -átvételeket az alábbi táblázat szemlélteti:

 

 

 

 Feladat

 Átadó fejezet

 Átvevő fejezet

 Egyházi ügyek

 NKÖM

 MEH

 Területfejlesztés

 FVM

 MEH

 Kisebbségi ügyek

 IM

 MEH

 Határon túli magyarok ügyei

 KÜM

 MEH

 Turizmus

 GM

 MEH

 Közlekedés

 KÖVÍM

 GKM

 Vízügyek

 KÖVÍM

 KVVM

 Szociálpolitika

 SZCSM

 ESZCSM

 Foglalkoztatáspolitika

 SZCSM, GM

 FMM

 Kincstári vagyon kezelése

 MEH

 PM

 Informatika (kormányzati informatika nélkül)

 MEH

 IHM

 Lakáspolitika 

 GM

 BM

A 2003. évi előirányzatok kialakítása a fenti átrendeződéseket is figyelembe véve történt.

A gazdálkodási szabályok alapvetően nem változnak. A költségvetési év során elsősorban a már bevezetett, valamint a 2001. évben megalkotott, de 2003-tól életbe lépő kormányrendeleti szabályozások alkalmazása, illetve a változtatások megszilárdítása a feladat.

A következőkben fejezetenként, illetve államháztartási funkciónként kerülnek bemutatásra a központi költségvetési fejezetek 2003. évi előirányzatai, azok alakulása, fő elemeikben ismertetve az azokkal összefüggő feladatokat. (Ez utóbbiakat a fejezeti indokolások részletezik.)

Az I. Országgyűlés fejezet 2003. évi kiadási lehetősége 13 milliárd forint, melyet 95%-ban támogatás fedez, 0,5 milliárd forintot meghaladó saját bevétel mellett. A előirányzat tartalmazza a 2001-2002. évi bérpolitikai intézkedések többletét (1,4 milliárd forint), a képviselők alapdíjának emelése miatti növekményt (0,4 milliárd forint). Az előirányzat fedezetet nyújt továbbá a bizottságok és tisztségek számának növekedéséből adódó kifizetésekre, az Európai Unióhoz való csatlakozással kapcsolatban jelentkező többletfeladatokra, a működtetési többletekre, a képviselők munkáját elősegítő informatikai fejlesztésekre, illetve az Országgyűlési Könyvtár képviselőket tájékoztató munkájának fejlesztésére (0,9 milliárd forint).

A II. Köztársasági Elnökség fejezet kiadási és támogatási előirányzata közel 0,9 milliárd forint. A 2002. évi előirányzathoz viszonyított 75,5%-os (közel 0,4 milliárd forintos) növekedés döntő része a köztársasági elnök és a Hivatal Sándor-palotába való költözésével összefüggő többletkiadások miatt vált szükségessé (0,3 milliárd forint). A fennmaradó összeg az állami kitüntetések adományozásához kapcsolódó és az egyéb dologi kiadási többletekre, valamint a bérpolitikai intézkedések fedezetére szolgál.

Az III. Alkotmánybíróság fejezet működésére 1,1 milliárd forint szolgál, melyet - 43,4 millió forint saját bevétel kivételével - támogatás fedez. A növekmény az Alkotmánybíróság elnökének nyugdíjba vonulásából fakadó törvényi kötelezettség, valamint az elnöki rezidencia előbb említett ok miatt történő felújítása összegeként adódik, az e fejezetet is érintő bérpolitikai intézkedés kihatása mellett.

Az IV. Országgyűlési Biztosok Hivatala kiadási-támogatási előirányzata közel 1 milliárd forint, mely összeg tartalmazza a bérpolitikai intézkedések növekményét, valamint az új székházba való költözés következtében megemelkedett üzemeltetési költségek és a bérleti díj fedezetét is.

Az V. Állami Számvevőszék fejezet 2003. évben 5,9 milliárd forintból gazdálkodhat, melynek forrása szinte teljes egészében állami támogatás. A rendelkezésre álló előirányzat biztosítja az INTOSAI Kormányzó Tanács ülésének megrendezését, a XVIII. INTOSAI Kongresszus előkészítését. Elkezdődik az új pénzügyi ellenőrzési program, folytatódik az önkormányzati ellenőrzési rendszer kiépítése (45 fős létszámfejlesztés mellett). A 2003. évben sor kerül az Apáczai utcai székház felújítására is.

A VI. Bíróságok fejezet 2003. évben 52,8 milliárd forint kiadási előirányzattal gazdálkodhat, amelyből 48,0 milliárd forint támogatás, 4,8 milliárd forint saját bevétel.

A VIII. Magyar Köztársaság Ügyészsége fejezet 20,5 milliárd forintos kiadását csaknem teljes egészében támogatás fedezi, a saját bevételek tervezett mértéke 846,2 millió forint.

A támogatási előirányzat-növekmény mindkét fejezetnél hasonló jellegű többletkiadások fedezetét szolgálja. Az Országgyűlés által elfogadott 2002. évi XXII. törvény szerint három országos ítélőtábla és a hozzájuk kapcsolódó fellebbviteli főügyészségek kezdik meg működésüket 2003-ban Budapesten, Szegeden és Pécsett, folyamatos létszámbővülés mellett. A bíróságok esetében 271 fővel, az ügyészségeknél 129 fővel emelkedik az állományi létszám. A támogatások összegét jelentősen növeli továbbá a bírósági és ügyészségi illetményalap két ütemben (2003. július 1-jétől 25%-os, november 1-jétől újabb 25%-os) végrehajtandó emelése. Ez jelentősen determinálja majd a 2004. évi kiadásokat. Mindkét fejezetnél jelentős továbbá a büntetőeljárásról, valamint a szabálysértésekről szóló törvények módosítása miatt a fejezetekre háruló többletfeladatok ellátásához szükséges támogatás-növekmény.

Fenti feladatokhoz kapcsolódóan a két fejezetnél összességében közel 1100 fő létszámfejlesztés valósul meg.

A döntően a Bíróságok és a Magyar Köztársaság Ügyészsége fejezeteket magában foglaló igazságszolgáltatás területén is kiemelt feladat 2003-ban az európai uniós csatlakozás és az ehhez szükséges harmonizációs folyamat sikeres végrehajtása, a szakmai kihívásoknak való megfelelés céljából. Az elvégzendő feladatok (joganyag-fordítás, informatikai felzárkózás, képzés és oktatás stb.) forrását jelentős részben PHARE támogatás biztosítja.

A X. Miniszterelnökség fejezet 2003. évi kiadási előirányzata 125 milliárd forint, támogatási előirányzata 112,4 milliárd forint. A kormányváltásból adódó szerkezeti változások a Miniszterelnökség fejezetét érintették a legnagyobb mértékben. Számos feladattal bővült (területfejlesztés, egyházi ügyek, hazai kisebbségek és határon túli magyarok ügyei, turizmus) és szűkült (kincstári vagyon, informatika) a fejezet feladatköre.

A fejezet által felügyelt területek közül - az EU csatlakozásra is figyelemmel - nagy hangsúlyt kap 2003-ban a területfejlesztés kérdése, azon belül a regionális és kistérségi intézményrendszer kiemelt fejlesztése, továbbá az EU források fogadására kormányzati segítség nélkül képtelen kistérségi programok támogatása.

Az egyházak támogatási előirányzatai biztosítják a hittanoktatók és az egyházi közgyűjteményekben foglalkoztatottak számára a közalkalmazottakéval azonos mértékű illetményemelés 2003. évi forrását. Az egyházi alapintézmények működését - figyelemmel az állampolgárok 1%-os személyi jövedelemadó-rendelkezéseire - 8,9 milliárd forint segíti elő. A volt egyházi ingatlanok tulajdoni helyzetének rendezését - kormányzati rendkívüli kiadásként - 7,1 milliárd forint szolgálja. Az átadásra nem kerülő ingatlanok utáni - kormányzati külön-megállapodásokban meghatározott mértékkel növelt - egyházi járadék az érintett hat egyház számára 2003-ban 7,0 milliárd forintot tesz ki.

A hazai kisebbségek növekvő támogatása lehetővé teszi az országos önkormányzatok működése személyi és tárgyi feltételeinek magasabb színvonalú biztosítását, elősegíti a kisebbségek által fenntartott intézmények számának növekedését, továbbá új programok (roma-integráció, diszkrimináció-ellenesség) megindítását.

A határon túli magyarok támogatása területén 2003-ban folytatódik a szomszédos államokban elő magyarokról szóló törvényben megállapított támogatások folyósítása és a határon túli magyar felsőoktatás fejlesztésének támogatása.

A kormányzati informatika területén folytatódik az infrastruktúra fejlesztése, s új programok (EDR) indítása. A civil szervezetek támogatására 2003-ban növekvő előirányzat szolgál.

A X. Miniszterelnöki Hivatal fejezeten belül elkülönítetten megjelenő Polgári Nemzetbiztonsági Szolgálatok 2003. évi kiadási előirányzata 28 360,4 millió forint, a bevétel 270,6 millió forint, míg a támogatás 28 089,8 millió forint.

A kormányváltást követően a szolgálatok szervezetében, szerkezetében érdemi változás nem történt. Irányításuk azonban a Miniszterelnöki Hivatalt vezető miniszter hatáskörébe került, aki e jogkörét a szolgálatok irányításában közreműködő politikai államtitkár útján gyakorolja. A tárca nélküli miniszter hivatala így átalakult, Miniszterelnöki Hivatal Nemzetbiztonsági Iroda néven működik.

Alapfeladataik köre sem változott, a külső kockázati tényezők naprakész ismerete, azok értékelése, elemzése, a belső biztonság folyamatos figyelemmel kísérése, illetőleg a titkosszolgálati eszközök igénybevételére felhatalmazott szervezetek munkájának segítése technikai és egyéb eszközök alkalmazásával.

A 2003. évi előirányzatuk lehetővé teszi a feladataik ellátásához szükséges technikaieszköz-fejlesztést, -pótlást (a technikai-technológiai fejlődés követésével). A létszámnöveléssel, üres állások betöltésével az elmúlt években megvalósult rendszer-fejlesztési program ez évi elkészültével a teljes kapacitás-kihasználásra lesz mód. Ezáltal tovább erősödhet a szélsőséges terrorista csoportok, a szervezett bűnözés elleni küzdelem, a pénzmosás felderítése, valamint a bűnmegelőzési tevékenység fokozása.

A XI. Belügyminisztérium fejezet 2003. évi kiadási előirányzata 311.225 millió forint, bevételi előirányzata 36.163 millió forint, támogatási előirányzata 275.061 millió forint. A keretszámok tartalmazzák a bérpolitikai intézkedésekből a Belügyminisztériumnál jelentkező növekményeket is.

A kormányváltást követően a fejezet feladatköre bővült a nemzeti lakásprogram megvalósításával kapcsolatos feladatokkal, a területi főépítészi irodák tevékenységével. A nem állami humánszolgáltatások normatív támogatási előirányzatait viszont a szakmai felügyeletet ellátó Oktatási, valamint az Egészségügyi Szociális és Családügyi Minisztérium tervezi.

A jövő évben a költségvetés-politikai követelmények által determinált források a rendvédelmi ágazatba tartozó intézményeknél is költséghatékony gazdálkodást feltételeznek a feladatok végrehajtásánál. A meghatározott fejlesztési lehetőségek ellentételezéseként szükségesek szervezeti átalakítások, forrás-átcsoportosítások. Indokolt áttekinteni a szervezetek belső és egymás közötti feladatmegosztását, kiiktatva az egymásra épülő feladatellátásban a szükségtelen átfedéseket. A működőképesség előtérbe helyezését a beruházások, kisebb beszerzések mérséklésével lehet megvalósítani, egyes helyeken centralizálva az erőforrásokat.

A Kormányprogramban rögzítettekhez igazodóan ebben az évben is prioritást kapnak az Uniós csatlakozás miatti teendők. E feladatcsoport keretébe tartozik:

- a Rendőrség nemzetközi együttműködésének folytatása (pl.: EUROPOL, NEBEK) a szervezett bűnözés, a terrorizmus elleni küzdelem, a pénzmosás megakadályozása terén, a tanúvédelmi program fejlesztésében;

- a PHARE támogatások bevonásával a Határőrségnél a Schengen-i követelményeknek megfelelő határátkelőhely- és határellenőrzési rendszer fejlesztése, a zöld határ védelmének erősítése (a bűnügyi, határregisztrációs feladatokat támogató programok beszerzése);

- a menekültügy területén a közösségi szállások nemzetközi elvárásoknak való megfeleltetése, létszámfejlesztés a migrációs feladatok ellátásához;

A közbiztonság további javítását szolgálja, hogy a rendőrség - forrásai függvényében - megújítja az állomány felszerelését (fegyverzet, bűnügyi eszközök), lecseréli az amortizálódott járműveket, fejleszti a nyomozást segítő technikai eszközöket (kábítószer labor, DNS minta). Erősödik a rendőrőrshálózat, s a rendőr-szakközépiskolák az elmúlt évekéhez képest mintegy 500 fővel több hallgatót iskoláznak be.

A közigazgatás korszerűsítése keretében folytatódik a köztisztviselők EU elvárásoknak megfelelő képzése, továbbképzése, a nemzetközi követelményeknek megfelelő okmánycsalád kialakítását célzó program jövő évi üteme szerint új okmányok kerülnek bevezetésre a menekültügy területén; változik a jelenlegi útlevelek formátuma és biztonsági elemei.

A Nemzeti Lakásprogram megvalósításához nyújtott 10 milliárd forint az Állami Támogatású Bérlakás program folytatását, 1,5 milliárd forint a Lakóépületek Energia-megtakarítási Programját szolgálja.

A tárca központi beruházásai (5,4 milliárd forint) terhére folytatja a rendészeti és egyéb feladatait ellátó szerveinek elhelyezéséül szolgáló épületek állagmegóvását, átalakítását; új rendőrőrsöket épít, átalakítja a határkirendeltségeket.

A 2003. évi bevételi előirányzat (36,1 milliárd forint) kialakítása a halmozódások (árvíz miatt átvett pénzeszközök), valamint az infláció várható mértékének figyelembevételével történt. Ez az összeg lehetővé teszi a bevételek (főként saját bevételek) teljesíthetőségét.

A XII. Földművelésügyi és Vidékfejlesztési Minisztérium fejezet 2003. évi támogatási előirányzata 159,9 milliárd forint, kiadási és saját bevételi előirányzata 219,7 milliárd forint, illetve 59,8 milliárd forint. A támogatási előirányzat tartalmazza a közalkalmazottak 2002. szeptember 1-jei illetményemelésének 2003. évi hatását. Az új kormányzati munkamegosztás eredményeképpen a területfejlesztési feladatok a Miniszterelnöki Hivatalhoz, az építésügy pedig a Belügyminisztérium fejezethez kerültek.

A többlettámogatással és a fejezeten belüli átcsoportosításokkal biztosított források elsődlegesen az európai uniós csatlakozáshoz szükséges feladatok végrehajtását szolgálják (állat- és növény-egészségügyi, földhivatali, minősítő intézeti, AIK kifizető ügynökségi intézményfejlesztések). A csatlakozás agrár nemzeti programjának megvalósítását segíti elő továbbá új fejezeti kezelésű előirányzatként a SAPARD támogatásból megvalósuló agrárfejlesztési programok 24,8 milliárd forintos kiadási előirányzata.

A XIII. Honvédelmi Minisztérium fejezet költségvetési támogatása 2003-ban eléri a 309,5 milliárd forintot.

A fenti előirányzat biztosítja a hadsereg egészére kiterjedő védelmi felülvizsgálat kapcsán felmerülő átalakítást és Magyarország NATO tagságból adódó feladatok ellátását. A nemzetközi feladatok 22,4 milliárd forint (beleértve a személyi juttatások között tervezett, devizában felmerülő kiadásokat is) forrást igényelnek. A laktanyák rekonstrukciójára 6,3 milliárd forint, a NATO-nál vállalt haderőfejlesztési program (FP) megvalósítására 14,2 milliárd forint és a haditechnikai fejlesztésekre 12,2 milliárd forint forrás fordítható. A személyi állomány illetményére és járulékaira 129,2 milliárd forint előirányzat áll rendelkezésre.

A Kormány döntésének megfelelően a fejezet az alaptevékenységéből származó bevételeit a központi költségvetésbe köteles befizetni. Az Országos Egészségbiztosítási Pénztár által átutalt 4,98 milliárd forint bevétel az egészségügyi intézmények működési feltételeinek részbeni fedezetét szolgálja.

A NATO definíciónak megfelelő védelmi kiadások 2003-ban 346,7 milliárd forintot tesznek ki. Ezen előirányzat a prognosztizált GDP 1,86%-nak felel meg. Mindezen előirányzatok magukban foglalják a Honvédelmi Minisztérium és a BM Határőrség kiadási előirányzatait, valamint a Gazdasági és Közlekedési Minisztérium, a Pénzügyminisztérium költségvetésében előirányzott egyéb védelmi célú - az országmozgósításra, a hadiipari kapacitások és a K-600-as vezetési rendszer fenntartása szolgáló - feladatok támogatási fedezetét.

Az XIV. Igazságügyi Minisztérium kiadási lehetősége 45,7 milliárd forint, amelynek forrása 42,0 milliárd forint támogatás és 3,7 milliárd forint saját bevétel.

A minisztériumok 2002. évi átszervezésének keretében a Miniszterelnöki Hivatalhoz kerültek a kisebbséggel kapcsolatos feladatok, így a Nemzeti és Etnikai Kisebbségi Hivatal, a kisebbségi önkormányzatok, közalapítványok és egyéb előirányzatok (összesen 2,5 milliárd forint 2002. évi eredeti támogatási előirányzattal).

A támogatáson belül igen jelentős növekmény (több mint 10 milliárd forint) a 2001-ben és 2002-ben meghozott bérpolitikai intézkedések hatása, amelyek valamennyi jogviszonyú foglalkoztatott (fegyveres szervek hivatásos állományú tagjai, köztisztviselők és közalkalmazottak, valamint igazságügyi alkalmazottak) kereseti viszonyaiban alapvető javulást eredményeztek.

Új feladatként 600 millió forint támogatást fordíthat a tárca a Pártfogói Felügyeleti Szolgálat felállítására és működésének beindítására, amely mérföldkőnek számít az igazságszolgáltatási reform folyamatában. A Szolgálat jelentős létszámfejlesztés mellett országos irányító szerv, és megyei hivatalok létrehozásával kezdi meg a tervek szerint 2003-ban működését.

A fennmaradó többlet-forrás fedezetet nyújt a büntetés-végrehajtás 2002. évi férőhely-bővítéséhez kötődő 226 fős személyiállomány-növekedés személyi juttatásaira, annak járulékaira és a kapcsolódó dologi kiadásokra (mintegy 737 millió forint összegben), a fogvatartotti létszámbővülésből, az áremelkedésből és a fegyveres testületek kedvezményes nyugellátásához való hozzájárulásból adódó többletköltségekre (ami közel 607 millió forintot tesz ki), valamint az európai uniós joganyag lefordítására (266 millió forint).

A XV. Gazdasági és Közlekedési Minisztérium fejezet 2003. évi kiadási előirányzata 323,2 milliárd forint, bevétele 87,1 milliárd forint, támogatása 236,1 milliárd forint. E főösszegeket alapvetően meghatározza, hogy a fejezet jogelődje (Gazdasági Minisztérium) feladat- és hatásköréből a munkaügyi és foglalkoztatáspolitikai, valamint a lakásgazdálkodási és lakáspolitikai feladatok átadásra, míg a közlekedési feladatok és előirányzataik a megszűnt KöVíM fejezettől átvételre kerültek.

A 98,1 milliárd forintos felzárkóztatási és infrastruktúra-fejlesztési alapprogram keretében valósulnak meg - többek között - az út-, vasúthálózatok és gyorsforgalmi utak, valamint az autóbusz-közlekedés fejlesztései.

A szakmai fejezeti kezelésű előirányzat és a szakmai kezelésű támogatási célprogramok együttesen 90,6 milliárd forintos kiadásainak terhére valósulnak meg a beruházás ösztönző vállalkozói infrastruktúra fejlesztések (15,6 milliárd forint), a kis- és középvállalkozók fejlődését, az EU csatlakozásra történő felkészülésüket szolgáló támogatások (20,0 milliárd forint), valamint az országos közúthálózat üzemeltetésével, fenntartásával és fejlesztésével összefüggő állami feladatok (55,0 milliárd forint).

A XVI. Környezetvédelmi és Vízügyi Minisztérium fejezet 2003. évi kiadási előirányzata 116,5 milliárd forint, bevételi előirányzata 26,1 milliárd forint, támogatási előirányzata 90,4 milliárd forint.

Az előirányzatok alakulását jelentősen befolyásolta, hogy a Magyar Köztársaság minisztériumainak felsorolásáról szóló 2002. évi XI. törvény rendelkezése szerint a vízügyi feladatok a megszűnt KöViM fejezettől a tárcához kerültek.

A fejezet támogatási előirányzata tartalmazza a közalkalmazottak 2002. szeptember 1-jei illetményemelésének (a vízügyi intézményrendszernél jelentkező) 2003.évi hatását.

A fejezeti kezelésű előirányzatok között az ISPA támogatásból megvalósuló programokra (döntően csatornahálózat-fejlesztési, szennyvíztisztítási, valamint hulladékgazdálkodási program) a tárca mintegy 20 milliárd forintot fordít, ebből a társfinanszírozási rész közel 5 milliárd forint.

A Környezetvédelmi alap célfeladatok (KAC) előirányzatának felhasználásánál 2003-ban struktúraváltás történik (az intézmény-finanszírozásra szolgáló források beépülnek az adott intézmény előirányzataiba), az előirányzat mintegy 4 milliárd forinttal csökken. A Vízügyi célelőirányzat 3,6 milliárdos többlet-előirányzattal rendelkezik, melynek forrása a vízkészletjárulék emelkedése.

A XVIII. Külügyminisztérium fejezet 2003. évi költségvetési kiadási előirányzata 52,1 milliárd forint, a bevételeké 10,6 milliárd forint, a támogatás 41,5 milliárd forint. Az előirányzat 0,9 milliárd forintot tartalmaz központi beruházásként a Nagy Imre téri ingatlan építési munkálataira. Az új kormányzati struktúra keretében a Miniszterelnöki Hivatal költségvetése tartalmazza a Határon Túli Magyarok Hivatala, a Kisebbségi Koordinációs Keret, a Kisebbségekért Díj, az Illyés Közalapítvány, az Új Kézfogás Közalapítvány, s Pro Hungaris Alapítvány és a Határon túli felsőoktatás fejlesztésének előirányzatait. Ez az átszervezés összesen 4,2 milliárd forinttal csökkentette a 2002. évihez képest a tárca költségvetését.

A kiadási és támogatási előirányzatok többlete elsősorban az EU csatlakozással összefüggő szervezeti, személyi feltételek (TMP) kialakítása forrását teremti meg. Új elemként jelenik meg a nemzetközi fejlesztési együttműködési előirányzat 1,5 milliárd forintos támogatása, mely előirányzat a fejlődő országok gazdasági segélyezését, humanitárius segítségnyújtást és különböző nemzetközi projektekben való együttműködés forrását képezi.

A fejezet 2003. évi bevételi előirányzatának növekedésében jelentős szerepet játszik az EU elvárásoknak megfelelő, egyes országokkal szemben bevezetendő vízumkényszer. A konzuli hálózat ezzel összefüggő fejlesztését a tárca a bevételeiből tervezi finanszírozni.

A XX. Oktatási Minisztérium fejezet kiadási előirányzata 2003-ban 415,5 milliárd forint; bevételi előirányzata 142,7 milliárd forint, támogatási előirányzata 272,9 milliárd forint.

A fejezet feladataiban, így előirányzataiban megjelenő lényeges szerkezeti változások a következők: az oktatási célú humánszolgáltatások normatív támogatása, illetve az ahhoz kapcsolódó egyházi kiegészítő támogatás előirányzatai 2003-tól a Belügyminisztérium helyett az Oktatási Minisztérium fejezetében találhatók, a felnőttképzéssel kapcsolatos feladatokhoz és a regionális átképző központokhoz tartozó előirányzatok pedig a Foglalkoztatáspolitikai és Munkaügyi Minisztérium fejezetébe kerültek át.

A fejezet támogatása tartalmazza a 2002. évi közalkalmazotti illetményemelés 2003. évi hatását (57,8 milliárd forint).

A fejezeti előirányzat feladatokhoz rendelésekor a tárca élt a rendelkezésre álló források átrendezésének lehetőségével is.

A feladatok ellátása anyagi hátterének döntő részét az állami felsőoktatási intézmények alapvetően normatív támogatása adja, mely tartalmazza a képzés, a fenntartás és a hallgatói támogatások, ösztöndíjak összegét. A nem állami felsőoktatás azonos célú előirányzatai a fejezeti kezelésű előirányzatok között jelennek meg. A korábbi években megkezdett felsőoktatási beruházások folytatódnak, nagyobb hangsúlyt kap az informatikai fejlesztés.

2003-ban folytatódnak a közoktatási szakmai, minőségbiztosítási, szakképzési korszerűsítési programok is. A közoktatás informatikai rendszerének működtetésére, fejlesztésére az előző évi előirányzatnak mintegy kétszerese áll rendelkezésre, mely elsősorban a SULINET program felgyorsítását teszi lehetővé. Az intézmények infrastruktúrájának javítását, fejlesztését egy új PHARE program indítása segíti elő.

A fejezetben kutatás-fejlesztési célokra tervezett támogatás összege 2003-ban mintegy 21 milliárd forint. Ez magában foglalja többek között a Műszaki fejlesztési alapprogram célelőirányzat, az EU-FP 6 Keretprogram, a Nemzeti Kutatási és Fejlesztési Programok, valamint a Felsőoktatási Kutatási Program előirányzatait.

A Műszaki fejlesztési célelőirányzat 2003. évi mintegy 9 milliárd forintos kiadási előirányzatából kerül finanszírozásra versenyképességet megalapozó kutatás, műszaki fejlesztés, a K+F eredmények elterjesztése, hasznosítása, a K+F infrastruktúra fejlesztése, a nemzeti projektek, programok megvalósítása, a nemzetközi tudományos és technológiai kapcsolatok fenntartása, kialakítása. A 2002-ben beindított EU-FP 6. Keretprogramhoz kapcsolódó befizetési kötelezettség 2003. évi önrésze 2,1 milliárd forinttal került megtervezésre.

A Nemzeti Kutatási és Fejlesztési Programok - támogatásból finanszírozott - kiadási előirányzata 2003-ban 7,6 milliárd forint. Ebből az összegből kerül sor a nemzetgazdaság versenyképessége és a társadalom fejlődése szempontjából kiemeltnek tekintett kutatási területek tematikus pályázati támogatásának folytatására.

A tárca jelentős részt vállal a kisebbségi, a határon túli, az uniós és egyéb nemzetközi oktatási és kutatási feladatok támogatásában.

A XXI. Egészségügyi, Szociális és Családügyi Minisztérium fejezet 2003. évi kiadási előirányzata 184,3 milliárd forint, a bevételi előirányzata 67 milliárd forint , a támogatási 117,3 milliárd forint.

A tárca költségvetése biztosítja a felügyelete alá tartozó intézményekben foglalkoztatott közalkalmazottak átlagos 50 %-os illetményemelésének éves szintű fedezetét.

A 2003. évi költségvetési keretek lehetőséget biztosítanak a korábbi években elkezdett kormányzati beruházások továbbvitelére. Az egészségügyi ágazati célelőirányzatokon belül kiemelt jelentőségű a konszolidációs és reorganizációs program, amely 2002. évben indult, és célja az intézményhálózat működőképességének, a betegellátás feltételeinek hosszú távú javítása, a megfelelő kapacitás-struktúra kialakításának elősegítése. Folytatódik a 2001-ben megkezdett Népegészségügyi program, annak érdekében, hogy a lakosság egészségi állapota kedvező irányban változzon. Jelentős nagyságrendű pénzügyi keret biztosítja úgy az egészségügyi, mint a szociális területeken a reformfolyamatokhoz igazodó részfeladatok pénzügyi feltételeit.

Az Európai Uniós csatlakozás nemzeti programján belül a tárca PHARE támogatással tervezi a járványügyi biztonság megteremtését és jelentős egészségügyi informatikai fejlesztéseket.

A fogyatékossági támogatás és a vakok személyi járadéka 2003-tól egy előirányzati soron jelenik meg. Ez a módosítás az időközben történt jogszabályi változásokhoz igazodik.

A XXII. Pénzügyminisztérium fejezet 2003. évi kiadási előirányzata 156, milliárd forint, bevételi előirányzata 20,0 milliárd forint, támogatási előirányzata 136, milliárd forint.

A minisztériumhoz átkerült a Kincstári Vagyoni Igazgatósággal kapcsolatos feladatkör, valamint az Államadósságkezelő Központ Rt. támogatása.

A fejezet támogatása tartalmazza a közalkalmazottak 2002. szeptember 1-jei illetményemelésének éves összegét (1,2 milliárd forint), az Államadósságkezelő Központ Rt. támogatását (840 millió forint). Folytatódik az államháztartási reform és a kincstári rendszer szervezeti átalakítása. Elkezdődik az „üvegzseb”-program államháztartási információs feladatkörbe tartozó elemeinek végrehajtása.

A XXIII. Nemzeti Kulturális Örökség Minisztériuma fejezet 2003. évi kiadása 69,5 milliárd forint, bevételi előirányzata 5,4 milliárd forint, támogatási előirányzata 64,1 milliárd forint. E fejezeti főösszegen belül a tárca felügyelete alá tartozó költségvetési szervek előirányzatainak növekménye tartalmazza a 2002. szeptember 1-jei illetményemelés 2003. évi hatását (4,7 milliárd forint). A kiterjedt, közhasznú társasági formában működő kulturális intézményrendszer támogatása közel 3,0 milliárd forinttal növekszik. A filmszakma kiemelt támogatására új jogcímen 3,2 milliárd forint szolgál, emellett a Magyar Mozgókép Közalapítvány és a Magyar Történelmi Film Alapítvány reálértéket tartó működési támogatáshoz jut. A közhasznú társaságok és a Nemzeti Színház működésének támogatása együtt 6,4 milliárd forint, a Terror Háza múzeum 330 millió forint támogatással szerepel a tervezetben. A határon túli magyarok kulturális támogatására 2003. évben 250 millió forint, a határon túli magyar színházak támogatására 80 millió forint az előirányzat.

A XXIV. Gyermek-, Ifjúsági és Sportminisztérium fejezet 2003. évi kiadási előirányzata: 21,6 milliárd forint, támogatási előirányzata: 21,1 milliárd forint, bevételi előirányzata: 0,5 milliárd forint.

A tárcánál jelentősen, mintegy a kétszeresére emelkedik a kábítószer-ellenes célokra fordítható előirányzatok összege. A 2004-es olimpiai játékokra való felkészülés érdekében ugyancsak növekszik az „olimpiai részvétel”, illetve a Magyar Olimpiai Bizottság támogatása. Új programként jelennek meg az „iskolai, diák- és felsőoktatási sport”, valamint „Gyermekprogramok” támogatását biztosító fejezeti kezelésű előirányzatok.

A XXV. Informatikai és Hírközlési Minisztérium fejezet támogatási előirányzata 29,1 milliárd forint, kiadási előirányzata 42,4 milliárd forint, bevételi előirányzata 13,3 milliárd forint (Ez utóbbiból 12,0 milliárd forint a kizárólag saját bevételből gazdálkodó hírközlési intézményeknél realizálódik). A Magyar Köztársaság minisztériumainak felsorolásáról szóló 2002. évi XI. törvény rendelkezése szerint (az új kormányzati munkamegosztás eredményeképpen) a Miniszterelnöki Hivataltól átvett feladatokat 2003-ban már az önálló minisztérium látja el.

A támogatási előirányzatokból 3,6 milliárd forint a minisztériumi igazgatás, az Űrkutatási Iroda és az ágazati feladatok (beruházás, kutatás, EU csatlakozás) forrásszükségletét biztosítja. A támogatás döntő része (25,6 milliárd forint) az informatikai, távközlésfejlesztési és frekvenciagazdálkodási feladatok céljait szolgálja. A célelőirányzat fele részben megkezdett programok folytatására (pedagógus, köztisztviselő, önkormányzat számítógépes ellátás, védőnő, gyermekotthon, laktanya-informatikai fejlesztés), fele részben pedig új feladatokra (elektronikus ügyfélszolgálat/közigazgatás, közösségek, fiatalok, hátrányos helyzetűek esélyteremtése, EU források társfinanszírozása) biztosítja a szükséges forrásokat.

A XXVI. Foglalkoztatáspolitikai és Munkaügyi Minisztérium 2002. júniusában jött létre a Gazdasági Minisztérium, az Oktatási Minisztérium valamint a Szociális és Családügyi Minisztérium egyes feladatainak átadásával.

A tárca 2003. évi kiadási előirányzata 41 milliárd forint. A bevételi előirányzat 26,3 milliárd forint, a támogatási előirányzat pedig 14,6 milliárd forint. A tárca kiemelt feladatai között szerepel a felnőttképzés elindítása, az EU-hoz való csatlakozással összefüggő feladatok (esélyegyenlőség, többszörösen hátrányos helyzetű lakosságcsoportok foglalkoztatása, nők munkaerő-piaci reorganizációja, foglalkoztatási rehabilitáció, stb.), közmunka programok, munkaerő-piaci szervezet fejlesztési programja.

A XXXI. Központi Statisztikai Hivatal fejezet 2003. évi kiadási előirányzata 13,3 milliárd forint, a bevételi előirányzata 1,1 milliárd forint, a támogatási előirányzata 12,2 milliárd forint.

A hivatal előirányzatai biztosítják a külkereskedelmi statisztikai tevékenység fejlesztésével összefüggő feladatok ellátását, valamint az intézményműködés korszerűsítéséhez szükséges beruházási előirányzatokat.

A XXXIII. Magyar Tudományos Akadémia fejezet 2003. évi kiadási előirányzata 50,8 milliárd forint. Ennek fedezetét 14,3 milliárd forintos bevételi és 36,5 milliárd forintos támogatási előirányzat képezi. A támogatásnövekedés és a belső átcsoportosítások fedezetet biztosítanak a közalkalmazotti illetményfejlesztés 5,9 milliárd forintos költségére és az akadémikusi és doktori tiszteletdíjak emelésére. Ezen forrásból megkezdődhet a kutatóintézeti alapellátási rendszer kialakítása 1,1 milliárd forintos többlettámogatással.

Az Országos Tudományos Kutatási Alapprogramok (OTKA) szakmai fejezeti kezelésű előirányzata a kutatás-támogatás korszerű, nemzetközileg is elismert pályázati rendszerét működteti. Célja többi közt a tudományos kutatások és a kutatási infrastruktúra széleskörű támogatása, a fiatal kutatók segítése. E forrásból tematikus, ifjúsági, valamint posztdoktori, könyvtár- és műszerpályázat működik, továbbá folytatódik a „tudományos iskolák” 2002-ben megkezdett támogatása. Az Alapprogramok támogatásának 2003. évi előirányzata 6,7 milliárd forint. Az előző évek növekedése után 2003-ban - a meginduló kutatóintézeti alapellátási reformmal is összhangban - a szerkezetátalakításon van a hangsúly. Ezt jelzi a tematikus pályázatok javára történő átrendeződés, mivel ezek támogatása 6,2 milliárd forintra (15%-kal) nő, míg a műszerpályázatoké 0,5 milliárd forintra (64%-kal) csökken. A finanszírozási lehetőségek valójában ennél kedvezőbben alakulhatnak, mivel az alapellátás-finanszírozási rendszer bevezetésével pályázati források szabadulhatnak fel.

A XXXIV. Történeti Hivatal 2003. évi kiadási előirányzata 496,5 millió forint, bevétele mindössze 3,0 millió forint, támogatása pedig 493,5 millió forint.

A hivatal folytatja eddigi feladatai teljesítését: az iratokat őrzi, feldolgozza, karbantartja, rendelkezésre bocsátja a történeti kutatásokhoz, valamint az egyes fontos tisztségeket betöltő személyek ellenőrzéséhez az illetékes bizottság által igényelt, a kezelésében lévő dokumentumokat, az állampolgárok alkotmányos jogainak gyakorlását segíti azzal, hogy a személyükről a rendelkezésére álló iratokban foglaltakról - kérésükre, jogszabály adta kereteken belül - tájékoztatást nyújt.

2.6.2. Központi beruházások kiadásai

A központi beruházások kizárólag állami feladatellátást szolgálnak, ágazati fejlesztési koncepciók részét képezik, illetve azokhoz kapcsolódnak, és az aktiválást követően az állami (kincstári) vagyon részét képezik.

A központi költségvetés mérlegében a „Központi beruházások kiadásai” soron a „Kormányzati beruházások” és a fegyveres erők „Lakástámogatás” és „Lakásépítés” előirányzatainak összege szerepel. A „Kormányzati beruházások” a törvény 1. számú mellékletében a fejezeti kezelésű előirányzatok között „Beruházás” alcímen kerültek megtervezésre. A fegyveres testületek (nemzetbiztonsági szolgálatok, rendőrség, honvédség, határőrség, pénzügyőrség) „Lakástámogatás” és „Lakásépítés” előirányzatai az illetékes fejezetekben alkalmazott címeken kerültek megtervezésre.

A központi beruházások 2003. évi előirányzatainak kialakításánál - a hatékony felhasználás követelményeit kielégítve - elsősorban a szakmailag megalapozott, az európai integrációs forrásokhoz társfinanszírozást biztosító, a gazdaságpolitikával összhangban álló, a gazdasági növekedést, az exportképesség javítását elősegítő ágazati fejlesztési, beruházási javaslatok kerültek figyelembevételre. Egyes területeken - figyelembe véve a rendelkezésre álló pénzügyi kereteket - a beruházási determinációk felülvizsgálata, átütemezése volt szükséges.

A központi beruházások mérleg szerinti kiadási előirányzatából az alábbi fejlesztési programok valósulnak meg vagy folytatódnak:

Az általános közösségi szolgáltatások területén a korábbi évekhez hasonló nagyságrendben folytatódhatnak az államháztartás informatikai rendszereinek fejlesztései és az elhelyezési beruházások.

A védelem, rendvédelem és közbiztonság területén kismértékben emelkedő volumenben folytatódhatnak az infrastruktúra-fejlesztések és a technikai korszerűsítési programok.

Az oktatási tevékenységek és szolgáltatások területén a felsőoktatás fővárosi és vidéki fejlesztései az eltervezett program szerinti ütemben folytatódnak, illetve indulnak új beruházások mind az állami, mind az egyházi felsőoktatásban.

Az egészségügyben folytatódnak a korábban megkezdett kórház-rekonstrukciók és orvosi diagnosztikai eszközpark-korszerűsítések.

A szórakoztató, kulturális és vallási tevékenységek és szolgáltatások területén az előző évek ütemében folytatódnak a múzeum- és műemlék-rekonstrukciók a kulturális tevékenységek új beruházásai mellett.

A bányászat területén a Mecseki uránércbánya bezárásának programja a meghatározott ütemben folytatódik.

A közlekedés területén a kombinált fuvarozás fejlesztése, a logisztikai központok európai színvonalú kialakítása, a kikötők és ezzel együtt a rév- és kompközlekedés programjának megvalósítása .

Az árvízvédelmi és vízügyi beruházások területén a korábbihoz képest felgyorsulnak a Duna, Tisza és mellékfolyóik árvízvédelmi beruházásai, illetve az egyéb vízkárelhárítási, a vízrendezési és az egészséges ivóvíz hosszú távú biztosítását célzó beruházások.

A környezetvédelem területén a hatósági intézmények beruházásai mellett folytatódnak a nagyvárosi szennyvízkezelési beruházások.

2.7. Támogatási célelőirányzatok

A Magyar Köztársaság 2001-2002. évi költségvetéséről szóló 2000. évi CXXXIII. törvény 17. §-ában foglaltak értelmében a fejezeti kezelésű támogatási célelőirányzatok bevételei (adó- és adójellegű bevételek, korábban nyújtott támogatások visszatérülése) a központi költségvetés központosított bevételeit képezik, az érintett fejezet támogatási célelőirányzatánál történő azonos összegű támogatás előirányzása mellett. Ezen központosított bevételek a központi költségvetés mérlegében az „egyéb központosított bevételek” soron jelennek meg. (A belföldi gépjárművek után fizetendő gépjárműadó 2003. január 1-jétől teljes egészében a helyi önkormányzatokat illeti meg, így ennek összegét az „egyéb központosított bevételek” mérlegsor 2003-ban már nem tartalmazza.)

A 2003. évben változás várható a támogatási célprogramok struktúrájában. Az államháztartás működési rendjéről szóló 217/1998. (XII. 30.) Korm. rendelet 2003. január 1-jétől hatályba lépő rendelkezése értelmében támogatási célelőirányzat „a fejezet költségvetésében megtervezett, központosított bevétellel ellentételezett szakmai-ágazati, területfejlesztési célokat szolgáló fejezeti kezelésű előirányzat, melynek felhasználási céljait, a kedvezményezettek körét külön jogszabály átfogóan szabályozza”. Ennek megfelelően azon támogatási célelőirányzatok, melyeknek nincs eredeti, jogszabály által tervezhető bevételi előirányzata, azok 2003. január 1-jétől „szakmai fejezeti kezelésű előirányzattá” válnak.

A volt támogatási célelőirányzatok közül 2003. január 1-jétől szakmai fejezeti kezelésűnek minősülnek az alábbi előirányzatok:

X. Miniszterelnökség

Turisztikai célelőirányzat

XII. Földművelésügyi és Vidékfejlesztési Minisztérium

Agrárberuházások támogatása

Erdőtelepítés, erdőszerkezet-átalakítás, fásítás

Melioráció és öntözésfejlesztés

Agrárlogisztika

Farm- és egyéb szakmai gyakorlat

Vidéki térségek felzárkóztatása

XV. Gazdasági és Közlekedési Minisztérium

Kis- és középvállalkozói célelőirányzat

XX. Oktatási Minisztérium

Nemzeti kutatás-fejlesztési program

Felsőoktatási kutatási program

Nemzetközi tagdíjak

EU-FP 6 keretprogram

XXII. Pénzügyminisztérium

Kárrendezési célelőirányzat

XXIV. Gyermek,- Ifjúsági és Sportminisztérium

Sportegészségügy és doppingellenes feladatok

Gyermek- és ifjúsági alapprogramok támogatása

XXXIII. Magyar Tudományos Akadémia

Országos Tudományos Kutatási Alapprogramok

A támogatási célelőirányzatok között 2003-ban mintegy 170 milliárd forint kerül felhasználásra. A kiadások túlnyomó részéhez a központi költségvetés biztosítja a forrást.

A Miniszterelnöki Hivatal fejezetében szereplő területfejlesztési célfeladatok kiadásai elsősorban a vidék, az elmaradott régiók, megyék és kistérségek felzárkózási esélyeinek növelését, a társadalmi és gazdasági térbeli - életkörülményekben, gazdasági, kulturális, oktatás-képzési és infrastrukturális feltételekben megnyilvánuló - jelentős esélyegyenlőtlenségek mérséklését célozzák.

A támogatási célelőirányzatok közül a Földművelésügyi és Vidékfejlesztési Minisztériumhoz összesen öt célprogram tartozik 2003-ban. Az erdészeti feladatok célelőirányzat keretében biztosítható a közcélú erdők fenntartása, nevelése, felújítása. A termőföld minősége védelmének keretében az erodált területek vízháztartásának visszaállítását, a vizes élőhelyek rehabilitációját, minőségét javító biológiai, kémiai eljárások megvalósulását segítő programokat támogatja a tárca. Az állattenyésztési, tenyésztésszervezési feladatok célelőirányzat elsősorban az állatazonosítási, tenyésztési nyilvántartások, törzskönyvezések és teljesítményvizsgálatok elvégzéséhez, valamint a hazai és nemzetközi kiállításokon való részvételhez nyújt támogatást. A hal- és vadgazdálkodási tevékenységek keretében az ágazatok kiemelt feladatainak támogatása finanszírozható.

A Gazdasági és Közlekedési Minisztérium két támogatási célprogrammal rendelkezik 2003-ban. A beruházás-ösztönzési célelőirányzat a korábbi gazdaságfejlesztési célelőirányzat és regionális gazdaságépítési célelőirányzat összevonásával jön létre. Az egységes célelőirányzat hatékonyabban szolgálja az új beruházás-ösztönzési stratégia céljait, a támogatási jogcímek összehangolásával, a források koncentrációjával átláthatóbb, áttekinthetőbb állami mechanizmus jön létre. A beruházás-ösztönzési célelőirányzat pénzeszközeinek felhasználását a nemzetgazdaság fejlesztése, versenyképességének javítása, a kedvező dinamikájú, fenntartható növekedés feltételeit megteremtő befektetési környezet kialakítása, a globális világgazdaságba való integrálódás elősegítése vezérli. A pályázati rendszer keretében elnyerhető támogatások többek között a befektetések és beruházások ösztönzését, a minőség- és környezetirányítási rendszerek bevezetését, az energiatakarékossági programok elősegítését, innovációs centrumok létrehozását célozzák meg. Az útfenntartási és -fejlesztési célelőirányzat az országos közúthálózat üzemeltetésére, fenntartására, rekonstrukciójára, továbbá új utak építésére biztosít fedezetet.

A Környezetvédelmi és Vízügyi Minisztérium fejezetben szereplő környezetvédelmi alap célfeladatok a környezetkímélő gazdasági szerkezet kialakításának ösztönzését, a környezeti ártalmak megelőzését, csökkentését, felszámolását, a védett természeti értékek, területek megőrzését, valamint a társadalom környezet- és természetvédelmi szemléletének fejlődését szolgálják. A vízügyi célelőirányzat a vízgazdálkodási infrastruktúra fejlesztését segíti. A célelőirányzat költségvetési támogatása az önkormányzati vízellátási és szennyvíz-elhelyezési beruházásokra, a vízügyi állami alapfeladatok részbeni ellátására, a vízkészlet feltárására, a vízrajzi tevékenység fejlesztésére, valamint az ivóbázisok védelmére nyújt fedezetet.

Az Oktatási Minisztérium kezelésében lévő műszaki fejlesztési alapprogramból kerülnek finanszírozásra a versenyképességet megalapozó kutatások, a hazai műszaki fejlesztési projektek, továbbá a K+F eredmények elterjesztése, hasznosítása, a K+F infrastruktúra fejlesztése.

A nemzeti kulturális alapprogram a Nemzeti Kulturális Örökség Minisztériuma fejezetben a kulturális ágazat - döntően pályázati úton elosztható - támogatására szolgáló célelőirányzat. Az alapprogram a kulturális értékek létrehozását és megőrzését, a művészeti alkotások, rendezvények, nemzetközi kapcsolatok támogatását szolgálja.

Az Informatikai és Hírközlési Minisztérium kezelésében lévő informatikai, távközlés-fejlesztési és frekvencia-gazdálkodási feladatok célelőirányzat stratégiai célja az információs társadalomba történő átmenethez szükséges szabályozási, oktatási, társadalmi háttér kialakítása és ehhez az infrastrukturális alapok megteremtése. A célprogram biztosítja a lakossági Internet-használati díjak csökkentése ellentételezéseként nyújtott pénzügyi támogatást is.

2.8. Helyi önkormányzatok forrásszabályozása

A helyi önkormányzatok 2003. évi központi költségvetési szabályozásában az alábbi fő prioritások érvényesülnek:

Ebben az alrendszerben is alapvető feladat a keresetek felzárkóztatása.

A közalkalmazottak több mint kétharmada az önkormányzatoknál és intézményeiknél dolgozik. Számukra a 2002. szeptemberi átlagosan 50%-os illetményemelés 2003-ban jelentkezik éves szinten, ami 24-26%-os keresetemelkedést jelent.

A köztisztviselői kar fele itt tevékenykedik, számukra a bérfejlesztés második üteme 2003. július 1-jén lép hatályba, erre a központi költségvetés céltartaléka biztosítja a forrást.

A helyi önkormányzati szociális ellátásban alapvető cél a korábbi eredmények megőrzése, az anomáliák felszámolása, új megoldások alkalmazása.

A nyugdíjrendszerre épülő önkormányzati szociális ellátások (rendszeres szociális segély, időskorúak járadéka, kiegészítő családi pótlék stb.) továbbra is az ún. svájci indexálás alapján növekednek.

A családok lakhatási feltételeinek anyagi biztonsága érdekében 2003. január 1-jétől immár a szociális törvénybe foglalt ellátásként jelenik meg az önkormányzati szociálpolitikában az ún. adósságkezelési szolgáltatás.

Számos új elemmel bővül a szociális alap- és intézményi ellátás szakmai palettája. A falugondnoki ellátás mellett a tanyagondnoki szolgáltatáshoz is biztosít forrásokat a központi költségvetés. A 2003. év deklaráltan a „fogyatékosok éve”, ezért mindennapi életlehetőségeiket segítendő, ún. támogatószolgálatok működéséhez, valamint az ellátó intézmények sajátos szolgáltatásaihoz az állam hozzájárul.

A foglalkoztatási törvény tervezett módosításával a munkanélküli járadékból kikerülők választhatnak a munka világába közvetlenebbül visszavezető - a munkaügyi központok által folyósítandó - álláskeresési támogatás vagy az eddig is meglévő önkormányzati rendszeres szociális segély között. Akik az új ellátásban részesülnek, a továbbiakban nem az önkormányzattól várják a segélyt. Ezzel összefüggésben átalakul a települési önkormányzatok által szervezett közcélú munka finanszírozása, az igénylés és az elszámolás rendje, valamit a Munkaerőpiaci Alap és a központi költségvetés közötti finanszírozás szabálya.

A közoktatás jövő évi feladatainak középpontjában a pedagógiai munka szakmai feltételeinek javítása, valamint a hátrányos helyzetű társadalmi rétegekből kikerülő tanulók érvényesülési esélyeinek a növelése áll.

A költségvetés kiemelten járul hozzá az iskolák taneszköz-felszereltségének a javításához, ezen belül is hangsúlyosan a közoktatás informatikai programjának megvalósulásához.

A pedagógiai szakmai szolgáltatások igénybevételét ösztönzi és a pedagógiai szakszolgálatok működési feltételeit javítja az ilyen jogcímű normatív hozzájárulások megjelenése a források között.

A tanulói esélynövelést szolgálják a különféle, rászorultsági alapon járó iskolai ellátások. Ilyenek: az érintett körre 2003. szeptemberétől az 1-4. évfolyamon bevezetendő ingyenes tankönyvellátás, valamint a még a Kormány első 100 napos programjában elindított ingyenes étkeztetési program továbbvitele a 2003/2004. tanév költségvetési évet érintő időszakára. Az ingyenes étkeztetés az óvodásoknál meghatározott rászorultsági körben 2003. szeptemberétől válik alanyi joggá.

A közteherviselés csökkentésének jegyében az egészségügyi hozzájárulás 1050 Ft/fő/hó-val mérséklődik.

Mindezen feladatok ellátása az alábbi kiadásnövekményt eredményezi a 2002. évi országgyűlési előirányzathoz képest:

Elsősorban a fenti prioritásokat, de a helyi önkormányzati alrendszer egészének kiegyensúlyozott működését, fejlődését, végső soron a lakosság színvonalas ellátását hivatott elősegíteni az önkormányzati forrásrendszer egésze, mind összegszerűségében, mind szabályozási megoldásaiban.

A helyi önkormányzatok központi költségvetési kapcsolatokból származó forrásai (állami támogatások és hozzájárulások valamint az átengedett személyi jövedelemadó együtt) a 2002. évi országgyűlési előirányzathoz képest 2003-ra több mint 254 milliárd forinttal, mintegy 30 %-kal bővülnek.

Változatlan marad a személyi jövedelemadó-átengedés 40 %-os mértéke, úgy azonban, hogy a lakhelyen maradó rész 5 %-ról 10 %-ra nő (a helyi bevétel a szabályváltás miatt 50,6 milliárd forinttal lesz több).

Megszűnik a központi költségvetés belföldi gépjárműadóból való részesedése, e bevétel immár 100 %-ban a beszedő települési önkormányzatoknál marad. (A szabályváltás itt 12,6 milliárd forint bevételt jelent).

Ezek révén bővül a helyi bevételek súlya a központi költségvetési forrásokéval szemben.

A nagyobb helyben maradó SZJA - s nemkülönben a dinamikusan növekvő iparűzési adó - önkormányzatok közötti erőteljes differenciáló hatásának tompítását mintegy 30 milliárd forinttal (59 %-kal) több jövedelemkülönbség-mérséklési támogatás szolgálja.

Az illetékbevételi szabályok egyrészt az ingatlan-nyilvántartási eljárási illetéknél változnak az önkormányzatok számára kedvezően, ugyanis 2003-tól a központi költségvetés ezekből 90 % helyett 50%-ban részesül. Másrészt az illetékhivatalok költségtakarékos működtetésének ösztönzése érdekében megszűnik a megyei/fővárosi illetékhivatalok által beszedett bevételekből a felmerülő kiadások - a megyék (és a főváros) közötti, újraelosztási célból történő, átutalás előtti - levonási lehetősége. Egyidejűleg 30%-ról 35%-ra nő a megyéknél és a fővárosnál alanyi jogon maradó hányad.

A helyi önkormányzatok 2003. évtől saját bevételként könyvelhetik el azt a helyszíni bírságot, amelyet a szabálysértés miatt eljáró más szerv helyett a települési önkormányzat jegyzője hajt be.

Mindezek figyelembevételével a 2003. évi források növekedése a 2002. évi központi költségvetésben számításba vetthez képest:

 

 

 milliárd forint

 Állami támogatások és hozzájárulások

 183.1

 Lakhelyen maradó SZJA

 59.5

 Normatívan elosztott SZJA

 11.6

 Iparűzési adó

 70.3

 Illeték

 14.7

 Gépjárműadó

 15.5

 Összesen:

 354.7

E forrásokon túl a 2003. év elején mintegy 11 milliárd forint jut azoknak az önkormányzatoknak, amelyek 1993. augusztus 4-e és 1995. december 31-e között saját hozzájárulásukból létesítettek gázközművagyont, azáltal hogy lezáródik - a régóta húzódó - kártalanításuk.

Az önhibájukon kívül hátrányos helyzetben lévő önkormányzatok kiegészítő támogatása változatlanul azt a célt szolgálja, hogy e körben is biztosított legyen az önkormányzati alapfeladatok ellátásához szükséges forrás.

E kiegészítő támogatás igénylésének feltételrendszere alapvetően nem változik. Szigorítást jelent azonban, hogy az 1000 főnél kevesebb lakosú településeknél a főállású polgármester bére helyett a társadalmi megbízatású polgármester tiszteletdíjának megfelelő összeg kerül elismerésre. Kiegyenlítettebb, igazságosabb támogatást eredményez, hogy a kiadási szint országos átlag 90 %-ára történő kiegészítésének, illetve az átlag 110%-át meghaladó csökkentésének kiszámításakor a kiugró, szélsőséges adatok figyelmen kívül maradnak. A megfontoltabb igénylés érdekében a támogatásban részesülő önkormányzatok év végén az eddigieknél szigorúbb szabályok szerint - a saját bevételük teljesülését is figyelembe véve - számolnak el.

A szakmai követelmény- és feladatrendszer, valamint a források összhangjának megteremtése érdekében mind a szociális és gyermekvédelmi törvényben, mind a közoktatási törvényben módosítások szükségesek a 2003-ra előírt új jogintézmények bevezetésének 2004-re történő elhalasztására.

2.9. A nemzetközi pénzügyi kapcsolatokból eredő kiadások

A nemzetközi pénzügyi kapcsolatokból eredő kiadások - alaptőke-hozzájárulások és tagdíjak - a Magyar Állam nemzetközi pénzügyi szervezetekben vállalt tagságából, illetve az ebből fakadó kötelezettségeiből erednek.

Gondoskodni kell továbbá a Világbankhoz forintban befizetett tőkerész értékállóságának biztosításáról, valamint a nemzetközi pénzügyi intézmények részére kiállított kötelezvények kezeléséről, mely utóbbi tevékenységet a jövőben a Magyar Államkincstár végzi az MNB helyett.

2.10. A költségvetés adósságával kapcsolatos folyó kiadások

A költségvetés adósságával kapcsolatos folyó kiadások a kamatok és az egyéb költségek. Előreláthatólag érvényesül az a tendencia, hogy a kiadásokra gyakorolt hatásában hozamok (kamatszintek) csökkenése ellensúlyozni tudja a nominális adósságállomány növekedését.

Kamatkiadások:

A kamatkiadásokon belül a forintban, valamint a devizában fennálló adósság kamatköltsége jelenik meg.

A devizaadósság kamatterhe a devizahitelek és devizakötvények utáni kamatfizetést tartalmazza.

A devizaadósság utáni összes kamatkiadás mérséklődik 2003-ban, melynek alapvető oka, hogy 2002-ben a lejáró devizaadósság forint-kibocsátásokkal való finanszírozása révén csökken a devizaadósság állománya.

A devizahitelek kamatai közül a legnagyobb súlyú az MNB-vel szembeni, 1997-ben keletkezett devizaadósság és a hozzá kapcsolódó fedezeti műveletek után fizetendő kamat. E kifizetések várhatóan jelentősen csökkennek a lejáratok és a tervezett előtörlesztések révén. A közvetlenül nemzetközi pénzügyi szervezetektől felvett devizahitelek után fizetendő kamatok 2003-ban a megnövekvő állomány következtében (elsősorban az EIB-től tervez nagy összegű hitellehívásokat a Magyar Állam 2003-ban is) kismértékű emelkedést mutatnak. A devizakötvények kamatkiadása várhatóan stagnál.

A költségvetés forintban fennálló adóssága után fizetendő kamatok összege a hitelek, államkötvények és kincstárjegyek kamatkiadásait foglalja magában. A kamatkiadások csökkenésének tendenciáját elsősorban az elmúlt években az inflációval együtt csökkenő kamatszint eredményezi, ami ellensúlyozni tudja a nominálisan növekvő adósságállományból eredő kiadásnövekedést.

A költségvetés forinthiteleinek kamatai a folyamatos törlesztés következtében mérséklődnek. Némileg azonban növeli e kiadásokat, hogy az állomány nagy részét kitevő, kedvezményes kamatozású hitelek kamata - amely az MNB által felvett devizaadósság kamataitól függ - 2003-ban a 2002-ben érvényes 7 % helyett 7,58 % lesz.

A forint-államkötvények kamatterhének közel 80 %-át a költségvetés hiányát és adósságának megújítását finanszírozó piaci értékesítésű államkötvények után kell kifizetni. Az e kötvényekhez kapcsolódó kifizetések aránya folyamatosan növekszik, mivel állományuk és arányuk a teljes kötvényállományon belül évről-évre emelkedik. Az egyéb, nem piaci értékesítésű (konszolidációs, stb.) kötvények nem vesznek részt a finanszírozásban, így állományuk a törlesztések és visszavásárlások révén folyamatosan csökken.

A kincstárjegyek után kifizetendő kamat az átlagállomány növekedése és a kamatlábak csökkenése eredőjeként várhatóan stagnál.

Nem-kamatjellegű kiadások:

A nem-kamatjellegű kiadások a költségvetés jutalékfizetéseit és egyéb költségeit tartalmazzák. Ezen belül a legnagyobb hányadot a jutalékkiadások képviselik.

A devizában felmerülő jutalékköltségek a 2003-tól ismét várható devizakötvény-kibocsátás miatt növekednek. A forintjutalékok és -költségek több mint 90 %-át a lakossági papírok értékesítése után kifizetendő forgalmi jutalékok teszik ki.

Az állampapírok értékesítését támogató kommunikációs kiadásokra a kötelező hirdetmények közzétételén, a hazai és nemzetközi megjelenéseken túl az alternatív finanszírozási forrást jelentő lakossági papírok keresletének megtartása, illetve növelése érdekében van szükség.

2003-tól nem az adóssághoz kapcsolódó kiadások között jelenik meg az ÁKK Rt. költségtérítése, hanem a társaság felügyeletét ellátó Pénzügyminisztérium fejezetében.

2.11. Egyéb kiadások

A központi költségvetés egyéb kiadásai között 2003-ban új tételként jelenik meg a rendkívüli beruházási támogatás. Ez a jogcímcsoport az év közben felmerülő, előre nem látható ad hoc beruházási feladatok megoldását szolgálja. Az előirányzat felhasználása a pénzügyminiszter kizárólagos döntési jogkörébe tartozik. Az egyéb kiadásokból finanszírozható továbbá a K-600 hírrendszer működtetése, a magán- és jogi személyek kártérítése, a felszámolásokkal és szanálásokkal kapcsolatos kiadások, a helyi önkormányzatok állami támogatásának elszámolásából eredő fizetési kötelezettség, az 1 % SZJA közcélú felhasználása, a bányajáradék-tartozás hitelezői nyilvántartásba vételének regisztrációs díja, az Eximbank, a Mehib Rt. és az MFB Rt. behajtási jutaléka, a TV készülékek után fizetett üzemben tartási díj, valamint az egyéb vegyes kiadások.

2.12. Tartalék-előirányzatok

2.12.1. A céltartalék

A céltartalék előirányzata 11,4 milliárd forint. Ez az összeg szolgál a központi és önkormányzati köztisztviselők, a főtisztviselők és az igazságügyi és ügyészségi alkalmazottak illetményjavítását szolgáló többletkiadások, valamint a központi költségvetési szerveknél a költséghatékonyság javítására végrehajtható létszámcsökkenésekkel összefüggő végkielégítések, felmentési illetmények részbeni fedezetére.

2.12.2. Az általános tartalék

A központi költségvetés általános tartalékának előirányzata 2003-ra 27,1 milliárd forint. Az előirányzat némiképp meghaladja az államháztartási törvényben előírt kiadási főösszeghez viszonyított 0,5 %-os minimális mértéket.

2.13. Kormányzati rendkívüli kiadások

A kormányzati rendkívüli kiadások 2003. évi előirányzata az 1992. évi XXXII. törvény alapján az életüktől és szabadságuktól politikai okokból megfosztottaknak fizetendő, illetve az 1947-es párizsi békeszerződésből eredő kárpótlás-kifizetésekre, továbbá az egyházi ingatlanok visszaadásából származó állami fizetési kötelezettségek rendezésére nyújt fedezetet.

2.14. Állami kezesség és viszontgarancia érvényesítése

Az állam által vállalt kezesség és viszontgarancia érvényesítése jogcímen 10 milliárd forint a kiadási előirányzat a következő feltételezések alapján:

Az egyedi kezességgel biztosított kötelezettségek zömét az adósok teljesíteni fogják, csak néhány tételnél kerülhet sor a kezesség érvényesítésére.

Az agrárkezességekkel kapcsolatos beváltás fedezetére az FVM fejezet tartalmaz előirányzatot.

A nemzetközi hitelfelvételekhez és az MFB Rt. ügyleteihez kapcsolódó garanciák beváltására nem kerül sor.

Az Eximbank Rt. garanciaügyleteihez, illetve a Mehib Rt. biztosítási tevékenységéhez kapcsolódóan a török, orosz, román, tadzsik, moldáv, egyiptomi és horvát partnerek nem-fizetéséből adódóan valószínűsíthető költségvetési kiadás.

A Hitelgarancia Rt. és az Agrárvállalkozási Hitelgarancia Alapítvány növekvő kezességvállalásaiból adódóan emelkedik a bukások száma, összege, és ezáltal a költségvetésből lehívható viszontgarancia.

A diákhitelnél azzal számolunk, hogy 2003. őszétől az állami kezesség közvetlenül a diákhitelekhez kapcsolódik, így nem-fizetés esetén már a következő évtől a költségvetésnek kell helytállnia.

VII.

A HIÁNY FINANSZÍROZÁSA ÉS A KÖZPONTI KÖLTSÉGVETÉS ADÓSSÁGÁNAK KEZELÉSE A 2003. ÉVBEN

A folyó költségvetési hiányt és a költségvetési tartozások esedékes visszafizetéseit fedező új forint- és deviza-kibocsátásokat a pénzügyminiszter által elfogadott egységes adósságkezelési stratégia határozza meg. Eszerint az adósságkezelés feladata az, hogy a költségvetés finanszírozási szükségletét hosszú távon minimális költséggel, elfogadható kockázatok vállalása mellett, egységes szemléletben fedezze.

A 2003-ban az adósságkezelés ezért a következő alapelveket kívánja alkalmazni:

A központi költségvetés devizában fennálló adósságának kezelése során az alapvető cél az adott évben lejáró devizaadósság devizában történő megújítása.

Megújítási többletigényt jelent az, hogy a költségvetés technikai okok miatt előtörleszteni kívánja a 2004 januárjában lejáró devizaadósságot. Ugyanakkor 2003-ban jelentős összegű fejlesztési célú devizahitel-felvétel várható, amely a Kormány által jóváhagyott fejlesztési, beruházási programok megvalósításához jelent forrást. Elsősorban az Európai Beruházási Banktól (EIB) és az Európa Tanács Fejlesztési Bankjától (CEB) várhatók hitellehívások.

A központi kormányzat adott évi nettó finanszírozási igényét alapvetően forint-kibocsátásokból finanszírozza az adósságkezelés.

Cél a piaci forintadósság átlagos hátralévő futamidejének növelése, elsősorban a forint-államkötvények súlyának növelésével az összes értékesítésen belül. Ez többek között azért indokolt, mert a piaci forintadósság átlagos hátralévő futamideje viszonylag rövid, amely magas éves megújítási szükségletet eredményez.

A hiány finanszírozása döntően forint-államkötvények kibocsátásával történik. A stratégiába illeszkedő kibocsátási politikának köszönhetően a piaci forintadósság átlagos hátralévő futamideje a 2002 végi várható 2,3 évről 2003 végére 2,75 évre nő. Az összes forint-értékpapíron belül a fix kamatozású, kötvények aránya 53 %-ról 61 %-ra emelkedik. Az adósság finanszírozási biztonságának javítása érdekében a kötvény-kibocsátásokon belül a fix kamatozású 5, 10 és 15 éves futamidejű kötvények részaránya terv szerint emelkedni fog a 2002. évihez képest.

A diszkont-kincstárjegyeket az adósságkezelés lehetőség szerint csak likviditáskezelési célból kívánja alkalmazni, így a tervek szerint az éves nettó értékesítés gyakorlatilag stagnál.

A lakossági állampapírok esetében is az állomány szinten maradásával számol a finanszírozási terv. A közvetlen lakossági értékesítés továbbra is jelentős (az összes bruttó értékesítés mintegy 10 %-a a tervek szerint). A lakosság biztos és stabil keresletet, alternatív finanszírozási csatornát jelent.

A központi költségvetés devizaadóssága - részben fedezeti műveletek révén - továbbra is 100 %-ban euróban áll fenn.

Az adósságkezelés az optimális kibocsátási sorozatnagyság elérésére törekszik. Jelen piaci helyzetben legalább 1-1,5 milliárd euró összegű az a sorozatnagyság, amely biztosítja a szükséges likviditást, keresettséget, elősegítve a kötvények értékesítését. A forint-állampapír piacon egyes államkötvények-kibocsátások már 2002-től elérik ezt a 250-370 milliárd forintos sorozatnagyságot, a devizapiacon is hasonló, minimum 1 milliárd eurós sorozatnagyság elérése a cél.

A költségvetési törvényben szereplő, államadóssággal kapcsolatos előirányzatok, illetve az általános indokolás mellékletében található adósságállomány-adatok a fenti elvek szerinti finanszírozási tervre épülnek.

A finanszírozási műveleteket jelentő törlesztések és hitelfelvételek 2003-tól nem szerepelnek a költségvetési törvény mellékletében. E túlléphető kiadások és bevételek korábbi országgyűlési jóváhagyása formális volt, hiszen a finanszírozás és az adósság-kezelés hatékonysága miatt e tételeket nem lehet „merev” előirányzatokként kezelni.

A törvényi fejezet eddig sem tartalmazta az említett finanszírozási műveletek teljes körét. A piaci finanszírozás alapvető eszközeit jelentő államkötvény- és kincstárjegy-kibocsátásokról csak a zárszámadásban jelentek meg adatok.

2003-tól az eddigi fejezeti prezentáció helyett az indokolás mellékletei adnak tájékoztatást a fejlesztési célú hitelfelvételek és az esedékes törlesztések nagyságáról.

VIII.

AZ ELKÜLÖNÍTETT ÁLLAMI PÉNZALAPOK GAZDÁLKODÁSA A 2003. ÉVBEN

Az alapok tervezésének kiinduló bázisát az államháztartásról szóló törvény és az egyes alapokat szabályozó törvények, az azok végrehajtásáról szóló rendeletek képezik. Az elkülönített állami pénzalapok tervezésénél az alábbiak érvényesülnek:

A Munkaerő-piaci Alap bevételei:

A munkaadói járulék mértéke 2003-ban változatlan, azaz 3 % marad. A munkavállalói járulék mértéke - fél százalékpontos járulékcsökkentés következtében - 1 % lesz 2003. január 1-jétől.

Az egyéb bevétel soron kerül elszámolásra a foglalkoztatási alaprész decentralizált keretéből visszterhesen nyújtott kölcsönökből, meghatározott esetekben a támogatások visszaköveteléséből keletkező visszafizetésekből, bírságokból, kamatokból származó bevétel.

A rehabilitációs hozzájárulás fizetésének kötelezettsége 2003-ban is kiterjed valamennyi jogi személyre, jogi személyiséggel rendelkező gazdasági társaságra, illetve magánszemélyre és azok jogi személyiséggel nem rendelkező társaságára. A rehabilitációs hozzájárulás mértéke 2003-ban 37 300 Ft/fő/év. A rehabilitációs célú kifizetésekhez kapcsolódóan a korábbi években különböző jogcímen adott visszterhes támogatások törlesztéséből további bevétel is keletkezik.

A szakképzési hozzájárulás esetében a hozzájárulásra kötelezettek választhatják meg kötelezettségük teljesítésének formáját. Az alapkezelőnek a tervezésnél figyelembe kellett vennie a korábbi évek bevételi trendjének alakulását, valamint a hozzájárulásra kötelezettek által kifizetésre kerülő várható bértömeg alakulását. A kötelezettség mértéke ennek a bértömegnek az 1,5 %-a. A szakképzési hozzájárulás fizetésére kötelezett szervezetek megnövelhetik a saját dolgozók képzésére fordítható összeget, ennyivel csökkenthető a befizetési kötelezettség. Továbbá megtervezésre került a fejlesztési és képzési alaprészből nyújtott visszterhes kölcsönök visszafizetéséből származó bevétel is.

A bérgarancia-támogatás törlesztése jogcímen a visszaáramló bevételt tervezte meg az alapkezelő.

A Központi Nukleáris Pénzügyi Alap bevételei:

Alap bevételeinek döntő hányada (89,6 %) a Paksi Atomerőmű Rt. befizetéséből ered, amelyet havonta egyenlő részletekben köteles átutalni. A Paksi Atomerőmű Rt. befizetési kötelezettségének összegét a Magyar Energia Hivatal egyetértésével állapították meg.

Az atomenergiáról szóló törvény rendelkezése értelmében az Alap bevételeit növeli a költségvetési támogatás, amelynek összegét az Államháztartási Hivatallal egyeztetve tervezték meg. (A támogatás összege a törvényben előírt tényezők változásának következtében elmozdulhat, így előirányzat-módosítási kötelezettség nélkül is eltérhet a tervezettől.)

A püspökszilágyi Radioaktív Hulladék Feldolgozó és Tárolóba (RHFT) a radioaktív hulladékok eseti elhelyezésének költségei az engedélyest terhelik, erre az érvényes díjtételek szerint megállapított díjat kell fizetni.

A Munkaerő-piaci Alap kiadásai:

Passzív eszközök: A munkanélküli ellátások előirányzata tartalmazza a munkanélküli ellátások és az azok utáni járulékok összegét, az előnyugdíjat, a nyugdíj előtti munkanélküli segélyt és az azok utáni járulékokat, valamint az úti- és postaköltség-térítéseket. Munkanélküli járadékban havonta átlagosan 107 ezer fő részesül, az átlagos havi járadék összege a terv szerint 35 000 Ft/fő/hó. A jövedelempótló támogatásnak az Alapban tervezett előirányzata az ilyen célra kifizetett támogatás 75 %-ának megtérítését jelenti az önkormányzatok részére. A támogatásban 2003-ban várhatóan havonta átlagosan 1051 fő fog részesülni.

Aktív eszközök: Az aktív foglalkoztatási eszközökre elkülönített összeg havonta átlagosan 85-90 ezer fő aktív eszközökkel történő támogatását jelenti. A szakképzési kifizetések kiadási jogcímei között a szakképzés fejlesztése szerepel a legnagyobb súllyal, amely a szakképző intézmények beruházási célú támogatásainak kiadásait tartalmazza. A rehabilitációs célú kifizetések a munkahelyteremtő támogatást szolgálják. A bérgarancia-kifizetések jogcímről az Alap az államháztartáson kívülre juttat felhalmozási célú kölcsönt.

Átadott pénzeszközök: Az alapkezelőnek és az Állami Foglalkoztatási Szolgálatnak (ÁFSz) - figyelembe véve a Foglalkoztatási Hivatal létrehozása kapcsán bekövetkezett feladat- és hatáskör változást is - működési és felhalmozási célra ad át pénzeszközt az Alap. Az ÁFSz fejlesztési programja folytatódik, továbbá központosított keretének előirányzata is biztosított. Az ÁFSz intézményrendszerének fejlesztésére a 2001-ben indított PHARE program hazai társfinanszírozását a Munkaerő-piaci Alap biztosítja. Az Alap pénzeszközt ad át a társadalombiztosítás pénzügyi alapjainak a korengedményes nyugdíjak 2002. évi kifizetéséből adódó folyó hiány megtérítésére, továbbá az Országos Munkabiztonsági és Munkaügyi Főfelügyelőségnek (OMMF) a munkaügyi ellenőrzés feladatai ellátásához. A Munkaerő-piaci Alap a központi költségvetésbe pénzeszközt ad át a közcélú munkavégzés kiadásaira, az aktív korú, nem foglalkoztatottak segélyezésére és a települési önkormányzatok szociális igazgatási feladatainak kiadásaira.

A Központi Nukleáris Pénzügyi Alap kiadásai:

Az Alap kiadásainak több mint 70 %-át a felhalmozási célú kiadások teszik ki, amelyek a kis- és közepes aktivitású hulladék-tároló létesítésének előkészítésére, a püspökszilágyi Radioaktív Hulladék Feldolgozó és Tároló (RHFT) korszerűsítésére, a nagy aktivitású hulladék-tároló létesítésének előkészítésére, a kiégett fűtőelemek átmeneti tárolójának bővítésére fordíthatók.

A működési célú kiadások előirányzatai az Alap kezelési és működtetési költségeit, a létesítmény környezetében lévő települések lakosságának rendszeres tájékoztatására az önkormányzatok támogatását, a kiégett kazetták átmeneti tárolójának, valamint a Radioaktív Hulladékokat Kezelő Közhasznú Társaság (RHK Kht.) és püspökszilágyi hulladéktároló működtetésének költségeit tartalmazzák. Továbbá törvényi előírás alapján új kiadási jogcímként jelentkezik a felügyeletidíj-fizetési kötelezettség, a kiégett fűtőelemek átmeneti tárolójának hatósági felügyeletéért a tárolt fűtőelemek számától függő díjat kell fizetni.

2003-ban az alapok összevont egyenleg 13,9 milliárd forint, a Munkaerő-piaci Alap nullszaldós, a Központi Nukleáris Pénzügyi Alap többlete pedig 13,9 milliárd forint.

IX.

A TÁRSADALOMBIZTOSÍTÁS PÉNZÜGYI ALAPJAINAK GAZDÁLKODÁSA A 2003. ÉVBEN

1. A gazdálkodás alapelvei

A társadalombiztosítás pénzügyi alapjai 2003. évi költségvetésének tervezése több szempont és tényező egyidejű figyelembevételével történt, amelyek a következők voltak:

- a bázisévet képező 2002. évi módosított előirányzatok várható teljesítése,

- a 2003. évre vonatkozó makrogazdasági keretek,

- a törvényi előírásokból, illetve a kormányprogramból adódó kötelezettségek és vállalások,

- a társadalombiztosítási rendszer belső összefüggései és szabályai.

A társadalombiztosítási alrendszer költségvetésének tervezett hiánya 277.149,9 millió forint. A Nyugdíjbiztosítási Alap esetében a költségvetés az államháztartási törvény előírásainak megfelelően a bevételek és a kiadások egyensúlyával számol, így a hiány teljes összege az Egészségbiztosítási Alapnál jelentkezik

A társadalombiztosítási alapok 2003. évi költségvetésének meghatározó sajátossága, hogy több ellátás esetében jelentős reálérték-növekedést mutat. A költségvetés makrogazdasági feltételrendszere 5,0 % éves átlagos fogyasztói-árnövekedéssel kalkulál, ennek figyelembevételével a gyógyító-megelőző ellátások esetében a reálpozíció javulása mintegy 16,7 %, a nyugellátások reálértéke átlagosan 3,2%-kal fog nőni.

A két alapkezelő működési kiadásai a folyamatos működés költségein túl csak a legszükségesebb fejlesztések szükségleteit tartalmazzák.

1.1. Nyugdíjbiztosítási Alap

Az Alap 2003. évi egyensúlyi költségvetésének legfontosabb sajátosságai a alábbiak:

a) Az Alap bevételeinek együttesen közel 4/5 részét kitevő munkáltatói és biztosítotti járulékbevételek előirányzatának tervezése a következő tényezőkkel kalkulált:

- a bázist képező 2002. évi várható teljesítéssel, amely - összefüggésben a tervezettet meghaladó keresetkiáramlással - jelentősen meghaladja a módosított előirányzatot,

- a járulékköteles jövedelmek alakulását döntően befolyásoló nemzetgazdasági szintű bruttó keresettömeg 2003. évi növekedése 8,6 százalék, a foglalkoztatottak (járulékot és hozzájárulást fizetők) számában csak minimális növekedés várható, a biztosított által fizetendő nyugdíjjárulék mértéke a társadalombiztosítási nyugdíjrendszerbe alá tartozó személyek esetében 8,5 százalék, a magánnyugdíj-pénztári tagok körében 2003. évben 1,5, 2004-ben pedig  0,5 százalék,

- a társadalombiztosítási járulék mértéke továbbra is 29 %, ebből a nyugdíjbiztosítási járulék változatlanul 18 %,

- a biztosítotti nyugdíjjárulék esetében a járulékfizetési felső határ a tervezett nemzetgazdasági bruttó átlagkereset kétszereséről annak két és félszeresére változik.

A bevételek közel 2 %-át az egyéb járulékok és hozzájárulások képezik, ezen belül a legnagyobb tételt a fegyveres testületek kedvezményes nyugellátásainak kiadásaihoz való hozzájárulás teszi ki, amelynek az előirányzata 20,3 százalékkal haladja meg az előző évi értéket. Az előirányzat a szolgálati, rokkantsági, özvegyi és árvaellátások utáni kedvezmények megtérítését foglalja magában, és figyelembe veszi a 2000. és 2002. között megvalósult évközi kiegészítő nyugdíjemelések együttes hatásának nagyobbik részét.

Szintén ezen alcímhez tartozik a sorkatonai szolgálatot teljesítők után fizetett nyugdíj és nyugdíjbiztosítási járulék előirányzata, ennek meghatározása a várható létszám és az adott járulékmértékek alapján történt. Új jogcímet képez a polgári szolgálatot teljesítők utáni térítés, amelynek az átutalása a Foglalkoztatáspolitikai és Munkaügyi Minisztérium fejezetből történik.

Az Alap bevételeinek lényeges részét a központi költségvetési hozzájárulások adják. A kérdéses alcím három jogcím-csoportot tartalmaz:

- az államháztartási törvény előírása értelmében az Alap költségvetésének egyensúlyban kell lennie, ezt a központi költségvetésben megtervezett támogatás átutalása fogja biztosítani,

- a magánnyugdíj-pénztárakba átlépett személyek kieső járulékbevételeinek pótlására tervezett összegnek az előző évi előirányzathoz viszonyított jelentős növekedése a tagdíjfizetési mérték emelését tükrözi,

- a GYES-ben, GYED-ben, GYET-ben részesülők utáni központi költségvetési térítés tervezett összegének a növekedése az ellátást igénybevevők számának, valamint az egy ellátásra átlagosan eső összegnek a változását tükrözi,

b) A Nyugdíjbiztosítási Alap kiadásainak döntő hányadát a nyugellátásokra fordított összegek képezik, a kisebb részt az igazgatási szervek működésére, valamint az ellátások folyósítására és a vagyongazdálkodásra felhasznált összegek teszik ki.

Az Alapból finanszírozott nyugellátási kiadások tartalmazzák az öregségi, a rokkantsági és baleseti rokkantsági nyugdíjakra, valamint a hozzátartozói ellátásokra fordított összegeket. Ezen kiadások adott évi növekedése két tényező függvénye. Meghatározó a nyugdíjemelés nagysága, ennek mértéke a 2003. évre tervezett nemzetgazdasági nettó átlagkereset-növekedés és a fogyasztóiár- növekedés mértékének számtani átlaga, 8,4 százalék.

A másik, jelentőségét tekintve jóval kisebb súlyú kiadásgeneráló tényezőt az un. „automatizmusok” alkotják, amelyek magukban foglalják a létszám- és a kiegészítő ellátások számának változását, továbbá az összetétel-változás és -cserélődés hatását

A költségvetés azzal számol, hogy 2003-ban megkezdődik a 13. havi nyugdíj fokozatos bevezetése, a kérdéses évben az aktuális (az éves nyugdíjemelést is tartalmazó) egy havi nyugdíj összegének egynegyedét, 28.800,0 millió forintot tartalmaz a nyugdíjkiadások előirányzata.

A működési kiadások előirányzata a folyamatos működés kiadásait, valamint a jogszabályváltozásokból adódó többletfeladatok fedezetét tartalmazza.

1.2. Egészségbiztosítási Alap

Az Alap 2003. év költségvetésének legfontosabb sajátosságai a következők.

a) A bevételek meghatározó hányadát kitevő munkáltatói és biztosítotti egészségbiztosítási járulékok előirányzatának kialakítása a következő tényezőkkel számolt:

- a kiindulópontot a 2002. évi várható teljesítési adatok képezték,

- a munkáltatói egészségbiztosítási járulék továbbra is 11 %,

- a biztosított által fizetendő járulék mértéke változatlanul 3 %, a járulékfizetésnek felső korlátja továbbra sincs,

- nemzetgazdasági szinten a keresetkiáramlás mértéke 8,6 %.

A tételes egészségügyi hozzájárulás tervezett összege kisebb a 2002. évi előirányzatnál. A csökkenés két ellentétes irányú változás eredője, a fizetendő havi összeg 3 450 forintra mérséklődik, miközben a hozzájárulást fizetők száma összefüggésben a foglalkoztatottak számának változásával minimális mértékben nő. A százalékos egészségügyi hozzájárulás tervezett előirányzata figyelembe vette a szabályozás azon változását is, mely szerint 2003-tól megszűnik a 35 %-os adóterhet viselő osztalék utáni fizetési kötelezettség.

Az egyéb járulékok és hozzájárulások előirányzat legnagyobb részét a munkáltatói táppénz-hozzájárulások teszik ki, ezek tervezése a 2003-ra előirányzott táppénzkiadásokból kiindulva történt.

Az Alap bevételének fontos részét képezik a központi költségvetési hozzájárulások. Ebbe az alcímbe különböző funkciójú jogcímek tartoznak. A GYED kiadásainak megtérítése az Alap bevételi pozícióját nem javítja, mivel az ugyanakkora összegű kiadás megtérítése. Speciális bevételi forrást képez a terhesség-megszakítással kapcsolatos költségvetési térítés, valamint egyes egészségügyi feladatok ellátásával kapcsolatos költségvetési hozzájárulás. Mindkét esetben bizonyos állami egészségügyi feladatoknak az egészségbiztosítás keretében történő elvégzéséért jár a költségvetési térítés, aminek együttes összege az összes bevétel csekély hányada.

b) Az Alapból finanszírozott nyugellátások körébe a korhatár alatti III. csoportos rokkantsági és baleseti rokkantsági kiadások tartoznak. Ezek tervezése a 2002. évi várható kiadásokra építve figyelembe vette a 8,4%-os emelés, valamint a 13. havi nyugdíj fokozatos bevezetésének és az un. „automatizmusok”nak a hatásait.

Az egészségbiztosítás pénzbeni ellátásainak legnagyobb súlyú előirányzatát a táppénzkiadások képezik. Az előirányzat meghatározása a táppénz-megállapítás alapját képező bruttó átlagkeresetek növekedése a táppénzre jogosultak számának változása, valamint a táppénzes arányszám feltételezett értéke alapján történt.

A terhességi-gyermekágyi segély kiadásainak változása a segélyezésben részesülők létszámának, a segélyezési napok számának, és az egy segélyezési napra jutó kiadások nagyságának a függvénye, ezen tényezők várható alakulását kalkulálva történt az előirányzat megállapítása.

Speciális - az egyenleget nem érintő - kiadási tételt képeznek a GYED kiadásai, ezek tervezett növekedése az igénybevevők létszámának, és az egy ellátásra átlagosan jutó összeg változásának a hatásait tükrözi.

Az Alap kiadásainak meghatározó hányadát a természetbeni ellátások képezik, melyeken belül a legnagyobb súllyal a gyógyító-megelőző ellátások bírnak. Ennek előirányzata tartalmazza a 2002. évben végrehajtott közalkalmazotti béremelés áthúzódó hatásainak, valamint egyes fejlesztéseknek a fedezetét.

A gyógyszertámogatási kiadások esetében mérsékelt növekedéssel számol a költségvetés, az előirányzat a speciális beszerzésű gyógyszerkiadásokat, valamint a vénykezelési díjat is tartalmazza.

A működési kiadások a folyamatos tevékenység-végzés kiadásain túl a jogszabályváltozásból adódó szervezetváltozással és feladatbővüléssel összefüggő többletkiadások fedezetét tartalmazzák.

X.

A 2003. ÉVI PRIVATIZÁCIÓS PROGRAM KONCEPCIÓJA, A PRIVATIZÁCIÓS BEVÉTELEK FELHASZNÁLÁSA, AZ ÁPV RT. GAZDÁLKODÁSA

1. A privatizációs program koncepciója

Az ÁPV Rt. 2003. évi programja a privatizáció újraindítása jegyében született. A privatizációs törvény módosítása jelzi a tartós állami tulajdonban maradó társaságok körének szűkülését.

Az ÁPV Rt. 2003-ra tervezett összes bevétele megközelíti a 200 milliárd forintot, amely döntően a privatizációs bevételekből származik.

A részvények és a tárgyi eszközök készpénzes értékesítése mellett - a kárpótlási folyamat lezárását célul kitűző kormányprogrammal összhangban - folytatódik a kárpótlási jegyek bevonása.

A társaság saját cégeitől azok 2001. évi eredménye alapján elvont osztalékot a költségvetésbe befizeti. Természetesen a privatizáció előrehaladtával ez a bevételtípus nagysága csökken.

Az ÁPV Rt-nek a 2003-2006. években a következő privatizációs és vagyonkezelési elveket kell szem előtt tartania:

- a tartósan állami tulajdonban maradó vagyon kezeléséhez szükséges forrásigényt a privatizáció révén kell biztosítani,

- ki kell alakítani az állami tulajdonban maradó társaságokkal kapcsolatos állami szerepvállalás EU-konform gyakorlatát,

- a kárpótlási folyamatot le kell zárni.

A Kormány az állam vállalkozói vagyonának privatizációját és azt megelőző átmeneti kezelését - a privatizációs törvényben foglaltakkal összhangban - az ÁPV Rt. révén kívánja megvalósítani. Ennek megfelelően rendezni kívánja a jelenleg szétszórtan, más állami vagyonkezelőnél vagy egyéb szervezetnél kezelésben lévő vagyonelemek sorsának rendezését is.

A privatizáció előkészítése és lebonyolítása során a legfontosabb alapelvek a következők:

- a versenyeztetés,

- az átláthatóság,

- a készpénzbevételek maximalizálása,

- a tőkepiac fejlesztése (tőzsdei kibocsátások növelésével, tőzsdén forgó társasági értékpapírokból további mennyiség értékesítésével),

- a kárpótlási kínálat biztosítása - a kárpótlási folyamat lezárása (ez jogszabály-módosítást is igényel).

A privatizációs bevétel maximalizálása mellett a teljes mértékben nem privatizálható társaságok esetében az állami tulajdonban tartás indokául szolgáló feladatok ellátását célzó követelményeknek és szempontoknak is meg kell jelenniük. Ezen túlmenően, az Európai Unió szabályozásával összhangban, felül kell vizsgálni az állami befolyás szükségességét és lehetőségeit azon társaságok esetében, amelyekben jelenleg az állam az ÁPV Rt. útján aranyrészvényt birtokol vagy szavazatelsőbbségi jogokat gyakorol.

Az ÁPV Rt. vagyonkezelési tevékenységének keretét az adja, hogy a Kormány programja hosszú távon a nemzetgazdasági szempontból stratégiai jelentőségű vállalatokra korlátozott, tiszta profilú, átlátható, üzleti alapú állami vagyonkezelést jelöli meg célként.

Mind a privatizációra való felkészülés, mind a tartós állami tulajdonlás keretében a vagyonkezelés alapvető célja kettős:

- egyrészt a tartós állami tulajdonban lévő vagyon társadalmi-, politikai elvárásoknak megfelelő működtetése azzal, hogy a vagyon növekedjen, de legalábbis ne csökkenjen,

- másrészt az állami tulajdonú vagyon által megtermelt jövedelem biztosítsa a fedezetet a veszteséges vagyonelemek forrásszükségletéhez.

Ezek alapján az ÁPV Rt. portfolióját képező, az állam vállalkozói vagyonába tartozó társaságok körében üzleti típusú vagyonkezelési gyakorlatot kell kialakítani az állam vállalkozói vagyonának minél jobb hasznosítása érdekében. Azon társaságoknál (villamosenergia, agrár, erdő, volán), melyek jelenlegi működési és jogszabályi környezete nem teszi lehetővé az általuk végzett tevékenység piaci viszonyok közötti megítélését, vagy kezdeményezni szükséges a szabályozók megváltoztatását és piaci alapra történő helyezését, vagy működésükhöz a központi költségvetésből forrást szükséges biztosítani.

A vagyonkezelés során az ÁPV Rt. alapvetően a következő eszközöket alkalmazza:

- a társaságok stratégiájának, valamint üzleti terveinek meghatározása, jóváhagyása, összehangolása az állam gazdaságpolitikai céljaival;

- a társaságok vezető tisztségviselőinek kinevezése, felmentése;

- vezetői feladat- és célrendszer, valamint az ehhez kapcsolódó érdekeltségi, premizálási rendszer kidolgozása és működtetése;

- a társaságok gazdálkodásának, likviditásának folyamatos nyomon követése, rendszeres beszámoltatása, kontrollingja;

- hatékony tulajdonosi ellenőrzési rendszer működtetése;

- a társaságok gazdálkodási eredményeinek rendszeres évközi elemzése alapján, a gazdálkodás javításához szükséges intézkedések kidolgozása, megtétele;

- a társaságok éves beszámoltatása, döntés az osztalékelvonás mértékéről;

- a foglalkoztatáspolitika meghatározása a portfolióba tartozó társaságok számára, a megvalósítás ellenőrzése;

- munkahelyteremtő beruházások ösztönzése.

Az ÁPV Rt. a portfoliójába tartozó társaságok közötti forrásallokációnak elsősorban üzleti szempontok szerint kell végbemennie, így meg kell felelnie a vagyonkezelő hozamelvárásainak.

Az állami vagyonkezelés nyilvánosságának, átláthatóságának és ellenőrzésének kérdése kiemelt szempont a vagyonkezelés során, különös tekintettel az Európai Unióhoz való csatlakozást követő kötelezettségekre. Ennek biztosítását célozza az „üvegzsebű, takarékos állam” modellje.

2. ÁPV Rt. 2003. évi gazdálkodása

Az ÁPV Rt. 2003. évi kiadási előirányzatait a törvény melléklete tartalmazza, külön választva a kormányzati szektor hiányát növelő és nem növelő kiadásokat.

A tapasztalatok szerint a privatizáció előkészítésének költségei a bevételekkel arányosak, általában a bevételek mintegy 3 százalékát emésztik fel, ezért a törvény lehetővé teszi, hogy amennyiben a privatizáció felgyorsulása azt szükségessé teszi, az ÁPV Rt. az előkészítési költségekre előirányzott összeget túllépje.

A tartós állami tulajdonban maradó és a privatizációig átmenetileg kezelt cégek működési veszteségei a korábbi évekénél lényegesen kisebb mértékben terhelik a kormányzati szektor kiadásait.

Továbbra is az ÁPV Rt. feladata marad a volt szovjet ingatlanokhoz kapcsolódó és a lezárt privatizációs ügyekből fennmaradt környezetikár-elhárítás, melyekre a cég a korábbiaknál magasabb összeget fordíthat.

A társaság működési költségei névértéken nem emelkednek.

A privatizációs tartalék visszanyeri eredeti funkcióját: a lezárt privatizációs ügyekből fennmaradt (pl. jótállás) és törvényen alapuló (pl. önkormányzati gázközműigények) kötelezettségeket fedezi. Megszűnik a kormánydöntéseken alapuló - gyakran vitatott célú - kifizetések jogcíme és a veszteséges társaságok támogatása.

3. A privatizációs bevételek felhasználása

A fentebb említett törvényi mellékletben szereplő - részben felsorolt - ráfordításokon felül fennmaradó privatizációs bevételeket az ÁPV Rt. befizeti a központi költségvetésbe. A mintegy 100 milliárd forintnyi költségvetési bevétel egyrészt a termelő infrastruktúra fejlesztéseire, másrészt pedig az egészségügy struktúraváltására teremt forrást.

 

 milliárd forintban

 A projekt megnevezése

 2003. évi előirányzat

 Termelő infrastruktúra fejlesztés

 

 Gyorsforgalmi úthálózat fejlesztése

 79,4

 Útépítés (UFCE) 

 10,1

 4. számú főút Hajdúszoboszló elkerülés

 1,8

 Törökszentmiklós elkerülő út építése

 0,8

 Összesen:

 92,1

A fejlesztésekre fordítandó források döntően a felzárkóztatási célrendszerbe illeszkednek azáltal, hogy finanszírozásra kerül a gyorsforgalmi úthálózat fejlesztése, út-, hídfelújítások és - építések. Kiemelt célként szerepel még az árvízvédelmi rendszereink fejlesztése.

 

 

 A humán egészségügyi struktúra modernizációja

 

 Országos Orvosi Rehabilitációs Intézet rekonstrukciója

 1,9

 Országos Idegsebészeti Tudományos Intézet laboratórium-rekonstrukciója

 0,4

 Soproni Kórház műtéti diagnosztikai tömb és épület rekonstrukciója

 2,2

 Országos Sportegészségügyi Intézet rekonstrukciója

 0,5

 Alap- és sürgősségi betegellátás, mentés, katasztrófa egészségügyi ellátás feltételeinek javítása

 0,9

 Egészségügyi gép-műszer beszerzés

 2,0

 Összesen:

 7,9

 Mindösszesen:

 100,0

Az államháztartási reform egyik kulcskérdése az egészségügy megreformálása. A reform végrehajtására több módszer alkalmazható, de egyik módszer sem nélkülözheti az elavult intézmények és műszerek rekonstrukcióját, illetve olyan beruházások finanszírozását, amelyek hosszú távon az egészséges társadalom kialakítását szolgálják.

A fenti célok és fejlesztési projektek ezen alapelvhez vannak hozzárendelve.

XI.

AZ EURÓPAI UNIÓHOZ VALÓ CSATLAKOZÁS KÖLTSÉGVETÉSE

Az EU-csatlakozással összefüggő fő feladat a teljes jogú tagságra való felkészülés befejezése, a még szükséges fejlesztések államháztartási forrásainak megalapozása.

A felkészülés hátralévő feladatainak végrehajtására szolgál az Acquis (a Közösségi Joganyag) átvételét szolgáló Nemzeti Program (ANP) befejezése, mely magában foglalja a jogharmonizációs, intézmény- és gazdaságfejlesztési feladatokat. A tagállamként való működés szervezeti-személyi feltételeinek megteremtését szolgáló kormányzati program (TMP) célja a csatlakozási szerződés aláírását követően az uniós döntéshozatali folyamatokban való részvétel megfelelő szintű biztosítása.

2003-ban az előcsatlakozási - PHARE, ISPA, SAPARD - programok, projektek keretében megvalósuló fejlesztések támogatják a csatlakozási folyamatot, az intézményfejlesztést.

A PHARE programok mellett megkezdődnek a mezőgazdaság modernizációját és a vidékfejlesztést elősegítő SAPARD programok, illetve ténylegesen 2003-ban indulnak be a környezetvédelem és az infrastruktúra fejlesztéséhez fűződő ISPA projektek.

Magyarország taggá válásának biztosítása a költségvetés-politikában azt jelenti, hogy:

- az ANP, illetve a TMP révén biztosítani kell a megfelelő felkészültséget az EU tagságra;

- a csatlakozást elősegítő közösségi eszközök hatása kettős, növeli a költségvetési mozgásteret számos ágazatban, ugyanakkor a központi költségvetés számára determinációt, forráslekötést jelent a társfinanszírozási kötelezettség. E hatásokat az államháztartás követelmény-szintű pozícióján belül kell kezelni. Az EU források a költségvetés bevételi és kiadási oldalán azonos értékben történő tervezésével nem érintik az államháztartási pozíciót (egyenleget).

- az EU csatlakozásra való felkészülés során a szükséges új intézmények (pl. kifizető ügynökség) létrehozásával megváltozik a jelenlegi költségvetési intézményi struktúra, illetve az új intézmények fenntartási költségei többletkiadást jelentenek a központi költségvetés számára.

XII.

Gazdaságpolitikai kitekintés a 2004-2006. évekre

1. Prognózis a gazdasági fejlődésre

A bruttó hazai termék (GDP bővülése) 2003-tól fokozatosan gyorsulhat, és 2005-ben, illetve 2006-ban már elérheti, esetleg meg is haladhatja az 5%-ot. Keresleti oldalról - a külső konjunktúra jelentős javulását is feltételezve - a növekedést elsősorban a nemzetközi átlagnál magasabb ütemben bővülő export és az élénkülő világgazdasági környezet hatására újból emelkedő vállalati beruházások alapozzák meg.

Az ezredfordulóra jellemző mértékű kiviteli expanzió a 2004-2006 közötti években sem várható, de az exportvezérelt növekedés fennmaradása, az időszak végére 12-14 % közötti áru- és szolgáltatásexport-növekedés reális a magyar gazdaságban.

Az EU csatlakozást követően a beruházási hányad újra emelkedni fog. 2005-től már a GDP 1-2%-ának megfelelő nagyságrendű Uniós transzferekkel lehet kalkulálni, így a beruházások növekedésének üteme elérheti, sőt meg is haladhatja a 10%-ot. A beruházások finanszírozásában továbbra is fontos szerep jut a külső forrásoknak: a csatlakozást követően egyre jelentősebb EU támogatásoknak, valamint a külföldi működőtőke beáramlásának.

A 2004-2006. években várhatóan már nem lesz szükség társadalmi méretű béraránytalanságok csökkentésére, ezért a reálkeresetek a termelékenységet nem meghaladóan (kb. évi 3%-kal) fognak nőni. Így a fogyasztás növekedése nem lesz gyorsabb a GDP dinamikájánál, összhangban a felhalmozási hányad emelésének igényével.

A valószínűleg jelentős mértékű, külföldre irányuló jövedelemkiáramlás (főleg profit-repatriálás) ronthatja, az Uniós csatlakozást követően pedig az onnan beáramló jelentős transzfer javíthatja a folyó mérleg hiányát a 2004-2006 közötti időszakban.

A javuló gazdasági körülmények és az ehhez társuló kormányzati intézkedések, a munkaadók terheinek további mérséklése alapján a következő években a foglalkoztatottak számának lassú növekedése várható.

A 2004-2006-os időszakban fenntarthatónak tűnik a technológiai felzárkózás korábbi üteme, így a munkatermelékenység várhatóan 4 % körüli mértékben javulhat évente. Ez a foglalkoztatás mérsékelt bővülése melletti produktivitás-növekedés ad jó esélyt arra, hogy a magyar gazdaság növekedése az átmeneti mérséklődés után az elkövetkező években elérje a megcélzott évi 5 %-ot.

2. Középtávú költségvetés-politikai célok és keretek

A felzárkózó magyar gazdaságot a kilencvenes évek második felétől jellemző növekedés fenntartása, a makrogazdasági stabilitás megőrzése, a dezinfláció alátámasztása érdekében a kormányzat szándéka a hiány határozott csökkentése. A megélénkülő világgazdasági konjunktúra által kínált lehetőségek kihasználásához, az export dinamikus bővítésével gyorsítani kívánt gazdasági növekedéshez az államnak fokozatosan vissza kell vonulnia hiteligényével. Ezzel kell biztosítani, hogy a vállalkozások a külső egyensúly megbomlása nélkül kapjanak megfelelő teret fejlesztési törekvéseik megvalósításához, exportképességük hosszú távú megalapozásához.

A deficit-célt nem a bevételek arányának növelésével szükséges elérni, sőt az adórendszerben tervezett változtatások eredményeképpen az államháztartás bevételei a GDP százalékában mérséklődni fognak az időszak elején. Kiemelt cél a centralizációs és újraelosztási arányok csökkentése, ezáltal kisebb, hatékonyabb államháztartás kialakítása. Az egyensúly javításához tehát a GDP-arányos kiadásoknak a bevételekénél erőteljesebb mérséklődése szükséges.

A költségvetés-politika kialakítása során jelentős szempont a monetáris uniós tagság fiskális kritériumainak teljesítése. Ennek megfelelően az állami újraelosztás mértékének csökkentése, valamint az államadósság GDP-hez mért arányának további mérséklése.

Az államháztartás (az ESA 95-nek megfelelően számított) hiánya 2004-ben 3%, 2005-ben 2,5 %, 2006-ra pedig várhatóan a GDP 2,0 %-a.

Államháztartás a GDP %-ában

 

 2004

 2005

 2006

 Bevételek

 42,8

 41,7

 41,1

 Kiadások

 46,3

 44,2

 43,2

 Deficit

 3,5

 2,5

 2,1

ESA szerint, EU-transzferek nélkül

Takarékos költségvetési kiadás politikára van szükség, amely kiemelt prioritásként kezeli a vállalkozások gazdálkodási feltételeinek megalapozását, valamint a társadalmi szolidaritás szempontjait.

A 2004-2006. évi államháztartási kiadásokon belül a kormányzat

- döntően hazai forrásokból kívánja finanszírozni az egészségügy, az oktatás, a közigazgatás és a rendvédelem megerősítését, ezen belül a bérek felzárkóztatását;

- hazai és EU-forrásokból fedezve tartja szükségesnek emelni az államháztartás beruházási kiadásait, s ennek során koncentrált beruházásokra kerül sor a közlekedésben, a környezetvédelemben, az informatikában.

Speciális helyzet, hogy míg a gazdaság egésze számára a taggá válás az erőforrások, s így a teljesítőképesség növekedését eredményezi, a belépés évétől a költségvetés szempontjából - az EU költségvetésébe történő magyar befizetések következtében -tehernövekedést okoz. Ez egyes területeken költségszigorítást, az állami szerepvállalás szűkítését, azaz az államifeladat-finanszírozás új alapokra helyezését, a feladatvállaláshoz igazított pénzügyi feltételek megteremtését igényli, amit az államháztartás folytatódó reformja alapoz meg. Az állam feladatkörét egyes területeken szűkítő, más területeken szélesítő állami szerepvállalásnak olyan eredőjét kell biztosítani, amely a kívánatos arányokat az államháztartás pénzügyi szerepvállalásának átrendezése esetére is megőrzi.

A csatlakozás évétől kezdve az EU kapcsolatok magyar költségvetésre gyakorolt hatása az EU költségvetésébe történő magyar befizetésekből, továbbá a létrehozott új intézmények működtetési költségeiből adódik, az EU-ból származó támogatások (transzferek) semleges hatásúak (bevételként és kiadásként egyaránt megjelennek).

3. Adó- és járulékpolitika

Az adó- és járulékrendszerben a 2004-2006-os időszakra tervezett változásokat alapvetően meghatározzák a kormányprogramban foglalt célkitűzések.

Törekedni kell az egyszerű, átlátható és kiszámítható adórendszer megvalósítására. A következő évekre megfogalmazott adópolitika hangsúlyt helyez az ország versenyképességének javítására, a gazdasági növekedés gyorsítására. Az utóbbiak elérését célozza a személyi jövedelemadó-terhelés csökkentése, a megtakarítások, befektetések adóeszközökön keresztüli fokozottabb ösztönzése, valamint a vállalkozások adminisztrációs terheinek mérséklése (pl. a befizetési jogcímek csökkentése, összevonása). Az egyes adónemek egymáshoz, illetve a költségvetési bevételek egészéhez viszonyított súlyarányaiban ezért, továbbá a Kormány kiemelt célkitűzéseinek és az ország nemzetközi kötelezettségvállalásainak teljesítése érdekében következnek be kisebb korrekciók.

Az általános forgalmi adóztatás rendszerében a jogharmonizációból adódóan a kedvezményes adókulcsból a normál áfa-kulcsba történő, az Európai Uniós direktíva előírásainak megfelelő átsorolásokat a csatlakozás időpontjáig elvégezzük. Bizonyos termék- és szolgáltatás-csoportok - így az ételszolgáltatások, a szilárd tüzelőanyag és távfűtés - kedvezményes kulcsban tartására átmeneti mentességi igényt jelentettünk be, amivel a jövőben élni is kívánunk. A középtávú tervek között szerepel az áfa jelenleg 25 %-os normál kulcsának csökkentése.

A jövedéki adózás szabályai a közösségi rendelkezésekkel nagymértékben harmonizáltak. Az Európai Unióban előírt minimális adószinttől való lemaradás csökkentése érdekében azonban több termékkörnél (alkohol, cigaretta) szükséges az adószintek felzárkóztatása. A versenyképesség javítását szolgálja a jövedéki adó rendszerének tervezett, részben már megkezdett korszerűsítése, így különösen a vonatkozó szabályok pontosítása, az adatszolgáltatási rendszer egyszerűsítése.

Az Európai Unióhoz történő csatlakozás kapcsán vállalt kötelezettségeinkkel összhangban 2004-től tervezzük megszüntetni a kávé és az arany fogyasztási adóját. A személygépkocsi fogyasztási adója ugyanakkor regisztrációs adóvá alakul át.

A vámigazgatás területén a nemzetközi jogharmonizációs kötelezettségek teljesítése eredményez változásokat. A vámjogi szabályozás egyéb anyagi és eljárási szabályai a közösségi Vámkódex és annak végrehajtási rendelete közvetlen magyarországi alkalmazásával valósul meg.

A társasági adó szabályozásában a következő években alapvető szempont az Európai Unió irányelveivel való összhang biztosítása. A konkrét szabályok kialakításánál - figyelembe véve az üzleti adózásra vonatkozó magatartásiszabály-gyűjteményt - tartózkodni kívánunk minden olyan módosítástól, amely az ajánlás szerint káros intézkedésnek minősülhet. A társaságiadó-kedvezmények átalakítása az Európai Uniónak az állami támogatásokra vonatkozó irányelvei és gyakorlata figyelembevételével történik, mely szerint a jelenlegi adókedvezményekre vonatkozó jogszerzés lehetősége legkésőbb az EU-hoz történő csatlakozás időpontjától kezdve megszűnik, figyelembe véve a szerzett jogok tiszteletben tartására vonatkozó alkotmányos előírást. Az új kedvezményeket a szabályozás a támogatott projekt beruházási értékének arányában engedi majd érvényesíteni. A szabályozók átalakításánál - a kormányprogramnak megfelelően - prioritásként érvényesül a hazai vállalkozások versenyképességének javítása, a kis- és középvállalkozások fejlődésének elősegítése, az adózási adminisztrációs terhek csökkentése.

A személyi jövedelemadó-rendszerben adócsökkentést kell megvalósítani, amely a progresszív adómértékek csökkenése, illetőleg a vonatkozó adósávok „széthúzása” formájában történhet. A személyi jövedelemadó szabályainak tervezett módosításai elsősorban a lakossági megtakarítások növelésére, az öngondoskodás erősítésére, a versenyképesség fokozására irányulnak. Ezen a területen is teljesülnek az uniós jogharmonizáció követelményei, ideértve például az egyenlő elbánásról szóló ajánlás egyértelmű érvényesítését.

Az önkormányzati finanszírozási rendszer korszerűsítésével párhuzamosan a közeljövőben napirendre kerülhet a helyi adózás rendszerének korszerűsítése. Az EU jogharmonizáció a helyi adókban megtörtént. Ezen a területen az önkormányzatok számára biztosított mentességek, kedvezmények nyújtására vonatkozó jogosultság korlátozási időpontjának esetleges előbbre hozatala jelenthet mindössze feladatot.

A társadalombiztosítási járulék-rendszerben továbbra is kiemelt cél a munkáltatók terheinek csökkentése. A Kormány szándékai szerint a fix összegű egészségügyi hozzájárulás fokozatosan megszüntetésre kerül. Ez az intézkedés ösztönözheti a munkáltatókat a foglalkoztatás bővítésére. Ezzel, valamint a magánnyugdíj-pénztári tagdíj mértékének emelésével egyidejűleg várható az egyéni járulékfizetési szabályok módosítása, az egyéni és munkáltatói járulék jelenleginél arányosabb mértékeinek meghatározása. Az egészségügyi rendszer feltételeinek módosításával párhuzamosan várható az egészségbiztosítás finanszírozási rendszerének megváltoztatása. További kiemelt cél a járulékfizetéssel kapcsolatos adminisztráció egyszerűsítése. Ennek fontos eszköze a nem papíralapú bevallási formák széles körű elterjedésének ösztönzése.

4. Költségvetés-politika prioritásai

Kis- és középvállalkozások

A költségvetés-politika továbbra is prioritásként kezeli a hazai kis- és középvállalkozások versenyképességének növelését, finanszírozási lehetőségeik javítását. Az elfogadott középtávú KKV-fejlesztési stratégia továbbfejlesztésének alapgondolata az, hogy fokozni kell a gazdaságpolitika kiszámíthatóságát és a lehető legnagyobb mértékben vállalkozásbaráttá kell tenni az üzleti környezetet.

A vállalkozások műszaki-technológiai színvonalának emelése érdekében támogatott cél az elavult géppark lecserélése az EU követelményeinek megfelelő eszközökre, a korszerű technológiák alkalmazása, a minőségbiztosítási rendszerek elterjedése, illetve a minőségi-tanúsítványok megszerzése.

Közlekedés

A közúthálózat, ezen belül a gyorsforgalmi úthálózat fejlesztése a fenntartható gazdasági növekedés egyik alapvető infrastrukturális feltételének. A középtávú gyorsforgalmi úthálózat-fejlesztési program keretében folytatódik a transz-európai folyosók és az azt kiegészítő TINA hálózat magyarországi szakaszainak kiépítése. Sor kerül egyéb fontos térségfejlesztő beruházásokra is, így például megépül a szekszárdi Duna-híd. A magyar vasúti közlekedés reformja - amelynek legfontosabb eleme a MÁV Rt. reformja - hatékonyabban működő, versenyképesebb és az EU normáknak megfelelő vasút kialakítását szolgálja.

Lakásprogram

A 2000-ben elindított lakásprogram új támogatási formákat vezetett be (elindult a jelzáloghitelezés; megemelkedett az új lakások vásárlására, építésére nyújtott hitelek kamattámogatása; bevezetésre került a használt lakások vásárlására, meglévők bővítésére, korszerűsítésére igénybe vehető hitelek kamattámogatása; elindult a bérlakás-program támogatása), amelyek jelentősen ösztönözték a lakásépítést, -vásárlást és -korszerűsítést.

Erősödik a támogatások szociális jellege. Cél, hogy a legszegényebb rétegek támogatások révén, míg a tehetősebbek elsősorban piaci eszközök felhasználásával biztosítsák lakhatási feltételeiket. Folytatódnak azon célprogramok, amelyek a pályakezdő fiatalok, valamint a nyugdíjasok számára épített lakásokhoz nyújtanak támogatást. Új „albérlők háza” program indul a krízishelyzetben lévők által igénybevehető szociális bérlakások létesítésére. A mozgáskorlátozottak számára a lakásuk akadálymentessé tételéhez nyújtott eddigi állami támogatás mellett a sérült és fogyatékos emberek részére speciális otthonok építéséhez is támogatást nyújt az állam.

Bővíteni kell a bérlakás-állományt a bérlakás építési program folytatásával, a jelenleg magántulajdonú panellakások egy részének megvásárlásával és az állami ingatlanokban kialakított lakások bérbeadásával. Az önkormányzatokkal együttműködve, közös finanszírozással felgyorsítva szükséges a leromlott állapotú panel- és tömbházak rekonstrukciója.

Befektetés-ösztönzés

A befektetés-ösztönző politika stratégiai célrendszerét egyes megőrzendő célok mellett újakkal kell kiegészíteni. Ezek:

- új lendületet kell adni a beruházásoknak, a tőkebeáramlásnak,

- a Magyarországon már letelepedett vállalatok megtartása és új beruházásokra való ösztönzése, nyereségük fejlesztési célú visszaforgattatása,

- fenntartva a feldolgozóipari beruházások növekedési ütemét a stratégiai szolgáltatások arányának, valamint Magyarország regionális szerepének növelése,

- az országon belüli regionális egyenlőtlenségek csökkentése érdekében az elmaradottabb, hátrányos helyzetű, kihasználatlan munkaerő-felesleggel rendelkező térségek tőkevonzó képességének erősítése,

- a magyarországi kutatás-fejlesztési és innovációs képességek jobb kihasználása,

- magyarország háttéripari-beszállítói hálózatainak kiépítése, fokozottabb igénybevétele.

Mindehhez meg kell változtatni az eszközrendszert. Az egyes eszközök meghatározásakor a következő elveket kell tekintetbe vennünk:

- az EU állami támogatásokra és versenyre vonatkozó szabályainak való megfelelés;

- kiszámíthatóság, azaz jogbiztonság és tervezhetőség;

- normativitás, átláthatóság, a minden gazdasági szereplő számára elérhető támogatási elemek arányának növelése, a diszkrecionális elemek arányának visszaszorítása mellett.

Oktatás, kutatás-fejlesztés

Kiemelt fontosságú az oktatás és képzés átfogó, rendszerszerű fejlesztése, mely erősíti a versenyképességet, javítja az esélyegyenlőséget és csökkenti a területi különbségeket. E célok érdekében a legfontosabb feladatok

- a gazdaságilag elmaradott térségekben a közoktatási infrastruktúra korszerűsítése,

- a szociálisan hátrányos helyzetű csoportok tagjai részére speciális pedagógiai programok bevezetése az alapképzésben és a szakképzésben,

- a szakképzés és a munkaerő-piaci igények összehangolása, a pályaorientációs rendszer fejlesztése,

- a felsőoktatás expanziójával párhuzamosan az ágazat intézményi és képzési struktúrájának korszerűsítése,

- az egész életen át tartó tanulás szabályozási és intézményi kereteinek megteremtése, hozzáférés biztosítása a formális és nem formális tanuláshoz.

A kutatás-fejlesztés és technológia-politika a gazdasági versenyképesség és a humánerőforrás-fejlesztés meghatározó eszköze. Középtávon közvetlen költségvetési támogatással, valamint az európai kutatási programokban történő eredményes részvétel elősegítésével, továbbá közvetett gazdaság- és tudománypolitikai ösztönzőkkel (pl. fejlesztési adókedvezmény) kell biztosítani a K+F ráfordítások növekedését. Kiemelt feladat:

- az innováció-barát szabályozási környezet megteremtése,

- a szellemi tulajdon védelmének elősegítése,

- a kis- és középvállalkozások innovációs forrásainak bővítése.

Fenti célok megvalósítását segíti elő a regionális koordináció erősítése és a K+F  - ezen belül uniós - források jelentősen növekvő mértékű igénybevétele.

Tudásalapú, információs társadalom

A fejlett országokkal szembeni, e téren mutatkozó lemaradásunk mérséklése érdekében erőforrásokat kell koncentrálni a feltételek kialakítására. Ennek érdekében sor kerül:

- a piaci verseny erősítését szolgáló törvények és szabályok kidolgozására a hírközlés, adatátvitel, hálózatfejlesztés, tartalomszolgáltatás területein, valamint

- az információs, kommunikációs eszközök (magán-, üzleti, közösségi szegmensekben) a lakosság legszélesebb rétegeihez történő eljuttatására.

Agrár- és vidékfejlesztés

Az agrárgazdaság fejlesztésének fő célja az európai integrációba beépülő, versenyképes agrárgazdaság megvalósítása és munkahelyteremtő, a Nemzeti Agrár-környezetvédelmi Program keretén belül környezetkímélő vidékfejlesztési programok támogatása.

A csatlakozás az agrártámogatásoknál jár a legátfogóbb változással. Az egyes termékpályák piacszabályozása (intervenciós beavatkozások, exporttámogatás, stb.) 2004-től már az uniós szabályok szerint, uniós források terhére történik, beleértve a terület- és állatlétszám-alapú kifizetéseket is. A lehetséges konstrukciókban és mértékekkel továbbra is lesznek nemzeti támogatások, melyek a harmonizáció könnyítése mellett a versenyképesség erősítését szolgálják. A vidékfejlesztés az EU ilyen irányú, egyre bővülő hatókörű programjaiba tagolódik.

Az - évente meghatározott ütemben növekvő - uniós források és a nemzeti támogatások összességében és együttesen, de a korábbitól eltérő struktúrában biztosítják az agrár- és vidékfejtesztés területén a támogatottsági arány megtartását.

A vidékfejlesztés - mint a Közös Agrárpolitika második pillére - az uniós csatlakozási felkészülés előrehaladásával egyre növekvő szerepet kap a magyar gazdaságpolitikában is. A vidékfejlesztés alapvető stratégiai céljai a vidéki népesség esélyegyenlőségének javítása, a helyi adottságokra alapozott kiegészítő jövedelemszerzés, az ehhez szükséges infrastrukturális fejlesztések, a foglalkoztatás és a népességmegtartás elősegítése.

E célok megvalósítása érdekében szükséges:

- alternatív foglalkoztatási szakmai vertikumok szervezése,

- ökológiai alapú gazdaságszervezési programok megvalósítása a Nemzeti Agrár-környezetvédelmi Program keretén belül horizontálisan, valamint az érzékeny természeti területeken,

- sajátos vidéki társadalmi problémák kezelését célzó programok szervezése (pl. EU LEADER Program beindítása),

- képzési, tájékoztatási programok szervezése, a vidékfejlesztés pénzügyi támogatásainak fejlesztése,

- a Regionális Vidékfejlesztési Irodák és a Kistérségi Vidékfejlesztési Ügynökségek felállítása.

Területfejlesztés

2004-től az EU csatlakozást követően megnyíló közösségi források igénybevételével a magyar területfejlesztés-politika anyagi mozgástere jelentősen kibővül. 2004-2005-ben várhatóan befejeződnek a PHARE regionális programjai, ugyanakkor 2004-től - amennyiben a Nemzeti Fejlesztési Tervet az EU a Közösségi Támogatási Keret alapjául elfogadja - a regionális prioritásokra évi átlagban mintegy 70 milliárd Ft többletforrás használható fel a Strukturális Alapokból. Ehhez járul még a Kohéziós Alapból felhasználható évi 90 milliárd Ft forrás, amelynek kb. fele a területfejlesztéssel közvetlenül összefüggő, egyes környezetvédelmi és közlekedési nagyprojektek megvalósítását segíti elő. A források igénybevétele szempontjából a 2004-2006 évi költségvetés-politikában alapvető prioritást kell, hogy kapjon az EU források társfinanszírozási feltételeinek megteremtése, a projekt-előkészítés kormányzati támogatása - kiemelten a gyenge jövedelmi hátterű önkormányzatok társfinanszírozási képességének erősítése.

2006-ig fokozatosan elérendő cél, hogy az EU 2007-től kezdődő programozási időszakára már megteremtődjenek az egyes régiók saját EU által támogatott programjai megvalósításának intézményi és finanszírozási feltételei (regionális önkormányzatok, régiók saját forrásai).

5. Nemzeti Fejlesztési Terv

Magyarország előreláthatólag 2004. január 1-jén csatlakozik az Európai Unióhoz, és ezt követően jogosulttá válik az EU Strukturális és Kohéziós Alapjainak támogatására. Ezeknek az alapoknak az az elsődleges célja, hogy - a gazdasági és szociális kohézió erősítése érdekében - segítsék a tagállamok, valamint a régióik közötti fejlettségi különbségek csökkentését. A 2004-2006 közötti időszak átfogó társadalmi, gazdaságpolitikai dokumentuma a Nemzeti Fejlesztési Terv (NFT), mely meghatározza, hogy az Európai Unió Strukturális és Kohéziós alapjaiból, illetve hazai forrásokból mely területeket kívánja Magyarország fejleszteni.

A Strukturális Alapok általános szabályozásáról szóló 1260/1999/EK sz. Tanácsi Rendelet értelmében az alapok igénybevételéhez az 1. célkitűzés hatálya alá tartozó, kevésbé fejlett régiókkal rendelkező tagállamoknak Nemzeti Fejlesztési Terv keretében ki kell dolgozniuk és az Európai Bizottság elé terjeszteniük fejlesztési célkitűzéseiket és prioritásaikat. Ez a dokumentum képezi az alapját a Bizottsággal folytatandó tárgyalásoknak, melyek eredményeként készül el a támogatások jogi keretét jelentő Közösségi Támogatási Keret (KTK). A Közösségi Támogatási Keret tartalmazza az EU és a magyar fél pénzügyi kötelezettségvállalását arra, hogy 2004 és 2006 között a Strukturális Alapokból közösen finanszírozott egyes fejlesztési területekre milyen összeget fordítanak.

A “Regionális Politika” csatlakozási fejezet tárgyalása során Magyarország vállalta, hogy ez év végén benyújtja a Nemzeti Fejlesztési Tervet, amelynek alapján megkezdődhetnek a tárgyalások a közösségi támogatásokról.

Az NFT-ben megjelölt célok és prioritások alapján készülnek el a fejlesztési intézkedéseket tartalmazó ágazati és regionális Operatív Programok (OP). A dokumentumban indikátorokkal kell igazolni azt is, hogy az Operatív Programokban megjelenő prioritások és intézkedések valóban hozzájárulnak a NFT-ben megjelölt társadalmi-gazdasági célok eléréséhez. Az intézkedések végrehajtásának ellenőrzésére hatékony monitoring-rendszert kell felállítani, amely egyúttal a folyamatos társadalmi kontrollt is biztosítja.

A Nemzeti Fejlesztési Tervben szereplő fejlesztések előkészítésének és megvalósításának sikere nagymértékben függ az ország abszorbciós képességétől, vagyis attól, hogy a rendelkezésre álló támogatási keretet az ország teljes egészében fel tudja-e majd használni fejlesztési elképzeléseinek megvalósításához.

A 2004-2006 közötti időszakra szóló Nemzeti Fejlesztési Terv Stratégiája a következő évek fejlesztési elképzelései mellett kijelöli azokat a fejlesztési irányokat is, amelyek megvalósulásához a kereteket majd a következő, a 2007-2013 közti EU költségvetési időszakra szóló NFT adja. Ezeknek az elképzeléseknek a körvonalait egy 2015-ig szóló Jövőkép határozza meg, amely a most készülő, 3 évre szóló, és a második, 7 éves időtartamot felölelő NFT-ket egyetlen egységes keretbe fogja össze.

Az NFT fő stratégiai célkitűzései - az eltérő időkeretek miatt esetenként csak áttételesen - a tudás alapú társadalom sikeres magyarországi kialakulását leíró jövőképhez illeszkednek. A “Kreatív Magyarország” forgatókönyvben leírt fejlődési pályán haladva - jórészt az EU források hatékony hasznosításával - az ország a fejlődés befektetés-vezérelte szakaszából rövid időn belül sikeresen átlép az innováció-vezérelte szakaszba. Ez lehetővé teszi, hogy az átmenet rekonstrukciós periódusára jellemző magas növekedési ütemet hosszabb időn át megőrizve, 2015-re Magyarország több területen az Unió fejlett tagállamaihoz zárkózzon fel. Az életminőség folyamatos javulását a tudásalapú gazdaság növekvő versenyképességén és jövedelmezőségén alapuló, regionálisan kiegyensúlyozott, ökológiai és gazdasági szempontból is fenntartható fejlődés biztosítja.

Magyarország földrajzi helyzete miatt részese marad a közép-európai (átalakulási) folyamatoknak és versenynek, miközben az Unió határ-országaként egyrészt esélyt kap arra, hogy délkelet-európai regionális üzleti szolgáltató központtá váljon, másrészt tudatosan szembe kell néznie az e térség országainak lassúbb átalakulásából fakadó bizonytalanságok, esetleges veszélyek negatív hatásaival.

A tudásalapú gazdaság és társadalom magyarországi kialakulásához kedvező lehetőséget nyújtanak az oktatás, a tudományos kutatás és a magas kultúra jelentős hagyományai, ezek társadalmi elismertsége és támogatott megújulásuk. A (szélesen értelmezett) innovációs tevékenységek többek között adócsökkentéssel, majd adóreformmal is elősegítendő támogatása jelentősen segítheti a gazdaság és a társadalmi élet minden területén a modernizációt, a társadalmi versenyképesség növekedését. A gazdasági szerkezet és az alkalmazott technológiák megújulását, a felhalmozás és a beruházások erőteljes növekedését nagymértékben elősegítheti a klaszter-hatás kialakulása és megerősödése. E folyamatoknak egyszerre feltétele és következménye a (külföldi) működőtőke beáramlása, a nemzetközi nagyvállalatok térségi központjainak kialakulása, illetve a magyarországi megtakarítások folyamatosan magas szintje, valamint az államháztartás és a közszféra átfogó modernizációja.

Az infrastruktúrának az európai közlekedési folyosókra és a széles sávú átvitelt biztosító távközlési és informatikai hálózatokra egyaránt kiterjedő kiépítése és megújítása biztosítja a régiók jobb elérhetőségét és a lakosság legszélesebb köreinek hozzáférését a korszerű info-kommunikációs (ICT) szolgáltatásokhoz.

Az egész életen át tartó tanulás rendszerét kialakító oktatási reform következtében folyamatosan nő és korszerűsödik az emberek képzettsége és általános műveltsége. Az innováció és a kutatás-fejlesztés növekedése mellett ez válik a működőtőke-bevonás, illetve a fokozatosan növekvő belső felhalmozás meghatározó tényezőjévé. Az egészségügyben végrehajtott átfogó reformok hatására javul a lakosság egészségi állapota, emelkedik a születéskor várható élettartama.

A közigazgatási és az adóreform, illetve a decentralizáció nyomán modernizálódik a közszféra, ami az önszerveződő és önszabályozó civil- és non-profit szféra súlyának növekedésével együtt nagyban hozzájárul a társadalmi versenyképesség folyamatos javulásához.

Ez a fejlődési pálya olyan erőteljes jövedelem-növekedést eredményez, ami újabb forrásokat teremt a hátrányos helyzetű térségek befektetésvonzó képességének növelésére és a munkaerő alkalmazkodó képességének javítására, ami által az ország területi fejlődése kiegyensúlyozottabbá válik, kohéziója erősödik.

A “Kreatív Magyarország” forgatókönyv megvalósulása esetén az ország a délkelet-európai térség szolgáltató központjává válik. A közszféra modernizációja során kialakuló közigazgatási régiók nemcsak a magyarországi, de a határon átnyúló térségek fejlődéséhez is képesek dinamizáló keretet biztosítani. Mindez nagyban elősegíti a magyarországi cégek, így a KKV szektor modernizációját, versenyképességének növekedését, bekapcsolódását a nagy nemzetközi cégek beszállítói hálózataiba.

A „Kreatív Magyarország” forgatókönyv keretében az oktatás és a kultúra, a kutatás-fejlesztés és az egészségügy “exportágazatként” is jelentős bevételt termel és meghatározó húzóágazattá válik.

A forgatókönyv következő pillére, hogy a széleskörű innováció, a kutató-fejlesztő központok kialakulása következtében egyes - többnyire világgazdasági réspiacokra kerülő - termékek előállítói nemcsak a világgazdasági folyamatok gyors követésére, hanem esetenként azok alakítására is alkalmassá válnak. Az innováció és technológia vezérelte gazdasági fejlődés nyomán kialakulnak és megerősödnek a határokon is átívelő regionális klaszterek, ami hozzájárul ahhoz, hogy Magyarország az EU egyik sikeres közepes tagállamaként integrálódjon a multinacionális cégeket és a világ legfejlettebb országait magába foglaló hálózati újgazdaságba.

Különösen céltudatos, összehangolt fejlesztések és kedvező külső feltételek egyidejű érvényesülése esetén Magyarország 2015-re nemcsak megközelítheti, de néhány fontos területen el is érheti, sőt - Írországhoz vagy Finnországhoz hasonlóan - meg is haladhatja az EU gazdasági fejlettségének átlagát. Ehhez, a “Kreatív Magyarországnál” is kedvezőbb forgatókönyv megvalósulásához a legkorszerűbb technológiák széles körű elterjedését, a társadalmi tudásbázis és kulturális színvonal ugrásszerű növekedését, a közszféra gyors modernizációját eredményező hatékony fejlesztéspolitika és jelentős mértékű tőkebevonás szükséges. Egy ilyen modellt - többek között - a távoktatás, a távegészségügy, a távmunka legkorszerűbb formáinak tömegessé válása, a kockázati tőkeforrások, a K+F tevékenység, dinamikus növekedése, valamint az életminőség EU átlagot messze meghaladó ütemű javulása jellemezne.

Az NFT átfogó és specifikus céljai

Magyarországon összességükben kedvezőek a feltételek az innováció-vezérelt - a fenntarthatóság és a kohézió szempontjaira tekintettel lévő - gazdasági fejlődésre és a tudásalapú társadalom kialakulására. Ehhez számos területen fejlesztésekre, beavatkozásokra van szükség. Az életminőség javítása érdekében - az ahhoz vezető fejlődési pálya pilléreinek ismeretében - öt átfogó cél rajzolódik ki. Ezen átfogó célok elérését szolgálják a 2004-2006 közötti periódusra szóló Nemzeti Fejlesztési Terv stratégiai fejlesztési irányait, főbb sarokpontjait kijelölő specifikus célok. Az NFT Stratégiája az alábbi hosszú távú átfogó és ezekhez kapcsolódó specifikus célok figyelembevételével készül:

Átfogó Cél I.:

Egészséges, képzett, innovatív és szolidáris társadalom kialakítása

- a népesség kulturális, képzettségi és tudásszintjének emelése

- a munkaerő foglalkoztathatóságának és alkalmazkodóképességének javítása

- a társadalmi esélykülönbségek csökkentése, a hátrányos helyzetűek beilleszkedésének elősegítése munkaerő-piaci integrációjuk és a szociális védelmi rendszer erősítése által

- az egészségügyi ellátórendszer átalakítása, korszerűsítése

Átfogó Cél II.:

A gazdaság versenyképességének növelése

- a termelőszektor modernizációja

- az üzleti környezet fejlesztése

- az agrárgazdaság komparatív előnyeinek kihasználása

- a közlekedési infrastruktúra fejlesztése

Átfogó Cél III.:

A környezetminőség javítása, fenntartható erőforrás- gazdálkodás

- a környezeti szempontok integrálása és érvényesítése az egyes ágazati politikákban

- a környezetterhelés csökkentése, a települési környezeti állapot megőrzése és javítása

- a kedvező természeti adottságok fenntartható használata

Átfogó Cél IV.:

A kiegyensúlyozott területi fejlődés elősegítése

- a gazdaság erősítése a regionális sajátosságok figyelembevételével

- helyi kezdeményezésekre építő, vonzó gazdasági és szociális környezet megteremtése

- a vidék felzárkózási lehetőségének megteremtése

Átfogó cél V.:

A tudásalapú társadalom és a szolgáltató közigazgatás feltételeinek megteremtése

- az információs társadalom térnyerésének elősegítése

- a társadalmi versenyképesség erősítése

- az információs gazdaság kiépülésének elősegítése

- a tudásalapú társadalomhoz szükséges tudásbázis és az innovációs képességek fejlesztése

- a közigazgatás modernizációja, a szolgáltató közigazgatás feltételeinek megteremtése

Az NFT keretében tervezett fejlesztési programok illeszkednek az általános kormányzati fejlesztéspolitikai elképzelésekhez, illetve az NFT Stratégia célrendszere, a célok elérését szolgáló operatív programok és azok prioritásai szorosan kapcsolódnak Magyarország Középtávú Gazdaságpolitikai Programjához.

6. Helyi önkormányzatok gazdálkodása

A következő évek feladata a szétaprózott önkormányzati rendszer széles feladat- és hatáskörének áttekintése. Szükséges a feladatok és erőforrások egészséges koncentrálása, az ésszerűbb, erőforrásokat hatékonyabban felhasználó önkormányzati rendszer kialakítása érdekében.

A Kormány programjában kiemelt hangsúlyt kap a közvetlenül választott regionális önkormányzatok középtávon történő létrehozása. A létrejövő regionális önkormányzatok fontos feladatot látnának el a nagytérségi lakossági ellátások, így az egészségügy, az oktatás terén éppen úgy, mint az infrastruktúra fejlesztésében. A központi kormányzat és a dekoncentrált szervek meghatározott fejlesztési feladatait átvennék; a közvetlen területfejlesztési célt szolgáló források mellett a foglalkoztatás-politikai és az agrártámogatási pénzeszközök megfelelő része felett is rendelkeznének.

Az önkormányzati, ezen belül a feladat- és hatásköri rendszer átrendezése az Alkotmány és az önkormányzati törvény - széles politikai konszenzussal történő - módosítását feltételezi. Az új önkormányzati struktúrához igazodva tovább kell fejleszteni a több helyi forráson alapuló, feladatorientált önkormányzati forrásszabályozást. Cél:

- a helyi döntésű bevételek (adók) súlyának emelése, az egységes ingatlanadó bevezetésével, az egyidejű adóharmonizáció elvégzésével,

- az önkormányzatok részére átengedett központi adók arányának további növelése,

- az önkormányzatok közötti jövedelemkülönbség mérséklés erősítése, az iparűzési adó konstrukciójának ennek érdekében történő átalakításával,

- a jelenlegi szétaprózott feladatellátáshoz igazodó, bonyolult központi támogatási rendszer egyszerűsítése, a normatívák számának csökkentésével, az önhibájukon kívül hátrányos helyzetbe került önkormányzatok támogatási rendszerének átalakításával, normatív rendszerbe történő illesztésével.

Az államháztartás pénzügyeinek reform folyamatába illeszkedően 2002-től az önkormányzatok állami támogatása igénylésének, felhasználásának és elszámolásának előzetes ellenőrzését a kincstári rendszer és területi szervei végzik. Tevékenységüket a további években kell kiterjeszteni valamennyi, az államháztartás más alrendszereiből a helyi önkormányzatokat megillető támogatásra.

7. Európai Unióhoz való csatlakozás költségvetési vonzata - költségvetési rendszerünk kapcsolódása az Unióhoz

A jelenlegi Európai Uniós és a hazai uniós álláspont alapján Magyarország Európai Unióhoz való csatlakozására 2004-ben kerül sor. Az EU tagállammá válásával Magyarország jogosult lesz az Unió közösségi politikái keretében kapható támogatásokra, illetve hozzá kell járulnia az Unió költségvetéséhez. Ennek értelmében az Európai Unióból származó forrásoknak - a folyamatban lévő előcsatlakozási (PHARE, ISPA, SAPARD) programokból, az agrártámogatásból, a Strukturális Alapokból és a Kohéziós Alapból származó forrásoknak -, valamint az uniós befizetési kötelezettségeknek (az Európai Unió költségvetéséhez történő hozzájárulásoknak és egyéb uniós befizetési kötelezettségeknek) is meg kell jelenniük az államháztartás bevételeiben, illetőleg kiadásaiban.

Az Európai Uniós befizetési kötelezettségek

Az Európai Unió költségvetése, annak szerkezete tehát mind a kapható források, mind a befizetési kötelezettségek tekintetében 2004-től meghatározó szerepet fog játszani Magyarország költségvetésének kialakításában.

A magyar költségvetés és az Unió költségvetésének kapcsolata 2004-2006. között

A tagországok számára nincs kötelezően átveendő költségvetési rendszer, struktúra, eljárási rend, így a tagországi költségvetési rend, a tervezési-elszámolási rendszer nemzeti szuverenitás keretében marad. Bizonyos költségvetési tervezési, pénzügyi lebonyolítási, ellenőrzési, beszámolási feltételeket azonban biztosítani kell, annak érdekében, hogy a kötelezettségeket teljesíteni lehessen az EU források befizetése és az EU forrásokhoz való hozzájutás érdekében.

Az átláthatóság (transzparencia) érdekében a Közösségből érkező forrásokat meg kell jeleníteni a magyar költségvetésen. Ez azt jelenti, hogy e forrásokat a költségvetés bevételi oldalán és kiadási oldalán egyaránt szerepeltetni kell. Ez a prezentáció lényegében nincs hatással a költségvetés egyensúlyi poziciójára, viszont ily módon biztosítható a bármely más költségvetési előirányzattal történő azonos elbánás, kezelés, ellenőrzés.

Csatlakozásunk után a vámbevételek 75 %-a az Uniót illeti. A közösségi vámok beszedése ugyanakkor nemzeti feladat, hazai kötelezettség az ezzel kapcsolatos nyilvántartás, számbavétel, az Európai Bizottság részére történő beszámolási kötelezettség. E feladat ellátása érdekében a vámbevétel 25 %-át a tagállam visszatarthatja és ez az összeg a nemzeti költségvetés bevételeit növeli.

A vámbevételek jelentős részének „kiesése” mellett az ÁFA- és GNP-alapú EU költségvetési hozzájárulás kötelezettsége egyértelműen többletkiadást jelent a magyar költségvetés számára.

Csatlakozásunk előtt hazai jogszabályokban kell szabályozni az uniós rendelkezéseknek megfelelően azt, hogy mely szervezetek, mikor és hogyan végzik majd el a befizetéseket, illetve hogy milyen szervezeti keretek között történik a nemzeti költségvetés által kapott támogatások fogadása és továbbítása a kedvezményezettek részére.

Az Európai Unió költségvetéséhez történő hozzájárulási kötelezettség mellett egyéb befizetési kötelezettségek is felmerülnek a csatlakozás során. Ezek a kiadások különféle ügynökségek, bizottságok, alapok, EIB, stb. tagdíjaiból, részesedések jegyzéséből állnak.

A 2004-2006 között várható támogatások és költségvetési befizetések

Az Unió költségvetéséből kapható mezőgazdasági és strukturális támogatásokról, a költségvetési hozzájárulás módjáról, összegéről (a visszatérítésről) csak a csatlakozási tárgyalások utolsó szakaszában, 2002 decemberében várható megegyezés. A tárgyalásokon Magyarország célja az, hogy - az Unió egyik alapvető szabálya, az egyenlő elbánás elve alapján - a magyar termelők is hozzá juthassanak a jelenlegi tagállamok mezőgazdasági termelőit megillető agrártámogatásokhoz, illetve a magyar régiók fejlettségi szintjük szerint részesülhessenek a strukturális támogatásokból.

A befizetések tekintetében Magyarország vállalta a közösségi szabályok maradéktalan teljesítését, ugyanakkor kinyilvánította, hogy - csakúgy, mint a korábban csatlakozó országok - teljes költségvetési hozzájárulási kötelezettségét fokozatosan kívánja elérni, illetve befizetéseiből visszatérítésre tart igényt. Az újonnan csatlakozó országok, így Magyarország költségvetési befizetési terheinek enyhítéséhez való jogát az Európai Bizottság, illetve az Európai Tanács is több fórumon elismerte.

A közvetlen költségvetési hatású tárgyalások eredményétől tehát Magyarország azt várja, hogy az ország Unióval szembeni pozíciója a csatlakozás évétől jelentősen javuljon.

Részletes indokolás

Első rész

A Magyar Köztársaság 2003. évi központi költségvetése

Első fejezet

A központi költségvetés kiadásainak és bevételeinek főösszege, a hiány mértéke és finanszírozásának módja

Az 1-2. §-hoz

A törvény és az 1. számú melléklet a főösszegeket, a hiányt, a kiadások és a bevételek fejezetek, címek, alcímek, jogcím-csoportok, jogcímek, előirányzat-csoportok és kiemelt előirányzatok szerinti bontását, továbbá a központi költségvetés deviza- és forint-adósságállományával kapcsolatos rendelkezéseket tartalmazza.

A 3. §-hoz

Az Országgyűlés ebben a paragrafusban felhatalmazza a pénzügyminisztert, hogy a törvényben jóváhagyott hiányt finanszírozza, az államadósságot és a költségvetési követeléseket kezelje. E felhatalmazás tág értelemben biztosít keretet államadósság-kezelési műveletekre. A költségvetési év előtt és az év folyamán nem lehet merev, részletes előírásokkal szabályozni a végezhető műveleteket, hiszen az adósságkezelés tényleges lehetőségeit nagyrészt befolyásolni fogja az állampapírpiac aktuális helyzete is. Az adott évi részletes műveletekről ezen felhatalmazás alapján majd a költségvetési év lezárása után, a zárszámadás keretében számol be a pénzügyminiszter.

A Magyar Nemzeti Bankról szóló törvény az éves költségvetési törvény feladatául írja elő a Magyar Nemzeti Bank által 1991. előtt nyújtott kedvezményes kamatozású hitelek kamatának meghatározását.

Második fejezet

A központi költségvetés egyes előirányzatainak megállapításával, teljesítésével, illetőleg felhasználásával kapcsolatos rendelkezések

A központi költségvetés tartalék-előirányzatai

A 4. §-hoz

E paragrafus szabályozza annak az összegnek a tervezett felhasználását, amely céltartalékként a köztisztviselők, szolgálati viszonyban állók illetményhelyzetének és ezzel összefüggésben az igazságügyi és ügyészségi alkalmazottak illetményének javításából adódó, valamint a főtisztviselők illetményével, továbbá a központi költségvetési szerveknél megvalósuló létszámcsökkenésekkel összefüggő kifizetések teljes vagy részbeni fedezetére szolgál.

Az állam vagyonával és a felhalmozásokkal kapcsolatos rendelkezések

Az 5. §-hoz

A paragrafus az ÁPV Rt. gazdálkodásának keretszabályait tartalmazza. A gazdálkodási szabályok az ÁPV Rt. tevékenységének letisztítását tükrözik. Megszűnnek a - korábbi évekre jellemző - egyedi, a vagyonkezelési profilt sajátosan értelmező projekt- és ingatlanvásárlási feladatok. A privatizációs tartalék felhasználási jogcímei is igazodnak a tartalék valós funkciójához, csak a korábbi privatizációkhoz kapcsolódó kötelezettségek miatt teljesíthetők innen kifizetések. 2003-tól már nem használhatja fel a kormány a privatizációs tartalékot gazdaságpolitikai célokra.

A NATO-hoz történt csatlakozásnak és a Magyar Honvédség új diszlokációjának következtében bizonyos készletek és ingatlanok honvédelmi célra feleslegessé váltak. Ezek a kincstári vagyonikörből való kivonásukat követően az ÁPV Rt. hozzárendelt vagyonába kerülnek át, és ezt követően kerülnek értékesítésre.

Az ÁPV Rt. kiadási előirányzatait tartalmazó törvényi melléklet az eddigiekhez hasonló tartalmú, de új - az ESA’95 szerinti statisztikai szabályokra épülő - szerkezetű. Az EU csatlakozás szempontjából mérvadó ESA’95 szerinti számbavétel az ÁPV Rt-re is kiterjed, a társaság is része a kormányzati szektornak. A gazdálkodást behatároló kiadási előirányzatok merevségének oldására a két csoporton belül (kormányzati szektor hiányát érintő, illetve nem érintő) az ÁPV Rt.-t felügyelő pénzügyminiszter engedélyével átcsoportosításra ad lehetőséget a törvény.

A 6. §-hoz

E rendelkezés lehetőséget ad arra, hogy az önkormányzatok az egyébként nem vagy csak nehezen értékesíthető állami tulajdonú ingatlanokhoz jussanak hozzá, térítésmentesen önkormányzati közfeladatok ellátása, valamint iparfejlesztési célok érdekében. A törvény azt is lehetővé kívánja tenni, hogy a kormány az ÁPV Rt.-nél lévő - alapvetően a HM-től átkerült - eszközöket felhasználhassa nemzetközi segélyakciókban.

A 7. §-hoz

A törvény meghatározza, hogy a központi költségvetési szerv a használatában, kezelésében lévő és a feladatai ellátásához feleslegessé váló gépeket, felszereléseket, járműveket, készleteket mely értékhatárig értékesítheti saját hatáskörben a kincstári vagyon értékesítésére vonatkozó szabályok betartása nélkül. Tartalmazza továbbá a kisösszegű követelések értékhatárát.

A 8. §-hoz

A törvény a jelenleg hatályos rendelkezéshez hasonlóan - miniszteri engedéllyel - lehetővé teszi a KVI többletbevételeinek állami tulajdonú műemlékekre fordítását. Eltér a törvény a korábbi szabályozástól abban, hogy nemcsak a többletbevételek 50%-áról, hanem akár teljes összegéről is rendelkezhet így a miniszter, illetőleg az összeg nemcsak a tartósan állami tulajdonban maradó, hanem a jelenleg kincstári vagyonba tartozó bármely műemlékre fordítható. Ennek indoka, hogy az állami tulajdonban álló műemlékek karbantartására, állagmegóvására, veszélyelhárítására fordítható összeg jelenleg rendkívül szűkös. A jelenlegi karbantartási, felújítási ütemmel aligha biztosítható műemlékeink állagmegóvása és az utókor számára történő megőrzése.

A kormányzati elhelyezési feladatok esetében az ingatlanértékesítések, illetve az elhelyezési kötelezettségek időben eltolódnak, nem egyszerre jelentkeznek, illetve előfordulhat, hogy nem a teljes bevétel szükséges az elhelyezési feladatok végrehajtásához. Figyelembe véve az éves költségvetési gazdálkodást az így keletkező bevétel hatékony felhasználása nem biztosított. Ennek érdekében, valamint a KVI feladatainak minél teljesebb körű ellátása érdekében indokolt a (4) bekezdésben meghatározott bevétel nem csak elhelyezési feladatokkal összefüggő felhasználási lehetősége. Az elsődleges cél ugyanakkor továbbra is az elhelyezési kötelezettségek teljesítése.

A központi költségvetési szervekkel kapcsolatos rendelkezések

A 9. §-hoz

Ez a rendelkezés központi elvonást ír elő a központi költségvetési szervektől az e paragrafusban meghatározott bevételek körében. A kötelezettség ezúttal sem vonatkozik az alapvető funkciók (oktatás, kollégiumi ellátás, egészségügy stb.) ellátásáért fizetett térítésekre, hatósági jellegű és felhalmozási célú bevételekre, átvett pénzeszközökre. A szóban forgó bevételek pontos meghatározását, leírását a PM tájékoztatója részletesen tartalmazza.

A 10. §-hoz

(1)-(2) bekezdéshez: Az (1) bekezdés szerint a HM minden saját bevétele a központi költségvetés és részér képezi. A (2) bekezdés pedig az általános szabályok alóli kivételt tartalmazza.

(3) bekezdéshez: E rendelkezés lehetőséget biztosít az Egészségügyi, Szociális és Családügyi Minisztérium felügyelete alá tartozó intézmények vagyonkezelésében lévő ingatlanok értékesítése esetén arra, hogy az értékesítés ellenértékéből - az értékesítés költségei, valamint a köztartozások levonása után - egészségügyi, szociális célú felhalmozási kiadásokat, ingatlanvásárlást finanszírozzon a tárca. A 100 százalékban e célra felhasználható bevétel felső határa összesen 2.000,0 millió Ft, e fölötti bevétel esetén az államháztartási törvénynek a költségvetési szervek ingatlanértékesítésére vonatkozó szabályai az irányadók.

(4)-(5) bekezdéshez: A kincstári vagyonba tartozó sportcélú létesítmények értékesítésből származó bevétel felhasználása 2000,0 millió Ft-ig továbbra is teljes mértékig a sportcélú létesítmények fejlesztését szolgálja. Ezen összeghatár feletti értékesítés esetén a bevétel felhasználására - a központi költségvetési szervekre vonatkozó- a kincstári vagyon értékesítésével kapcsolatos általános szabályok irányadók.

(6) bekezdéshez: A magyarajkú személyek az Országházat díjtalanul látogathatják.

A 11. §-hoz

Meghatározza a törvény a felsőfokú oktatásban résztvevő hallgatók után járó normatív támogatásokat, valamint a Széchenyi Professzori Ösztöndíj, a Széchenyi István Ösztöndíj, a Békésy György Posztdoktori Ösztöndíj és a Bolyai János Kutatási Ösztöndíj összegét, továbbá a garantált egyetemi tanári illetmény összegét. Kormányrendelet szabályozza a hallgatói juttatási keretösszeg felhasználását.

A 12. §-hoz

E paragrafus a felsőoktatási intézmények közoktatási feladatainak, valamint gyakorló iskoláinak a normatív támogatásáról rendelkezik oly módon, hogy a közoktatási feladatoknál a megfelelő önkormányzati normatívával, a gyakorló iskoláknál a normatív hozzájárulás kétszeresével történik a támogatás meghatározása.

A fogvatartottakat foglalkoztató büntetés-végrehajtási gazdálkodó szervezetek támogatása

A 13. §-hoz

A fogvatartottak foglalkoztatását - törvényi előírás szerint - biztosító büntetés-végrehajtási gazdálkodó szervezeteknél a különleges munkaerő foglalkoztatása során a polgári életben jelentkezőktől lényegesen eltérő, sajátos (biztonsági, őrzési, betanítási, anyag-felhasználási, javítási, karbantartási stb.), jelentős összegű többletköltségek merülnek fel. Ezek a gazdálkodás eredményéből nem fedezhetők, a gazdálkodó szervezetek fokozott támogatását igénylik.

Fejezeti kezelésű támogatási célelőirányzatok

A 14. §-hoz

A támogatási célelőirányzatok bevételei az adott célelőirányzat kiadását finanszírozó tételként szerepelnek a költségvetésben. Amennyiben az előirányzatot meghaladó mértékű a bevétel, úgy azzal a támogatási előirányzat növelhető, illetve bevétel-elmaradás esetén azzal az előirányzat csökkentendő.

A rendeltetés céljának megfelelő befizetések, segélyek, adományok, eljárási díjak, stb. továbbra is a fejezeti kezelésű előirányzatok bevételei maradnak.

A támogatási célelőirányzatok központosított bevételeinek teljesítése, a végrehajtás szabályozása továbbra is az illetékes fejezet vezetőjének felelősségi körébe tartozik, a bevételek központi kezelése nem változatja meg a hatásköröket.

Harmadik fejezet

A központi költségvetés és az államháztartás többi alrendszerének kapcsolata

A) A helyi önkormányzatok és a központi költségvetés kapcsolatrendszere

A helyi önkormányzatok központi költségvetési kapcsolatokból származó forrásai

A 15-16. §-hoz

A törvény ezen szakaszai - a kapcsolódó mellékletekkel együtt - szabályozzák a helyi önkormányzatokat megillető normatív hozzájárulásokat és a felhasználási kötöttséggel járó állami támogatásokat.

A törvény 15. §-a alapján a 3. számú melléklet részletesen tartalmazza a normatív hozzájárulások jogcímeit és fajlagos összegeit. Az itt szereplő előirányzatok a következő főbb feladatcsoportokhoz kapcsolódnak:

- település-működtetési feladatok,

- esélykiegyenlítést szolgáló feladatok,

- a szociális és gyermekvédelmi alap- és szakellátások, a szociális intézményi ellátások, valamint a lakáshoz jutással és lakásfenntartással kapcsolatos helyi önkormányzati feladatok,

- az önkormányzati közoktatási feladatok, megkülönböztetve az általános és szakmai jellegű képzést, a művészetoktatást, a kollégiumi ellátást, a fogyatékosok speciális oktatását, valamint külön is kiemelve néhány speciális feladatot (így egyebek mellett a nemzeti, etnikai kisebbségi oktatást, az iskolai étkeztetést, a napközis ellátást),

a helyi, illetve megyei/fővárosi közművelődési és közgyűjteményi feladatok.

A törvény 16. §-a felhasználási kötöttséggel járó állami támogatásokat állapít meg.

A törvény 5. számú melléklete tételesen tartalmazza a helyi önkormányzatok által ellátandó egyes feladatok felhasználási kötöttséggel járó támogatásainak igénybevételi keretszabályait és összegeit.

A helyi önkormányzatok színházi támogatásának jogcímeit és összegeit a 7. számú melléklet részletezi. A támogatás túlnyomó része a színházépület működtetéséhez kapcsolódik, további támogatás illeti meg az önkormányzatokat a művészeti kiadásokhoz való hozzájárulásként, és pályázati rendszerben részesülhetnek támogatásban az egyéb színházi intézmények és feladatok.

E szakasz alapján - a helyi önkormányzatok címzett és céltámogatási rendszeréről szóló 1992. évi LXXXIX. törvény szabályai szerint - beruházási támogatást vehetnek igénybe a helyi önkormányzatok.

Normatív kötött felhasználású kiegészítő támogatást állapít meg a törvény a 8. számú mellékletben egyes közoktatási feladatok, illetve egyes szociális feladatok ellátásához, a helyi önkormányzati hivatásos tűzoltóságok támogatásához, valamint a lakossági települési folyékony hulladék ártalmatlanításának támogatásához.

A társadalmi-gazdasági infrastrukturális szempontból elmaradott és foglalkoztatási nehézségekkel küzdő térségek településeinek infrastrukturális felzárkóztatását, fejlesztését felhasználási kötöttséggel járó, a megyei területfejlesztési tanácsok döntési kompetenciájába tartozó ún. területi kiegyenlítést szolgáló fejlesztési célú állami támogatás segíti.

A céljellegű decentralizált támogatás a megyei fejlesztési programokban kiemelt önkormányzati felhalmozási célokra és vis maior esetek felszámolására fordítható területi megkötöttség nélkül, a területfejlesztési tanácsok és a Fővárosi Közgyűlés döntési körében. E szakasz tartalmazza a vis maior tartalék felhasználására vonatkozó szabályozást is.

A feladatmutatóhoz kötődő normatív hozzájárulásokat és egyes, a 8. számú mellékletben szereplő normatív támogatásokat részletesen, önkormányzatonként és jogcímenként a helyi önkormányzatok adatszolgáltatásában szereplő feladatmutatók és mutatószámok alapján a pénzügyminiszter és a belügyminiszter együttes rendeletben teszi közzé a költségvetési törvény hatálybalépését követően, az Áht. rendelkezéseivel összhangban. Ez szükséges a helyi önkormányzatoknak a költségvetésük megtervezésével kapcsolatos feladataik végrehajtásához és költségvetésükről külön törvényben szereplő információszolgáltatási kötelezettségük határidőben történő teljesítéséhez.

Az önkormányzatok központilag szervezett adatszolgáltatása a törvény tárgyalásának időszakában fejeződik be. A helyi önkormányzatokat megillető normatív hozzájárulások így a törvényalkotás folyamatában véglegeződnek.

A törvény e §-a szabályozza, hogy a helyi önkormányzatok normatív hozzájárulásokról és támogatásokról való lemondása következtében felszabaduló összeg mely előirányzatokat és milyen sorrendben növeli. Ez biztosítja, hogy a helyi önkormányzatokat megillető támogatások továbbra is helyi önkormányzati körben, a legindokoltabb területeken kerüljenek felhasználásra.

Itt kerülnek meghatározásra a közoktatási feladatokat ellátó, központi költségvetési szervként működő felsőoktatási intézmények, valamint a humánszolgáltatásokat ellátó, nem állami intézmények fenntartói és a helyi önkormányzatok közötti feladatátadással, -átvétellel összefüggő előirányzat-módosítási szabályok.

A 17. §-hoz

E szakasz alapján a törvény 6. számú mellékletében foglalt szabályok szerint kiegészítő támogatásra jogosultak - az Ötv. 87. §-ának (1) bekezdésével összhangban - az önhibájukon kívül hátrányos helyzetben lévő önkormányzatok, valamint külön törvény alapján a tartósan fizetésképtelen helyi önkormányzatok, illetve mindazon önkormányzatok, amelyek működőképessége az előbbi támogatások mellett sem biztosítható.

A 18. §-hoz

Itt kerül meghatározásra, hogy az állami támogatás jogtalan igénybevételéhez kapcsolódó - az Áht.-ban előírt - kamatfizetési kötelezettség kiszámítása szempontjából mely jogcímek, illetve előirányzatok együttes összege vehető figyelembe a 3., 4. és a 8. számú mellékletekből.

A 19. §-hoz

A helyi önkormányzatról szóló 1990. évi LXV. törvény alapján a költségvetési törvény e szakasza rendelkezik az önkormányzatok költségvetése és a központi költségvetés között megosztásra kerülő személyi jövedelemadó-bevételről.

A törvény a személyi jövedelemadóból a helyi önkormányzatok részére - a korábbiakkal azonos arányú - 40%-os átengedést tartalmaz. A megosztás részletes szabályait a törvény 4. számú melléklete tartalmazza. E szerint a kormányprogramnak megfelelően a településre kimutatott személyi jövedelemadó immár 10%-a illeti meg közvetlenül a települési önkormányzatokat. A további 30% a helyi önkormányzatokat e törvény 3. és 8. számú melléklete egyes jogcímeihez kapcsolódva normatívan, a megyei önkormányzatokat egységesen, lakosságszám-arányosan és az intézményeikben ellátottak után, valamint a települési önkormányzatokat - a bevételeikben meglévő aránytalanságok csökkentését szolgáló - jövedelem-differenciálódás mérséklése címén illeti meg.

A helyi önkormányzatokat megillető személyi jövedelemadó helyi önkormányzatonként és jogcímenként részletezve a pénzügyminiszter és a belügyminiszter együttes rendeletében kerül közzétételre, a normatív hozzájárulásokkal és támogatásokkal egyidejűleg.

A személyi jövedelemadó megosztásával kapcsolatos szabályok, ezen belül az előző évihez képest mutatkozó változások összességükben a helyi önkormányzatoknál a feladat- és a forráseloszlás összhangját segítik elő. A személyi jövedelemadó megosztása más forrásokkal, különösen a normatív hozzájárulások és támogatások rendszerével együttesen tölti be a helyi önkormányzatok pénzügyi szabályozásának szerepét. Ezért a szabályozórendszer a speciális rész-összetevők mellett együttesen, kölcsönhatásban alakítható, illetve értékelhető.

Az önkormányzatok által beszedett illetékek és más bevételek szabályozása

A 20. §-hoz

E § határozza meg a beszedett illetékek helyi önkormányzatok és a központi költségvetés közötti megosztásának arányát, a megyei jogú várost megillető illetékbevételt, a megyei/fővárosi önkormányzatot megillető illetékbevételek megosztásának arányait, valamint a felmerült kiadások viselésének szabályait.

A beszedett illetékek szabályozásában a központi költségvetés és a helyi önkormányzatok közötti megosztási arány 2003-tól már valamennyi illetékfajta esetében azonos. Az illetékhivatalok költségtakarékos működtetését ösztönzi az a változás, hogy megszűnik a megyei/fővárosi illetékhivatalok által beszedett illetékbevételekből a kiadások soronkívüli levonásának joga. Ezzel egyidejűleg azonban emelkedik a közvetlenül a megyei/fővárosi önkormányzatokat megillető illetékbevételek aránya.

A 21-22. §-hoz

Ezen §-ok tartalmazzák a gépjárműadó átengedésének arányát és a települési önkormányzatok termőföld bérbeadásából beszedett adóból, a környezetvédelmi bírságból, a helyszíni bírságok behajtásából és a volt tanácsi vállalatok jogutódainak értékesítéséből származó bevételből való részesedésének arányát.

A kormányprogramnak megfelelően 2003-tól a gépjárműadó átengedésének aránya már 100% lesz.

A települési önkormányzat végrehajtásban való érdekeltségét növeli, hogy 2003-tól a szabálysértés miatt eljáró más szervek által jogerősen kiszabott helyszíni bírságoknak a települési önkormányzat jegyzője általi behajtásából származó bevétel 100%-a az önkormányzatot illeti meg.

A fővárosi önkormányzatok bevételei

A 23. §-hoz

A törvény a fővárosi önkormányzatot megillető bevételeknek a fővárosi és a kerületi önkormányzatok közötti megosztására és átutalására a helyi önkormányzatokról szóló 1990. évi LXV. törvény rendelkezéseit alkalmazza.

A helyi önkormányzatok pénzellátásának kiegészítő szabályai

A 24. §-hoz

E § tartalmazza azokat a szociális támogatási formákat, amelyekhez a helyi önkormányzatok előleget vehetnek igénybe, éven belüli elszámolási kötelezettséggel.

E szakasz határozza meg azokat a további előirányzatokat, amelyek folyósítása a helyi önkormányzatok részére - az Áht.-ban e körbe soroltakon túlmenően - a nettó finanszírozás keretében történik.

B) A társadalombiztosítás és a központi költségvetés kapcsolata

A Kincstári Egységes Számlához kapcsolt megelőlegezési számláról igénybe vett összeg rendezése

A 25. §-hoz

A társadalombiztosítás pénzügyi alapjaival kapcsolatos állami garanciavállalás keretében a központi költségvetés a Nyugdíjbiztosítási Alap és az Egészségbiztosítási Alap bevételeinek és kiadásainak időbeli eltéréséből fakadó átmeneti pénzügyi hiány esetén biztosítja a Kincstári Egységes Számla igénybevételét.

A hitel igénybevétele finanszírozási terv alapján történhet. A finanszírozási tervet az Alapok kezelői a kormányrendeletben szabályozottak szerint készítik el. A terv indokolt esetben módosítható.

A felvett hitelt az Alapok a befolyt bevételeikből soron kívül törlesztik.

A 26. §-hoz

Az Egészségbiztosítási Alap részére a gyermekgondozási díj és a közgyógyellátás folyósításához a forrást az Államháztartási Hivatal a pénzügyminiszter által jóváhagyott finanszírozási terv alapján biztosítja.

A kötelező magánnyugdíj-pénztári tagdíjbevétel miatti járulékkiesés összegének megtérítése - az utolsó periódus kivételével - az előirányzat időarányos mértékéig negyedévenként kincstári átutalással történik meg a Nyugdíjbiztosítási Alap részére. A tényleges elszámolás szerinti és a különbözet megfizetésére december végén kerül sor.

A Nyugdíjbiztosítási Alap kiadásainak támogatása jogcím-csoport előirányzatának átutalása az Áht. alapján történik, ha a Nyugdíjbiztosítási Alap éves tervezett bevétele kisebb a teljesítendő kiadások összegénél. A támogatás kiutalása negyedévente történik az előirányzat időarányos összegével. A tárgyév december havi utolsó bevétel beérkezése és az utolsó ellátás kifizetése után a tényleges bevételek és kiadások függvényében kerül sor a fennmaradó összeg átutalására az előirányzat mértékéig.

A korengedményes nyugdíjazással kapcsolatos éves elszámolás a 2003. évi zárszámadás keretében történik meg.

C) A központi költségvetés és az elkülönített állami pénzalapok kapcsolata

A 27. §-hoz

Ha az elkülönített állami pénzalapoknál finanszírozási problémák lépnének fel a bevételek és a kiadások eltérő ütemű teljesülése miatt, akkor az Államháztartási Hivatalnak lehetősége van, a pénzügyminiszter egyedi engedélye alapján, az éven belül legfeljebb három hónap időtartamra kamatmentes hitelt nyújtani.

Negyedik fejezet

A központi költségvetés és az államháztartáson kívüli szervezetek kapcsolata

Az egyházak és társadalmi önszerveződések támogatása

A 28. §-hoz

E paragrafus rögzíti, hogy a közoktatási és szociális közfeladatokat ellátó egyházak, társadalmi szervezetek, alapítványok, közalapítványok, országos kisebbségi önkormányzatok, közhasznú társaságok, gazdasági társaságok és a humánszolgáltatásokat fő tevékenységként végző egyéni vállalkozók az általuk ellátott közfeladatokhoz a központi költségvetésből normatív támogatásban részesülnek.

Új szabály, hogy az egyéni vállalkozók is - a képzésbe 2003-2004. évtől belépők tekintetében - a normatíva 30%-ára lesznek jogosultak 2003. szeptember 1-jétől. A szociális, gyermekjóléti, gyermekvédelmi közfeladatot ellátó egyéni vállalkozók 2003. évben még a normatíva 100%-ára jogosultak, de 2004. január 1-jétől (a közoktatási feladatokat ellátókhoz hasonlóan) a normatíva 30%-ára.

A normatívák mértéke - azonos jogcímeken és feltételek mellett - megegyezik a helyi önkormányzatoknál alkalmazott normatívákéval.

E paragrafus szerint a közoktatási, illetve a szociális közfeladatokat ellátó egyházak a normatív támogatáson túl kiegészítő támogatásra is jogosultak. Ezek mértékét a törvény rögzíti. Mind a normatív, mind a kiegészítő támogatás folyósításának és elszámolásának rendje is szabályozásra kerül.

A 29. §-hoz

Az adófizető állampolgárok az általuk megfizetett személyi jövedelemadó 1%-áról - az 1996. évi CXXVI. törvény 4/A. §-a (1) bekezdése szerint - valamelyik egyház vagy az Országgyűlés által meghatározott kiemelt cél javára rendelkezhetnek. A törvény 2003. évre a parlagfű-mentesítés és a népegészségügyi program feladatainak támogatását jelöli meg kiemelt célként.

A 30. §-hoz

A pártok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik. Itt jelenik meg a nemzeti és etnikai kisebbségi szervezetek támogatása is, melynek felhasználásáról az Országgyűlés - kijelölt bizottságainak javaslata alapján - dönt.

Ötödik fejezet

Kezességvállalás, kezesi helytállás és viszontgarancia

A 31. §-hoz

Az államháztartásról szóló 1992. évi XXXVIII. törvényben foglaltak alapján meghatározza a Kormány által vállalható új kezességek mértékét, amely a várható igényekre való tekintettel a kiadási főösszeg 2,5%-a. Rendelkezik további az e mérték felett vállalható - a kőolaj és kőolajtermék biztonsági készletezéséhez kapcsolódó - kezességről és a mérték túllépésének eljárásrendjéről.

A 32. §-hoz

Rendelkezik a nemzetközi pénzügyi szervezetektől és egyéb pénzintézetektől felvételre kerülő hitelekhez kapcsolódó - kereten kívül vállalható - kezességvállalások feltételeiről és az agrárhitelekre vállalt kezességekről.

A 33. §-hoz

A Magyar Fejlesztési Bank Részvénytársaságról szóló 2001. évi XX. törvényben foglaltak alapján meghatározza az MFB forrásszerzése, harmadik fél javára vállalható garanciaügyletei és a hosszú lejáratú külföldi hitelekhez kapcsolódó árfolyamgaranciája állományának felső határát.

A 34. §-hoz

A volt tanácsi kötvények beváltásából keletkezett, központi költségvetéssel szembeni fizetési kötelezettség rendezését szabályozza.

A 35. §-hoz

Meghatározza az Eximbank Rt. forrásszerzésének és vállalható garanciaügyleteinek, valamint a Mehib Rt. által vállalt nem piacképes kockázatok elleni biztosítások állományának összegét.

A 2003. évi kereteket indokolt változatlan forintösszegben jóváhagyni, illetve a forrásoldali garanciakeretet kismértékben emelni a várhatóan ismét növekvő orosz (FÁK) exportra és a délkelet-európai újjáépítésbe történő bekapcsolódásra való tekintettel.

A 36. §-hoz

Meghatározza a Hitelgarancia Rt. által vállalható készfizető kezesség feltételeit, összegét és a központi költségvetés viszontgaranciájának mértékét. A kis- és középvállalkozások hitelezésében tapasztalható növekedési tendenciák alapján a Hitelgarancia Rt. kezességvállalási keretének emelését rendeli e szakasz.

A 37. §-hoz

Meghatározza az Agrárvállalkozási Hitelgarancia Alapítvány által vállalható készfizető kezesség feltételeit, összegét és a központi költségvetés viszontgaranciájának mértékét. A vállalások felső összeghatára kismértékben növekszik.

A 38. §-hoz

A diákhitelezési rendszer finanszírozásához kapcsolódó kezességvállalásról rendelkezik.

A 39. §-hoz

A kezességvállalási díj felszámítását, mértékét és esetleges elengedését szabályozza.

A 40. §-hoz

Az agrárgazdasági kezességek beváltása forrásául új külön előirányzat kerül megnyitásra.

Hatodik fejezet

A központi költségvetés végrehajtásával kapcsolatos rendelkezések

Az Országgyűlés kizárólagos hatásköre

A 41. §-hoz

Az Országgyűlés annak biztosítására, hogy egyes kiemelten fontos feladatok a döntésnek megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől -, fenntartja az előirányzatok megváltoztatásának jogát a pártok, a nemzeti és etnikai kisebbségi szervezetek és országos kisebbségi önkormányzatok működési támogatása, valamint az egyházak támogatása tekintetében.

Rögzíti továbbá a törvény, hogy az I-VI. és VIII. fejezetek kiadási és bevételi előirányzatának főösszegei csak az Országgyűlés hatáskörében csökkenthetők az Áht. 46. §-ában rögzített veszélyhelyzet kivételével.

A központi költségvetés előirányzat-módosítási kötelezettség nélkül teljesülő kiadásai és bevételei

A 42. §-hoz

A törvény ezen paragrafusa nevesíti azon előirányzatok széles körét, amelyeknél a teljesülés előirányzat-módosítási kötelezettség nélkül is eltérhet az előirányzattól, mivel azok alakulására az előirányzat felett rendelkezni jogosultnak közvetlen ráhatása nincs. Külön szabályokat fogalmaz meg az APEH és a VPOP érdekeltségi rendszerére.

A Kormány, a pénzügyminiszter és a fejezet felügyeletét ellátó szervek vezetőinek különleges jogosítványai

A 43. §-hoz

Ez a paragrafus a pénzügyminisztert és a fejezetek felügyeletét ellátó szervet hatalmazza fel meghatározott előirányzatok átcsoportosítására. A HM-nél a jelenleg is zajló védelmi felülvizsgálat eredményeként szükségessé válhatnak szerkezeti változások hazánk védelmi struktúrájában, amelyek megvalósításához elengedhetetlen a tárca előirányzatainak belső átcsoportosítása a Kormány engedélyével. Ezen keresztül pontos kép kapható a haderő új struktúrájáról.

A 44. §-hoz

A költségvetés szerkezeti rendjének megfelelően jóváhagyásra kerülő egyes előirányzatok feletti rendelkezési jog nem minden esetben esik egybe a fejezetért felelős vezető jog- és hatáskörével. A törvényhely célja a hatáskörök pontos - az általánostól eltérő - meghatározása.

Meghatározza továbbá a törvény az éven túli kötelezettségvállalás szabályait, mely nemcsak mértékében változik, hanem a legfeljebb három évre vállalható (70%-os) kötelezettség előírásával a tervezés és forráselosztás folyamatosságának irányába hat. Emellett kiterjed a szabály célprogramokon túl a fejezeti kezelésű előirányzatok Kormány által meghatározott körére is külön szabályozásra kerül a gyorsforgalmi úthálózat fejlesztésére vonatkozó kötelezettség-vállalás mértéke.

A eddigiek szerint is az FVM miniszter kezdeményezésére a Kormány - indokolt esetben - átcsoportosítást hajthatott végre az agrárgazdasági célú támogatások, valamint a piacrajutási és az agrártermelés költségeit csökkentő támogatások között. Az a) pont az új címrend szerint tartalmazza az átcsoportosítási lehetőséget. A b) pont arra az esetre vonatkozik, hogy ha a SAPARD támogatások keretére nem érkezik az előirányzatot teljes mértékben igénybevevő pályázat, akkor az agrárgazdasági és vidékfejlesztési célelőirányzatokra a szerződésekkel le nem kötött nemzeti támogatási rész visszacsoportosítható legyen.

Az agrárrendtartási beavatkozások során állami felvásárlásra, majd értékesítésre csak piaci zavar esetén kerül sor, ezért a bevételek tervezésénél ezt nem lehet figyelembe venni. Amennyiben viszont lesz ilyen bevétel, azt is piaci célokra lehet fordítani.

Az 1993. augusztus 4-e és 1995. december 31-e között önkormányzati hozzájárulásból létesített gázközművagyonnal kapcsolatos önkormányzati igények rendezéséről szóló 2002. évi LXIII. törvény - a korábbi rendezéshez hasonlóan - államkötvénnyel rendeli el az állami kötelezettség teljesítését.

A HM megnövekedett nemzetközi feladataira és az előre nem látható hazánk területén kívüli békefenntartó, illetve béketeremtő műveletekre kellően indokolt esetben a honvédelmi miniszter a pénzügyminiszter egyetértésével átcsoportosítást hajthat végre a tárca költségvetésén belül.

Új szabályként kerül be az egészségügyi, szociális és családügyi miniszternek - a pénzügyminiszter egyetértésével történő - felhatalmazása arra, hogy az egészségügyi struktúrát átalakítással összefüggésben a tárca jóváhagyott előirányzatainak szükség szerinti átcsoportosítására legyen módja.

Hetedik fejezet

A költségvetéssel kapcsolatos vegyes és átmeneti rendelkezések

A 45. §-hoz

A társadalombiztosítás ellátásaira és a magánnyugdíjra jogosultakról, valamint az e szolgáltatások fedezetéről szóló 1997. évi LXXX. törvény szerint a járulékfizetési felső határ naptári napi összegét évente a Magyar Köztársaság költségvetéséről szóló törvény állapítja meg. A jogszabály e törvényi előírást teljesíti.

A társadalombiztosítás nyugellátásról szóló 1997. évi LXXXI. törvény 62. §-a határozza meg a nyugdíjemelés számításánál alkalmazott módszert. E paragrafus rendelkezik arról, hogy milyen nettó átlagkereset- és fogyasztói árnövekedést kell figyelembe venni a 2003. évi emelésnél.

A 46. §-hoz

A köztisztviselők jogállásáról szóló - módosított - 1992. évi XXIII. törvény 43. §-ának (1) bekezdése szerint a köztisztviselői illetményalap mértékét a mindenkori költségvetési törvény határozza meg.

Az államháztartásról szóló törvény új előírása (93. §) értelmében az eredeti rendszeres személyi juttatás előirányzatának 50%-a használható fel jutalomra intézményi szinten. E korlát alól a költségvetési törvényben lehet felmentést adni. A bevételek beszedésében közreműködők érdekeltségének ösztönzése indokolja, hogy az APEH, a VPOP, a Pénzügyi Szervezetek Állami Felügyelete, valamint a (fő)polgármesteri és megyei önkormányzati hivatalok kizárólag adó- vagy illetékügyi feladatokat ellátó köztisztviselői mentesüljenek e szabály alól.

A 47. §-hoz

A közalkalmazottak jogállásáról szóló - módosított - 1992. évi XXXIII. törvény 69. §-ában foglaltak szerint a közalkalmazott az e törvényben megállapított feltételek mellett illetménypótlékra jogosult, melynek számítási alapját a költségvetési törvény határozza meg.

A 48-49. §-hoz

A bírák jogállásáról és javadalmazásáról szóló 1997. évi LXVII. törvény 103. §-ának (2) bekezdése szerint a legalacsonyabb bírói alapilletmény - 1. fizetési fokozat-mértékét valamint az ügyészségi szolgálati viszonyról és az ügyészségi adatkezelésről szóló 1994. évi LXXX. törvény 46/D. §-ának (2) bekezdése szerint a legalacsonyabb ügyészi alapilletmény mértékét a mindenkori költségvetési törvény határozza meg. Az illetményalap a 2002. évihez képest július 1-jétől és november 1-jétől 25-25%-kal nő.

Az 50. §-hoz

A gyámhatóságokról, valamint a gyermekvédelmi és gyámügyi igazgatásról szóló 149/1997. (IX. 10.) Korm. rendelet módosításáról szóló 262/2001. (XII. 21.) Korm. rendelet módosította a nevelőszülői, hivatásos nevelőszülői és a helyettes szülői jogviszony egyes kérdéseiről szóló 150/1997. (IX. 10.) Korm. rendeletet. Ennek megfelelően a 2002. évet követően a nevelőszülői és a hivatásos nevelőszülői díj összegét a mindenkori költségvetési törvény határozza meg.

Az 51. §-hoz

A közoktatásról szóló 1993. évi LXXIX. törvényben meghatározott, kiemelt munkavégzésért járó kereset-kiegészítés számítási alapját határozza meg.

Az 52. §-hoz

A törvény előírása szerint a költségvetési törvény rendelkezik a felnőttképzés támogatási összegeiről.

Az 53. §-hoz

A paragrafus rendelkezik a kárpótlási jegyek alapján folyósított életjáradék, a 2003. március 1-je után megállapított életjáradék, valamint a Párizsi Békeszerződésről szóló törvény alapján megállapított és folyósított összeg emelésének módjáról.

Az 54. §-hoz

A média-részvénytársaságok létrehozásakor nem történt meg feltőkésítésük, így - különböző mértékben, de folyamatosan - likviditási gondokkal küzdenek. Közvetlen költségvetési támogatásukat a médiatörvény nem teszi lehetővé. A közalapítványok lehetséges bevételei között azonban szerepelhet költségvetési támogatás, és kiadásaik között a műsorszolgáltató működési és fejlesztési költségeihez való hozzájárulás. A tulajdonos közalapítványok révén az Országgyűlés megfelelően tájékozódhat, ezért célszerű e testületre bízni a felosztást.

A műsorterjesztési költségeknek megfelelő támogatással kapcsolatos szabály megfelel a korábbi évek bevált gyakorlatának és szövegében megegyezik a 2001-2002. évi költségvetési törvényben elfogadottakkal.

Az 55. §-hoz

A közbeszerzési törvényben előírt értékhatárokat, valamint a kiszabható bírságok mértékét állapítja meg a törvényhely.

Az 56. §-hoz

A Paksi Atomerőműnek a Központi Nukleáris Pénzügyi Alapba történő fizetési kötelezettségét állapítja meg a törvény.

Az 57. §-hoz

A törvényhely több rendelkezést tartalmaz a területfejlesztést szolgáló, pályázati rendszerben működő fejlesztési célelőirányzatok összehangolására, erősítve a Kormány és a területfejlesztésért felelős miniszter koordinációs jogosítványait.

A hátrányos helyzetű kistérségek felzárkóztatására új fejezeti kezelésű előirányzat kezdi meg működését, amelynek felhasználása az érdekelt tárcák együttműködésével valósul meg.

A rendelkezés fenntartja az ország gazdaságilag legelmaradottabb helyzetben lévő (az egy főre jutó GDP országos átlagának 70%-át el nem érő) megyék fejlesztése érdekében a tárcák fejlesztési forrásainak bevonásával megvalósuló finanszírozási konstrukciót. A fajlagos GDP legutóbbi, KSH által közzétett adatai alapján az érintett megyék (Nógrád, Szabolcs-Szatmár-Bereg, Borsod-Abaúj-Zemplén, Békés, Somogy) köre Jász-Nagykun-Szolnok és Bács-Kiskun megyékkel bővül, így az érintett megyék részére elkülönítendő forrás mértéke is emelkedik, és egyben a megyék részesedési arányai is pontosításra kerülnek. (A népesség és az egy főre jutó GDP figyelembevételével.)

A korábbi finanszírozási konstrukció - azaz a tárcák és a megyei területfejlesztési tanácsok közötti megállapodások rendszere - lényegében nem változik, ugyanakkor a keretek felhasználására tervezett kormányzati szabályozás lehetőséget biztosít a megyei sajátosságokhoz igazodó, rugalmasabb felhasználásra. A megyéknek a továbbiakban alapvető prioritásként kell kezelniük a hátrányos helyzetű kistérségek felzárkóztatását.

Második rész

Az elkülönített állami pénzalapok költségvetésével kapcsolatos rendelkezések

Az 58. §-hoz

Az elkülönített állami pénzalapokról szóló jelen rendelkezések az Áht. szabályozását egészítik ki egyrészt azzal, hogy az Országgyűlés által jóváhagyott egyenlegtől való eltérést tiltják, megnevezik a Munkaerő-piaci Alap előirányzat-módosítás nélkül túlléphető előirányzatait, továbbá meghatározzák az átcsoportosítási tilalom alá eső előirányzatait, valamint előírják a Munkaerő-piaci Alap központi költségvetésbe irányuló befizetéseinek összegét.

Harmadik rész

A társadalombiztosítás pénzügyi alapjai 2003. évi költségvetése

Első fejezet

A társadalombiztosítás pénzügyi alapjai bevételeinek és kiadásainak főösszege, a hiány mértéke és finanszírozásának módja

Az 59. §-hoz

A törvény 12. számú melléklete a társadalombiztosítási alrendszer főösszegeit, egyenlegét, főbb kiadásait és bevételeit tartalmazza.

A társadalombiztosítási alrendszer alaponkénti tárgyévi hiányának rendezésére a 2003. évi költségvetés végrehajtásáról szóló törvényben kerül sor.

Második fejezet

A nyugdíjbiztosítási alap költségvetése

A 60. §-hoz

A törvény 10. számú melléklete a Nyugdíjbiztosítási Alap főösszegeit, egyenlegét, a kiadások és bevételek címek, alcímek, jogcím-csoportok, kiemelt előirányzatok szerinti bontását tartalmazza.

Harmadik fejezet

Az egészségbiztosítási alap költségvetése

A 61. §-hoz

A törvény 11. számú melléklete az Egészségbiztosítási Alap főösszegeit, egyenlegét, a kiadások és bevételek címek, alcímek, jogcím-csoportok, kiemelt előirányzatok szerinti bontását tartalmazza.

Negyedik fejezet

A társadalombiztosítás pénzügyi alapjai költségvetésének végrehajtásával, az egyes előirányzatok megállapításával, teljesítésével, illetőleg felhasználásával kapcsolatos rendelkezések

Előirányzat-módosítási kötelezettség nélkül teljesülő kiadások

A 62. §-hoz

A Nyugdíjbiztosítási Alap és az Egészségbiztosítási Alap vonatkozásában a szakasz nevesíti azon kiadási előirányzatokat, melyek esetében a teljesülés előirányzat-módosítási kötelezettség nélkül is eltérhet az előirányzattól. E szerint a kiadások közül túlléphetők a nyugellátások - a méltányossági kifizetések kivételével - a táppénz, a terhességi-gyermekágyi segély és a gyermekgondozási díj, a kártárítési és baleseti járulék a külföldi gyógykezelés, a gyógyfürdő-szolgáltatás, az anyatejellátás, az utazási költségtérítés, a nemzetközi egyezményekből eredő és külföldön történő ellátások kiadásai, az egyéb kiadások előirányzata, az illetménygazdálkodás elkülönített előirányzata és a vagyongazdálkodás kiadási előirányzata.

Az egészségügyi, szociális és családügyi miniszter, a pénzügyminiszter különleges jogosítványai

A 63. §-hoz

Az (1) bekezdés felhatalmazást ad az egészségügyi, szociális és családügyi miniszter részére, hogy a gyógyító-megelőző ellátás, valamint a gyógyszertámogatás jogcím-csoportokon belül a jogcímek között a pénzügyminiszter egyetértésével év közben átcsoportosításokat hajtson végre és a gyógyító-megelőző ellátás jogcímei együttes kezeléséről döntsön.

A (2) bekezdésben felhatalmazást kap az egészségügyi, szociális és családügyi miniszter, hogy az Alapnál a világbanki kölcsönnel összefüggő tőketörlesztés és kamatkiadás előirányzatot meghaladó többlete esetén a megfelelő előirányzatokat az alapok saját működési bevételi többletek terhére megemelje, illetve az ezen felüli teljesítés meghaladhatja az előirányzatot.

A (3)-(4) bekezdés felhatalmazást ad az egészségügyi, szociális és családügyi miniszter részére egyrészt a köztisztviselők illetményhelyzetének javítását szolgáló kifizetésekkel kapcsolatos átcsoportosításokra, másrészt az évközi nyugellátás emelése végrehajtásával összefüggő működési kiadások fedezetének biztosítására.

A társadalombiztosítás pénzügyi alapjai költségvetése egyes előirányzatainak felhasználásával kapcsolatos rendelkezések

A 64. §-hoz

A paragrafus rendelkezik az E. Alap zárt ellátási kiadási előirányzatai felhasználása időarányos mértékhez viszonyított túllépésének évközi engedélyezési szabályairól.

A 65. §-hoz

A szakasz (1) bekezdése meghatározza a gyógyító-megelőző ellátás jogcím-csoport tartalmát.

A (2) bekezdés kimondja, hogy a Célelőirányzatok jogcím előirányzata tartalmazza a 2002. évi illetmény-, bér- és támogatásemeléssel összefüggő 2003. évi kiadások fedezetét.

A 66. §-hoz

A rendelkezés felhatalmazza az Országos Egészségbiztosítási Pénztárt (a továbbiakban: OEP), hogy a 13. havi illetmény kifizetése érdekében az Egészségbiztosítási Alapból finanszírozott egészségügyi szolgáltatók részére a tárgyév január hónapjában előleget folyósítson. Az előleget az OEP 11 havi egyenlő részletben vonja le a finanszírozás összegéből tárgyév február hónaptól kezdődően.

A 67. §-hoz

Az OEP a közforgalmú gyógyszertárak részére a lakosság biztonságos gyógyszerellátásának érdekében a tárgyévben egy alkalommal kamatmentes, visszatérítendő finanszírozási előleget nyújthat. Az előleg folyósítására a gyógyszertámogatási kiadások finanszírozására szolgáló keretösszegből összesen 8000,0 millió forint fordítható.

A (2) bekezdés értelmében az Egészségbiztosítási Alap gyógyszertámogatás, gyógyászati segédeszköz-támogatás és gyógyfürdő-szolgáltatás előirányzatai tartalmazzák a racionális rendelésre ösztönző forrást, valamint a vénykezelési díj fedezetét is.

A (3) bekezdés szerint az Egészségbiztosítási Alap gyógyászati-segédeszköz támogatás előirányzata tartalmazza az OEP által a járóbeteg-szakellátás részére beszerzett gyógyászati segédeszközök kiadásait is.

A 68. §-hoz

2002-ben Magyarország lakosságának már 5%-a, közel félmillió állampolgár részesül egészségügyi ellátásban az irányított betegellátás rendszerén keresztül. A rendszer működőképességét, létjogosultságát a közel három éves folyamatos fejlődés során bizonyította. Jelen szabályozás az irányított betegellátás mint rendszer folytatását, bővítését illetve kiterjesztését célozza azzal, hogy egy év elteltével, az eredményesség függvényében és az illetékes szakmai szervezetekkel történt egyeztetés után javaslat készül az egészségbiztosítás rendszerébe történő beépítésére. A törvény az ellátásszervezők költségeinek térítési módjáról, valamint az irányított betegellátási rendszerben eddig is alkalmazott prevenciós díj folyósításáról is rendelkezik.

A 69. §-hoz

A paragrafus meghatározza egyrészt az ONYF főigazgatója által gyakorolható, méltányossági kereteket adó jogcímeket, másrészt azokat a keretösszegeket, amelyeken belül a kötelező egészségbiztosításról szóló 1997. évi LXXXIII. törvény 26. §-a és 50. §-a alapján az OEP főigazgatója különös méltánylást érdemlő körülmények esetén méltányossági ellátást és egyszeri szociális segély-kifizetést engedélyezhet.

A méltányossági alapon megállapításra kerülő ellátások kifizetése csak a felmerülési helyüknek megfelelő előirányzaton számolható el.

A 70. §-hoz

A szakasz a társadalombiztosítás pénzügyi alapjai vagyongazdálkodási bevételeinek felhasználásáról rendelkezik.

A 71. §-hoz

A szakasz a társadalombiztosítás pénzügyi alapjai egyes, a működési kiadásoknál megjelenő, elkülönített feladatok előirányzatait sorolja fel. Így a törvény meghatározza a Fiumei úti ingatlan rekonstrukciójának kifizetésére szolgáló 2003. évi előirányzatot, a világbanki kölcsönnel összefüggő tőketörlesztésre és kamatkiadásra szolgáló kifizetések és az informatikai fejlesztések előirányzatait.

A 72. §-hoz

A törvény lehetővé teszi, hogy a Nyugdíjbiztosítási Alap által járuléktartozás fejében átvett Csopak, Kőkorsó út 5. alatti üdülő ingatlanrész ONYF általi kivásárlása megtörténjen könyv szerinti értéken.

A 73. §-hoz

Amennyiben az E. Alap és az Ny. Alap bevételi előirányzatai 102%-ra teljesülnek, az Alapok az APEH rendelkezésére bocsáthatnak 1773,3 millió forintot és annak járulékait személyi juttatások fedezetére. Ha a bevételek előírt teljesítése november 30-áig eléri a 90%-ot, a pénzeszköz átadást 100%-os mértékben teljesíteni lehet.

Negyedik rész

A költségvetés előirányzatainak megalapozását szolgáló rendelkezések és törvénymódosítások

A polgárok személyi adatainak és lakcímének nyilvántartásáról szóló - módosított - 1992. évi LXVI. törvény módosítása

A 74. §-hoz

A nyugdíjfolyósító szervek jelenleg csak közvetett úton és jelentős késéssel értesülhetnek a halálozás tényéről. Ennek következtében igen gyakran a nyugdíjas halála után is folytatódik bankszámlájára a nyugellátás átutalása. A módosítással lehetővé válik, hogy a nyugdíjfolyósító szerv a halálról megfelelő időben értesüljön, és ne keletkezzen - a jelenlegi 1,4 milliárd forintos kintlévőségen túl - további veszteség a jogcím nélküli átutalások miatt.

Az országgyűlési képviselők tiszteletdíjáról, költségtérítéséről és kedvezményeiről szóló 1990. évi LVI. törvény módosítása

A 75. §-hoz

A törvénymódosítás a köztisztviselők 2003. évi keresetnövekedéséhez igazodó mértékben növeli a képviselők alapdíját. Megemeli a képviselőcsoportok költségkeretét, valamint eltörli a képviselők szállásdíjának elszámolását. A képviselők részére költségmentes Internet elérést kell biztosítani. A képviselőcsoportok munkájuk elősegítése érdekében megbízási jogviszonyt létesíthetnek. A miniszterelnöki, miniszteri, vagy politikai államtitkári tisztséget betöltő képviselő a jövőben az alapdíjának 100%-ára jogosult.

A köztisztviselők jogállásáról szóló 1992. évi XXIII. törvény módosítása

A 76. §-hoz

A Ktv. legutóbbi átfogó módosítása bevezette a főtisztviselői jogállást és az ahhoz kapcsolódó díjazást. Ennek következtében a miniszter és a politikai államtitkár illetménye jelentősen elmaradt a legmagasabb főtisztviselői illetménytől. Ennek az ellentmondásnak a megoldását tartalmazza a szakasz azzal, hogy a miniszter és a politikai államtitkár díjazásának meghatározásánál a főtisztviselői alapilletményt tekinti kiinduló alapnak. Az emelésre két ütemben kerül sor. Az érintettek az illetménynövekmény 50%-ára 2003. január 1-jétől, a másik 50%-ára 2004. január 1-jétől lesznek jogosultak.

A középfokú végzettségű köztisztviselő legalább a minimálbérre, a felsőfokú pedig legalább 100 ezer forintos illetményre jogosult.

Újra szabályozza a törvény, hogy a köztisztviselők milyen gazdasági társaságnál tölthetnek be vezető tisztséget.

A közalkalmazottak jogállásáról szóló 1992. évi XXXIII. törvény

A 77. §-hoz

A hatályos közalkalmazotti törvény csak a 2001. és 2002. évre állapítja meg a pótlékalapot, amelyről a 2003. évre is rendelkezni kell. Célszerű, hogy ezután a mindenkori éves költségvetési törvény határozza meg a pótlékok alapját, mert szükségtelen emiatt minden évben a közalkalmazotti törvény módosítása.

Az államháztartásról szóló 1992. évi XXXVIII. törvény módosítása

A 78. §-hoz

(1) bekezdéshez: Az Európai Unióhoz való csatlakozás felkészülési folyamatának fontos eleme és követelménye, hogy az uniós módszertan szerint számítandó hiány- és adósságmutatók összeállítása és közreadása rendszeresen megtörténjen, a költségvetéspolitika kialakításában és végrehajtásában központi szerepkörét betölthesse.

(2) bekezdéshez: Pontosítja a finanszírozási műveletek meghatározását, mivel a kibocsátás mellett az adósságkezelő az állampapírokkal végzett repo- ill. kölcsönzési ügyletek során már kibocsátott, ám addig a saját számláján elhelyezett értékpapírokat is bevonja a finanszírozásba.

(3) bekezdéshez: A 2001. évi zárszámadási törvény lehetővé teszi az ÁKK Rt. számára devizaszámla nyitását. Ennek révén lehetővé válik a devizában felmerülő adósságszolgálati kiadások devizában történő teljesítése, elkerülve ezzel a szükségtelen átváltási műveleteket.

(4) bekezdéshez: Azon pályázatos állami támogatások esetében, amelyek a hatályos 217/1998. (XII. 30.) Kormányrendelet VII. fejezetében foglalt rendelkezésektől eltérően jogtalan igénybevétel esetén nem a szerződéstől való elállást, hanem államigazgatási eljárás alkalmazását írják elő a visszafizetési kötelezettség megállapításához, a jelenlegi jogszabályi környezetben nem voltak végrehajthatók. Tekintettel arra, hogy közigazgatási határozatok végrehajtására a bírósági végrehajtás nem terjed ki, a közigazgatási határozatokat megkeresésre egyébként végrehajtó Adó- és Pénzügyi Ellenőrzési Hivatal pedig szintén nem jár el hatáskörének hiánya miatt, emiatt szükséges a fenti felhatalmazás törvénybe iktatása. Az adóhatóság az állam javára teljesítendő befizetéseket saját kezdeményezésű eljárásban csak akkor hajtja be, ha annak az Art. 3. § (1) szerinti egyéb feladatait is ellátja. Mivel az említett pályázatos támogatásokkal összefüggésben az APEH ilyen feladatot nem lát el, az adóhatóság a visszavont támogatásokból származó tartozások behajtására jelenleg sem jogosult.

Megkeresésre az adóhatóság olyan köztartozások végrehajtása ügyében járhat el, amelyeket törvény adók módjára behajtandóvá minősített. Azzal, hogy az államigazgatási eljárással megállapított pályázatos állami támogatásokból eredő követelések adók módjára történő behajtását az Áht. tartalmazza, ezen típusú követelések behajtása is megoldást nyer.

(5) bekezdéshez: A vezetéshez szorosan kapcsolódó pénzügyi irányítási (folyamatba épített, előzetes) ellenőrzési feladatokat világosan el kell különíteni az utólagosan végzett, függetlenített belső ellenőrzés tevékenységétől. Ezért szükséges e jogszabály 121. § (3) és (7) bekezdéseiben foglalt, a Kincstár és az ÁHH által ellátott - nem függetlenített, belső (utólagos) ellenőrzési - feladatoknak a kincstári rendszer szervezeteiről és feladatairól szóló rendelkezések közötti megjelenítése.

(6) bekezdéshez: Az Államadósságkezelő Központ Részvénytársaság az állam megbízásából adósságkezeléssel foglalkozik. Feladatait közvetlenül az állam határozza meg, ezért finanszírozása is költségvetésből történik.

(7) bekezdéshez: E törvény 114. §-a rendelkezik a Magyar Államkincstár Részvénytársaság megszüntetéséről. A részvénytársaság beolvad az Államháztartási Hivatal költségvetési intézménybe 2003. június 30-áig azonban még részvénytársaságként működik és az állam által meghatározott költségvetés pénzforgalmának lebonyolításával foglalkozik. Mivel állami feladatot lát el - a feladatok többsége a költségvetés pénzforgalmának bonyolításával, függ össze - ezért finanszírozását a központi költségvetésből kell megoldani.

(8) bekezdéshez: A törvény a kezességvállalás feltételeit szigorítja.

(9) bekezdéshez: Az Európai Unióhoz való csatlakozás egyik követelménye, hogy kormányzati szinten az államháztartási belső pénzügyi ellenőrzés tekintetében egységes koordináció és harmonizáció valósuljon meg. A pénzügyi ellenőrzési feladatokat az államháztartás minden szintjén azonos alapelvek mentén kell végrehajtani. Jelen jogszabályban ezért egyértelműen ki kell mondani, hogy ezen koordinációs és harmonizációs feladatok ellátásának felelőse a pénzügyminiszter. E feladatai ellátása során a pénzügyminiszter koordinálja az államháztartási belső pénzügyi ellenőrzési stratégia kialakítását, továbbá a vonatkozó jogszabályok előkészítését, ajánlásokat készít a módszertani kérdésekben, szerepet vállal a szakképzés területén, kapcsolatot tart fenn az Európai Bizottság illetékes Főigazgatóságával, illetve tevékenységéről beszámol a Kormánynak.

(10) bekezdéshez: A területi államháztartási hivatalok részéről elvégzendő kötelező helyszíni felülvizsgálat feltételeként szabályozott, jogcímenkénti 1 millió Ft-os eltérés helyett az adatszolgáltatás szerinti együttes összeg 2%-os eltérése, illetve a legalább 1 millió Ft-os eltérés kerül meghatározásra. A módosítás eredményeként a nagyobb településeken nagyobb eltérés esetén lesz kötelező a területi államháztartási hivatal helyszíni felülvizsgálata.

A módosítás az önkormányzatok igazságosabb kamatfizetési kötelezettségét biztosítja, amely az év végén megvalósuló elszámoláshoz igazodik.

A szabály módosítása az önkormányzatok normatív hozzájárulásai és támogatásai igénylése megalapozottságának fokozását célozza.

(11) bekezdéshez: Jelenleg az önkormányzatok a visszafizetési kötelezettségüket választásuk szerint vagy befizetéssel, vagy a nettó finanszírozás keretében történő elszámolással teljesítik. A módosítás célja, hogy az évközi lemondás miatti visszafizetési kötelezettséget az önkormányzat ne a választása szerint, hanem kötelező módon, minden esetben a nettó finanszírozás keretében történő elszámolással teljesítse, ugyanis a jelenlegi szabályozás adminisztrációs terhei nincsenek arányban az eredménnyel, mindössze néhány önkormányzat választotta az egyszeri visszafizetést.

(12) bekezdéshez: A törvény jelenlegi szövege szerint a TÁH csak hiánypótlásra szólíthatja fel az önkormányzatokat. Célja, hogy ne csak hiánypótlást, hanem a módosítást is kezdeményezhesse a hivatal. Ily módon az önkormányzatok nem csak a hiányosságokat pótolhatják, hanem módosíthatják is igénylésüket.

(13) bekezdéshez: A TÁH az esetek egy részében a felülvizsgálat során általa megállapított eltérés tényállását rögzíteni tudja a rendelkezésére álló iratok és a saját nyilvántartásai alapján. Ezekben az esetekben nem indokolt a helyszíni felülvizsgálat. A módosítás alapján a TÁH dönt a helyszíni felülvizsgálat szükségességéről.

(14) bekezdéshez: Az alaptevékenységi bevételek tervezettet meghaladó többlete 50%-ának befizetési kötelezettségként való előírása, valamint a kizárólag saját bevételből gazdálkodó költségvetési szervek számára előírható befizetési kötelezettség az éves költségvetési törvényekben több év óta rögzített szabály. Állandó jellege miatt indokolt az Áht.-ba átemelni.

(15) bekezdéshez: A Ktv. és a Hszt. hatálya alá tartozó szervek tekintetében előírja, hogy a jutalmazásra fordítható összeg nem haladhatja meg eredeti rendszeres személyi juttatási előirányzat 50 %-át. Ezzel oldja is az eddigi, személyekre vonatkozó korlátot (103. §). A költségvetési törvény ettől eltérően is rendelkezhet.

(16) bekezdéshez: A költségvetési szervek vállalkozási tevékenységéből származó eredményükből a társasági adónak megfelelő mértékkel (18%) csökkentett részt használhatják fel, az alaptevékenység ellátásához felhasznált eredményt befizetési kötelezettség pedig nem terheli. E szabályt eddig a költségvetési törvény tartalmazta.

(17) bekezdéshez: A társadalombiztosítás által folyósított, a központi költségvetésből finanszírozott ellátási kiadásokat 2003-tól a központi költségvetés utólagosan téríti meg, továbbá a központi költségvetési hozzájárulások és a különféle térítések fedezetét időarányos mértékig, havi bontású finanszírozási terv alapján kell folyósítani, amennyiben törvény másként nem rendelkezik.

(18) bekezdéshez: A Területi Államháztartási Hivatalok által folyósított ellátási kiadások fedezetét havi bontásban, finanszírozási terv alapján kell folyósítani.

(19) bekezdéshez: A Magyar Köztársaság 2001. és 2002. évi költségvetéséről szóló 2000. évi CXXXIII. törvény 83. § (14) bekezdése - a helyi önkormányzatok címzett és céltámogatási rendszeréről szóló 1992. évi LXXXIX. törvény kiegészítéseként - a kivitelezőtől származó bevételnek csak a címzett és céltámogatásra eső hányada visszafizetési kötelezettségét írta elő. Szükséges azonban rendelkezni a helyi önkormányzatok és a központi költségvetési szervek által igénybevett egyéb - a címzett és céltámogatáson túli - állami támogatásokra eső hányad visszafizetéséről is. A jelenlegi szabályozás pontosítását a központi költségvetés védelme, a kivitelezőktől függő helyzet megszüntetése, a felhalmozási kiadásokhoz szükséges saját források részben egyéb állami támogatásokkal történő kiváltásának megakadályozása is indokolja.

(20) bekezdéshez: A hatályos törvényhely szerint az állam vállalkozói és kincstári vagyona közötti átcsoportosításról a kormányrendeletben intézkedhet 2000,0 millió forint értékhatáron belül. A két vagyonkör közötti átcsoportosítás egy tulajdonosi döntés, amelynek normatartalma valójában nincsen, így fölösleges a jogszabályi forma (kormányrendelet) előírása az ilyen döntéshez. Ugyancsak indokolatlan korlátot állít a vagyonpolitikai célkitűzések megvalósítása elé a 2000,0 millió forintban megszabott értékhatár, ezért ez elhagyásra kerül.

(21) bekezdéshez: A központi költségvetési szerv vagyonkezelésében lévő ingatlan értékesítésének visszahagyott ellenértéke - a teljesítendő köztartozás és a költségek kiegyenlítését követően - építésiberuházásra, ingatlanvásárlásra, felújításra és rekonstrukcióra használható fel. A törvény főszabályként azt állapítja meg, hogy az ingatlan értékesítéséből származó ellenértéknek a költségvetési szervet megillető bevételhányada nem lehet az ellenérték 50%-ánál alacsonyabb. A pénzügyminiszter által jóváhagyott magasabb hányad esetén kijelölhető más kedvezményezett költségvetési szerv is, konkrétan meghatározva a felhasználás jogcímét.

(22) bekezdéshez: A vízgazdálkodásról szóló 1995. évi LVII. törvény szerint működő víztársulatok állami forgalomképes műveken közfeladatként helyi vízrendezési és vízkárelhárítási feladatokat látnak el részben tagjaik által fizetett érdekeltségi hozzájárulásból, részben állami támogatásból. Ezeken a műveken a meghatározott közfeladat ellátása során csak kiadások keletkeznek. Ezért ezen művek vagyonkezelésbe vételéért ellenértéket fizetni nem tudnak. Amennyiben a törvény nem jelöli ki a víztársulatokat a javasolt vagyonkör tekintetében vagyonkezelésre, nem mentesülhetnek a törvény 109/F. §-ának (4) bekezdése szerinti ellenérték megfizetése alól.

(23) bekezdéshez: A rendszerváltozást követő állami vagyonrendezés-elosztás körében számos esetben történt rendelkezés ingyenes használati jog telepítéséről műemlékek és más, jelentős értékű, kincstári vagyonba sorolható ingatlanokat érintően. A tapasztalatok szerint ezen ingatlanok jelentős része elhanyagolt, leromlott, értékvesztett állapotba került, mert az ingyenes használó nem gyakorolja a jogokkal együtt ráruházott kötelezettségeket. A kincstári vagyon értékének megóvása érdekében célszerű olyan intézkedést hozni, amely az ilyen ingatlanok műszaki megmentését célozza.

(24) bekezdéshez: A Nemzeti Földalapkezelő Szervezet a vagyonkezelésében lévő termőföldet értékesítheti. Az így befolyt összeget teljes mértékben termőföld vásárlására kell fordítani.

(25) bekezdéshez: Az államháztartás alrendszereihez kapcsolódó vagyon tulajdonjogát ingyenesen átruházni, illetve arról lemondani csak törvényben meghatározott esetekben és módon lehet. Jelenleg a magyar jogban nincs olyan törvényi felhatalmazás, amely állami segítségnyújtás esetére kincstári vagyon tulajdonjogának ingyenes átruházását lehetővé tenné. A törvény ezt a hiányt pótolja.

(26) bekezdéshez: Az Európai Unióhoz való csatlakozás felkészülési folyamatának fontos eleme és követelménye, hogy az uniós módszertan szerint számítandó hiány- és adósságmutatók összeállítása és közreadása rendszeresen megtörténjen, a költség-vetéspolitika kialakításában és végrehajtásában központi szerepkörét betölthesse.

(27) bekezdéshez: Világosan meg kell különböztetni egymástól az államháztartási pénzügyi ellenőrzési rendszer két összetevőjét, az Állami Számvevőszék által végzett külső ellenőrzést, valamint az államháztartás alrendszereinek belső pénzügyi ellenőrzését. A belső pénzügyi ellenőrzés keretében a vezetési feladatok részét képező (folyamatba épített, előzetes) ellenőrzési feladatok elkülönülnek a függetlenített belső ellenőrzés (utólagos) ellenőrzési feladataitól. A menedzsment- és kontroll- funkciók (pénzügyi döntések előkészítése, fedezetvizsgálat, szabályossági ellenjegyzés és jóváhagyás, gazdasági események könyvelése) képezik az alapját a vezetői elszámoltathatóságnak. A függetlenített belső ellenőrzés (audit) a vezetés eszköze. Utólagos ellenőrzése során a vezetési és kontroll-rendszerek minőségét értékeli. Megállapításairól és javaslatairól beszámol a költségvetési szerv vezetőjének.

(28) bekezdéshez: Az új fogalmi elemek és rendszerleírás következtében a 121. § úgy módosult, hogy az (1) bekezdés elmaradt, a (2) bekezdés államháztartási külső ellenőrzés részeként jelent meg, a (3) és (7) bekezdések tartalmilag átkerültek a kincstári rendszer szervezeteiről és feladatairól szóló rendelkezések közé, még a (4)-(5)-(6) és (8) bekezdésekben foglaltak az államháztartási függetlenített belső ellenőrzés cím alatt kerültek szabályozásra.

(29) bekezdéshez: Az államháztartási függetlenített belső ellenőrzést végző főbb szereplők korábban nem jelentek meg következetesen a jogszabályban. A könnyebb áttekinthetőség és értelmezhetőség érdekében az államháztartási ellenőrzési rendszerben szereplő szervezetek feladatait úgy kell meghatározni, hogy az a szélesebb hatáskörű szervezettől haladjanak a szűkebb hatáskörrel rendelkező szervezet felé. Az Európai Uniós gyakorlat szerint a Kormányzati Ellenőrzési Hivatal és a fejezeti felügyeleti ellenőrző tevékenység is belső ellenőrzésnek minősül.

A belső ellenőrzés funkcionális függetlenségének az a célja, hogy a belső ellenőr tevékenységét objektíven, a jogszabályok, belső szabályzatok, illetve egyéb előírások rendelkezéseit betartva, a szervezet céljainak szem előtt tartásával láthassa el. E tevékenysége során szakmai ítéletét, illetve az általa készített jelentéseket önállóan, befolyástól mentesen alakítja ki. A belső ellenőr csak saját szervezete vezetőjének legyen alárendelve és kizárólag utólagos ellenőrzési feladatokat lásson el. Nem láthat el előzetes és folyamatba épített ellenőrzési feladatokat, valamint olyan feladatokat, melyeknek ellenőrzésért felelős.

(30) bekezdéshez: A Kormány felhatalmazása kiegészül azzal, hogy az egyes állami feladatokat is ellátó, államháztartáson kívüli szervezetek számára rendeletben állapítsa meg a támogatás nyújtásának feltételeit is.

(31) bekezdéshez: A Közösségi források felhasználásnak ellenőrzéseit is végző magyar államháztartási pénzügyi ellenőrzési rendszert EU konform módon szükséges továbbfejleszteni. A konformitás biztosítása érdekében egységes alapelveket kell alkalmazni az államháztartási rendszer egészére vonatkozóan.

A társadalombiztosítás pénzügyi alapjairól és azok 1993. évi költségvetéséről szóló 1992. évi LXXXIV. törvény módosítása

A 79. §-hoz

Az 1992. évi LXXXIV. törvény módosítása pontosítást tartalmaz a méltányossági kifizetések, valamint a polgári szolgálatot teljesítők utáni járulékfizetéssel összefüggésben.

A helyi önkormányzatok címzett és céltámogatásáról szóló 1992. évi LXXXIX. törvény módosítása

A 80. §-hoz

A módosítás megteremti annak lehetőségét, hogy az ISPA támogatásban részesülő önkormányzati beruházások központi társfinanszírozási forrása a jövőben az irányító hatóságként felelős szaktárca költségvetésében szerepeljen. Ez egyben azt is jelenti, hogy a sajátos szabályok szerint működő EU támogatások társfinanszírozásában az ettől eltérő címzett támogatási rendszer már nem venne részt.

A módosítás célja, hogy a címzett és céltámogatással megvalósuló közművagyon - az állam és önkormányzat által alapított társaságon túl - tisztán állami tulajdonú társaság tulajdonába is kerülhessen.

A földrendező és a földkiadó bizottságokról szóló 1993. évi II. törvény módosítása

A 81. §-hoz

A törvényi rendelkezések alapján az osztatlan közös tulajdonok megosztásának költségeit az állam viseli. Az ingatlan-nyilvántartás szerint az ország területén 1,5 millió hektár nagyságú termőföld áll osztatlan közös tulajdonban. 2001. március 1-jéig benyújtott, önálló ingatlanná alakítás iránti kérelmek alapján 1,3 millió hektárnyi területet kell megosztani. A földhivatali kapacitást (technikai felszereltséget, személyi állományt) figyelembe véve a törvényi kötelezettség végrehajtásához 7,2 milliárd forint szükséges, melynek biztosítása csak fokozatosan valósítható meg. A törvénymódosítás 2004. január 1-jét követően rendeli el az állam költségviselő kötelezettségét.

A Nemzeti Kulturális Alapprogramról szóló 1993. évi XXIII. törvény módosítása

A 82. §-hoz

A miniszteri keret 25%-ra csökkentése, illetve a társadalmi szervezetek véleményének figyelembevétele a szakmai kollégiumoknak a miniszter saját hatáskörében felkért tagjai megbízásánál a Nemzeti Kulturális Alapprogram társadalmiasításának és szakmaiságának - a kormányprogramban hangsúlyozott -megerősítését szolgálja.

A tervezett új bekezdés - az államháztartás működése ésszerűsítésének keretében - lehetővé teszi minisztériumok és egyéb központi költségvetési szervek számára a kulturális célú pályázataiknak az NKA pályáztatási technológiájának a felhasználásával történő lebonyolítását.

A közoktatásról szóló 1993. évi LXXIX. törvény módosítása

A 83. §-hoz

A közoktatási törvény módosításával:

- felmenő rendszerben enyhülhet a tanulók túlzott terhelése a tanítási időkeretek csökkentésével,

- az intézmény nagysághoz igazodóan is pontosulnak, illetve az alapfokú művészetoktatási intézményekkel kiegészülnek a könyvtáros tanárok foglalkoztatására vonatkozó fenntartói kötelezettségek,

- az új tanulói foglalkozási órakeretekre történő zökkenőmentes, felmenő rendszerű átállás érdekében tovább halaszhatóak a könyvtáros tanárok, szabadidő szervezők és vezetők kötelező foglalkoztatására vonatkozó határidők,

- megszűnik a normatív hozzájárulások főösszegére vonatkozó előírás, hiszen a költségvetési törvény is igazolja, hogy nem ez jelent tényleges garanciát a közoktatás számára, hanem a közfeladatok közötti prioritásai,

- a nem állami humánszolgáltatások normatív támogatásához kapcsolódó előirányzat az Oktatási Minisztérium fejezetébe kerül, továbbá

- egyes kötött normatív támogatások normatív hozzájárulási jogcímek közé kerülésével összefüggésben rendeződik át a Belügyminisztérium fejezetében tervezendő előirányzatok köre.

A Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvény módosítása

A 84. §-hoz

Magyarország az ENSZ támogatásával a fejlesztési együttműködés keretében 2003-tól megkezdi a kétoldalú nemzetközi fejlesztési együttműködési segélyek folyósítását. Az intézményrendszer felállítását és az OECD, illetve az uniós szabályozással összhangban álló kötött segélyhitel-konstrukció kialakítását a Külügyminisztérium koordinálja. (OECD Megállapodás a Hivatalosan Támogatott Exporthitelek Irányelveiről, valamint a normaszövegben hivatkozott EU határozat.) A kötött, azaz kereskedelemhez kapcsolt segélyhitelek folyósítását az Eximbank végzi.

A törvény tartalmazza az Eximbank tevékenységi körének kiszélesítését a kedvezményes kötött segélyhitelnyújtással. Ehhez kapcsolódóan szükséges a mindenkori éves költségvetési törvényben rögzíteni a központi költségvetés kötött segélyhitelezési rendszerhez kapcsolódó szerepvállalásának mértékét. A konstrukciót, illetve a részletes feltételeket a Kormány rendeletben állapítja meg, amelynek kiadására a törvény tartalmazza a szükséges felhatalmazó rendelkezést.

Az állam tulajdonában lévő vállalkozói vagyon értékesítéséről szóló 1995. évi XXXIX. törvény módosítása

A 85. §-hoz

(1) bekezdéshez:  A módosítás technikai jellegű, lehetővé teszi, hogy az ÁPV Rt. a hozzárendelt vagyonába tartozó társaság tulajdonában lévő más társaságra vonatkozóan vagyonkezelési és értékesítési szerződést kössön.

(2) bekezdéshez: A módosítás pontosítja a hasonló tevékenységgel rendelkező, tartós állami tulajdonú társaságok átalakulásának szabályait.

(3) bekezdéshez: A módosítás technikai jellegű, az időközben hatályba lépett új Gt. szabályaival, illetve a Priv. tv. bekezdéseivel hangolja össze az utalásokat.

(4) bekezdéshez: A módosítás technikai jellegű, az időközben hatályba lépett új Gt. szabályaival hangolja össze az utalásokat.

(5) bekezdéshez: Az ÁPV Rt. a befolyó bevételeit fordíthatja a felsorolt érdekeltségek megszerzésére is.

(6) bekezdéshez:  A módosítás pontosító jellegű, az értékesítési technikák körét bővíti ki a nyílt és a zártkörű forgalomba hozatallal.

(7) bekezdéshez:  A 28. § (1) bekezdése a nyilvános értékesítésre kerülő vagyon értékesítésekor követendő alapvető értékesítési formát, a versenyeztetés útján történő értékesítés követelményét rögzíti, (2) bekezdése a versenyeztetés mellőzésének eseteit sorolja fel. A módosítással egy korábbi, e körben létező ellentmondás kerül feloldásra.

A telekalakításra vonatkozó szabályok kiegészítését az indokolja, hogy erre mind jogszabály, mind megállapodás alapján sor kerülhet.

A honvédelmi célú vagyontárgyakkal kapcsolatos pontosítást, illetve kiegészítést a Magyar Köztársaság 2001. és 2002. évi költségvetéséről szóló 2000. évi CXXXIII. törvény 6. § (3) bekezdése indokolja, mely szintén rendelkezik a honvédelmi miniszter által honvédelmi célra feleslegesnek minősített ingó tárgyi eszközök és készletek ÁPV Rt. részére történő átadásáról.

A Ptk. által biztosított jogok érvényesítése érdekében - természetesen az ott foglalt szabályok figyelembevételével - szükséges kimondani, hogy ha a föld és a rajta álló felépítmény tulajdona elválik egymástól, akkor versenyeztetés nélkül lehet azokat értékesíteni.

A versenyeztetés mellőzését célzó rendelkezés a Magyar Állam és az ÁPV Rt. kizárólagos, illetőleg többségi tulajdonában levő gazdálkodó szervezetek esetében kedvezni kíván ezek számára, biztosítva ezáltal a többségi tulajdonos elvárható, illetve szükséges kontrollját is.

(8) bekezdéshez:  A módosítás pontosító jellegű, részletezi azon információkat, amelyeket környezetvédelmi állapottal kapcsolatosan szolgáltatni kell.

(9) bekezdéshez:  A módosítás szerint eredménytelen pályázatok esetén nem szükséges egy szoros határidőn belül (90 nap) új pályázatot kiírni, hanem az értékesítés időpontját a piaci viszonyokhoz, a fizetőképes kereslethez igazodva lehet megállapítani. Az új rendelkezés értelmében, a 28. § (2) bekezdésének j) pontjában adott lehetőséget is figyelembe véve, kétszeri eredménytelen pályáztatást követően már nem kell ismételt pályázatot kiírni.

(10) bekezdéshez:  A módosítás jogtechnikai jellegű, egy már hatályon kívül helyezett jogszabály alkalmazásának tilalmát törli.

(11) bekezdéshez: A módosítás jogtechnikai jellegű, az időközben hatályba lépett új Gt. szabályaival teremti meg az összhangot a hivatkozásban.

(12) bekezdéshez: Az ingatlan-nyilvántartási törvény okirati elven működik, és az ÁPV Rt. a törvény alapján az állam vállalkozói vagyonának kezelője, így szükséges kimondani, hogy a vagyonkezelői jogot a földhivatalok az ÁPV Rt. nyilatkozata alapján jegyezhetik be.

(13-(14) bekezdéshez: A Priv. tv. mellékletéből törlésre kerülnek azok a társaságok, amelyek hosszabb távon értékesítésre kerülhetnek, illetve ahol változik az állami részesedés mértéke.

A közbeszerzésekről szóló 1995. évi XL. törvény módosítása

A 86. §-hoz

A közbeszerzésekről szóló 1995. évi XL. törvény XI. fejezete rendelkezik a közbeszerzési eljárásban résztvevők jogorvoslati lehetőségéről. Az eljárás során a Közbeszerzési Döntő Bizottság bírsággal sújthatja a közbeszerzési eljárás megsértőjét, mely ellen az érintett polgári peres eljárásban fellebbezhet. A bírság 75%-a a költségvetést illeti, melyet azonban a bíróság ilyen irányú döntése esetén a peres félnek vissza kell fizetni. Mivel erre a Közbeszerzések Tanácsa előirányzattal nem rendelkezik, biztosítani kell a lehetőséget, hogy kötelezettségét folyó évi bevételéből teljesíthesse.

A környezet védelmének általános szabályairól szóló 1995. évi LIII. törvény módosítása

A 87. §-hoz

A törvény lehetővé teszi, hogy a környezetvédelmi bírságot adók módjára lehessen behajtani.

A környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény módosítása

A 88. §-hoz

(1) bekezdéshez: A törvény versenysemlegességének a kialakítása érdekében szükséges a belföldi kötelezettek és az importálók azonos kezelése. Az információhordozó papírok közül a reklámhordozó papírok beillesztése szükséges a hatály kiterjesztése érdekében.

(2) bekezdéshez: Az átvállalás lehetőségének kiterjesztése indokolja a külföldről történő behozatal esetében a termékdíj-befizetés meghatározásának módosítását.

(3) bekezdéshez: A csomagolási hulladékok kezelésével kapcsolatos feladatokról szóló 2138/2002. (V. 6.) Korm. határozat 1.2. pontja alapján, valamint a csomagolásról és a csomagolási hulladék kezelésének részletes szabályairól szóló 94/2002. (V. 5) Korm. rendeletre tekintettel szükséges a törvény szövegének olyan jellegű módosítása, amely lehetővé teszi, hogy a mentesség - nem törvényi szintű szabályozást igénylő - feltételeinek meghatározása a Kt. végrehajtási rendeleteiben lehetővé váljon, így például a környezetvédelmi szempontból fontos, anyagában történő hasznosítás megkövetelése.

(4)-(5) bekezdéshez: Pontosító jellegű módosítást tartalmaz, amely alapján lehetővé válik, hogy a kötelezett visszaigényelje az általa már megfizetett termékdíjat abban az esetben, ha a terméket változatlan formában exportálta.

A vámjogi szabályozás átalakulása miatt az elmúlt években a szükséges módosításokat elfogadta az Országgyűlés, azonban a működési tapasztalatok alapján további pontosításokra van szükség. A vámtörvény 103. § (1) értelmében vámmentes - ha nemzetközi szerződés másként nem rendelkezik - a külföldi szerződő fél vagy megbízottja által ellenszolgáltatás nélkül a részére gyártott, az exportáruba beépítésre kerülő anyag, alkatrész, továbbá az exportáru csomagolására, adjusztálására beküldött anyag, amennyiben a belföldi forgalom számára vámkezelendő vámáru arányban áll a kivitelre kerülő árumennyiséggel. Mivel a felsorolt esetekben a termékdíjköteles termék elhagyja az országot és így a keletkező hulladék nem Magyarországot terheli, indokolt ez esetben is a termékdíjfizetés elengedése.

(6) bekezdéshez: Az egyértelműbb alkalmazás érdekében szükséges jogtechnikai módosítás, melynek célja a társított csomagolás megfizetésének tisztázása.

(7) bekezdéshez: A gyógyszergyártó meghatározott feltételekkel visszaigényelheti a befizetett hígítók és oldószerek kötelező termékdíjának egy részét.

(8) bekezdéshez: Az információhordozó papírok közül a reklámhordozó papírok termékdíjának bevezetésének célja a hulladékpapír-összegyűjtés és -hasznosítás arányának növelése.

(9)-(10) bekezdéshez: A hulladékgazdálkodásról szóló 2000. évi XLIII. törvényre (a továbbiakban: Hgt.) figyelemmel újrafogalmazásra kerül a hasznosítás definíciója, és ennek megfelelően a hulladék energiatartalmának kinyerésével (energetikai hasznosítás) történő hasznosítás fogalma új definícióként kerül a törvénybe.

A tervezet egyúttal meghatározza az információhordozó papír, valamint a reklámhordozó papír definícióját is, amelyek megalkotására a tervezet érthetősége és alkalmazhatósága érdekében volt szükség. Az információhordozó papír fogalomkörébe nem tartozik bele a könyv és a tankönyv. A reklámhordozó papírok közé azok az információhordozó papírok tartoznak, amelyek a gazdasági reklámtevékenységről szóló 1997. évi LVIII. törvény 2. § g) pontja által meghatározott reklámot tartalmaznak.

A Hgt.-re, valamint a csomagolásra és a csomagolási hulladék kezelésének részletes szabályairól szóló 94/2002. (V. 5.) Korm. rendeletre figyelemmel indokolt az anyagában történő hasznosítás definíciójának meghatározása is.

A személyi jövedelemadóról szóló 1995. évi CXVII. törvény módosítása

A 89. §-hoz

Nem minősül bevételnek a magánszemély által értékpapír formájában megszerzett vagyoni érték, ha azt kárpótlási jeggyel a privatizáció során szerezte meg.

A természet védelméről szóló 1996. évi LIII. törvény módosítása

A 90. §-hoz

A törvény lehetővé teszi a természetvédelmi bírság adók módjára történő behajtását.

Az erdőről és az erdő védelméről szóló 1996. évi LIV. törvény módosítása

A 91. §-hoz

A törvény lehetővé teszi az erdővédelmi bírság adók módjára történő behajtását.

A társasági adóról és az osztalékadóról szóló 1996. évi LXXXI. törvény módosítása

A 92. §-hoz

Az Európai Unióhoz történő csatlakozástól kezdve a jogharmonizáció miatt szükséges módosításokat tartalmazza a rendelkezés a társasági adókedvezményekkel összefüggésben.

Az illetékekről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjáról szóló 1996. évi LXXXV. törvény módosítása

A 93. §-hoz

A szolgáltatás kapcsán felmerülő költségek, a biztonsági tulajdoni lapok bevezetése indokolja a szolgáltatási díj emelését. A helyi önkormányzatok mentesítése csak a feladataik körébe tartozó hivatalos eljárások esetén indokolt.

A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény módosítása

A 94. §-hoz

Ha a magánszemély rendelkező nyilatkozatával megfogalmazott támogatási szándék valamely okból nem valósul meg, akkor a rendelkezett („bennragadt”) összeget a Társadalmi Szervezetek Bizottsága (OGY fejezet) helyett a Miniszterelnökség illetékes szervezete osztja el a jövőben (kb. 60,0 millió Ft). Az éves Kvtv. helyett e törvényben kerül szabályozásra az APEH fenti összeggel kapcsolatos közzétételi kötelezettsége. A támogatás felhasználására jogosult társadalmi szervezetek mellett az alapítványok is megnevezésre kerülnek.

A gyermekek védelméről és a gyámügyi igazgatásról szóló 1997. évi XXXI. törvény módosítása

A 95. §-hoz

A gyermekek védelméről szóló törvény módosításával bővülhet a szociális jellegű segítségnyújtásban alanyi jogon részesülők köre. Egyrészt folytatható a 2002/2003. tanévre már biztosított, rászorultság alapján járó étkeztetési kedvezményezés rendszere, továbbá 2003. szeptember 1-jétől a rendszeres gyermekvédelmi támogatásban részesülő összes óvodás ingyenesen étkezhet az intézményekben.

A kötelező egészségbiztosítás ellátásairól szóló 1997. évi LXXXIII. törvény módosítása

A 96. §-hoz

Utazási költségtérítés jár a biztosítottnak akkor, ha kötelező szűrővizsgálaton megjelent.

A jövedéki adóról és a jövedéki termékek forgalmazásának különös szabályairól szóló 1997. évi CIII. törvény módosítása

A 97. §-hoz

A jövedéki adó növelését a költségvetés forrásainak biztosítása indokolja.

Az egyházak hitéleti és közcélú tevékenységének anyagi feltételeiről szóló 1997. évi CXXIV. törvény módosítása

A 98. §-hoz

A módosítás megszünteti a társasági- és a személyi jövedelemadó- kedvezményezett egyházak, egyházi jogi személyek közötti különbségtételt, biztosítva, hogy minden egyház és egyházi jogi személy a társasági adóról és az osztalékadóról szóló 1996. évi LXXXI. törvény szerinti adomány, valamint a személyi jövedelemadóról szóló 1995. évi CXVII. törvény szerinti közcélú adomány után kedvezmény igénybevételére jogosító igazolást állítson ki. (A módosítással szükségtelenné válik az adóigazolások kiállítására jogosult egyházak, egyházi jogi személyek körének közzétételét szabályozó bekezdés.)

Az egyházi járadékok éves összegének valorizálása tervezéskor „a forint devizakosárban mért átlagos leértékelésének költségvetésben alapul vett üteme” (mint elavult definíció) helyett a költségvetésben tervezett éves átlagos fogyasztói árindex változása alapján történik. Ezt követően az éves járadékok összege a KSH által közzétett előző évi (tényleges) átlagos fogyasztói árindex alapján kerül majd korrigálásra.

A humánszolgáltatást végző egyházi fenntartóknak adott állami (normatív és azt kiegészítő) hozzájárulások a jövőben a Belügyminisztérium fejezete helyett a szakmai felügyeletet ellátó (OM, ESZCsM) fejezetek költségvetésében kerülnek megtervezésre.

A szöveg a finanszírozásra vonatkozó előírásokat is tartalmaz.

A társadalombiztosítás pénzügyi alapjai 1998. évi költségvetésérol szóló 1997. évi CLIII. törvény módosítása

A 99. §-hoz

A társadalombiztosítás pénzügyi alapjai 1998. évi költségvetéséről szóló 1997. évi CLIII. törvény 24. §-ának módosítása szerint a háziorvosi finanszírozási rendszerbe új elem kerül, amely ösztönzi a háziorvost a külön jogszabályban, tételesen meghatározott tevékenységek (szűrések, gondozási tevékenység) elvégzésére.

A köztársasági elnök, a miniszterelnök, az Országgyűlés elnöke, az Alkotmánybíróság elnöke és a Legfelsőbb Bíróság elnöke tiszteletdíjáról és juttatásairól szóló 2000. évi XXXIX. törvény módosítása

A 100. §-hoz

A miniszterelnök a közigazgatás első számú irányítója, illetményének meg kell haladnia a beosztott köztisztviselők illetményének mértékét. Ezt az eddigi szorzószámok nem tették lehetővé, ezért kell igazítani a miniszterelnök díjazását a legmagasabb illetménnyel rendelkező köztisztviselőéhez. A szabályozás egyúttal átláthatóbbá teszi a miniszterelnök díjazásának kiszámítását is. A köztársasági elnök tiszteletdíja korábban is a miniszterelnök illetményével volt azonos, ezért a törvény az ő tiszteletdíjának mértékét is módosítja. Az érintettek az illetménynövekmény 50%-ára 2003. január 1-jétől, a másik 50%-ára 2004. január 1-jétől lesznek jogosultak.

A Magyar Köztársaság 2001. és 2002. évi költségvetéséről szóló 2000. évi CXXXIII. törvény módosítása

A 101. §-hoz

Az NA Rt. hiteleinek egy részét a központi költségvetés átvállalja. A társaság azon fennmaradó hiteleit, melyeket az MFB Rt. az autópálya-építésekhez nyújtott, a további autópálya-szakaszok elkészülésével kell átvenni az államadósságba.

A Külügyminisztérium által kidolgozott külképviseleti ingatlankoncepció alapján régóta esedékes fejlesztésekre kedvező lehetőségek kínálkoznak az év hátralévő részében. A fel nem használt nyereség visszahagyásával, illetve az eredeti célra történő visszaforgatásával kezdetét veheti a hosszú ideje halogatott program megvalósítása.

Az autópálya-építéshez felvett hitelek esetében - forrás hiányában - az állami kezesség beváltása, illetve a költségvetés más formájú helytállása elkerülhetetlen lenne. A költségvetési átláthatóság érdekében indokolt az említett adósságok átvállalása.

Az NA Rt. átvállalásra hitelei közül jelentős adósságrész magyar kereskedelmi banki konzorciummal szemben áll fenn, az MFB Rt. garanciája és a Magyar Állam viszontgaranciája mellett. A fennmaradó hitelt az MFB Rt. nyújtotta az autópálya-építéshez.

Az ÁAK Rt. adóssága - Magyar Államnak átadandó autópályák (M1, M3) - építése kapcsán keletkezett, és az EBRD-vel, az EIB-vel, valamint a KfW-vel szemben áll fenn. Az autópálya-kezelő társaság pályahasználati díjakból befolyó bevételei még az utak fenntartásához is csak szűkösen elegendőek, a kincstári vagyoni körbe tartozó autópályákhoz kapcsolódó hitelek törlesztésére tehát eddig is forrást kellett biztosítani az ÁAK-nak.

A MÁV Rt. alaptevékenysége ellátását szolgáló tárgyi eszközöket, pályakorszerűsítéseket, illetve a személyszállítási alaptevékenység veszteségét az elmúlt években részben - állami kezességvállalással - felvett idegen forrásokkal finanszírozta. A tartozás-átvállalás a MÁV Rt. pénzügyi konszolidálásának megalapozását, valamint a 2003. évi működési nehézségek elkerülését szolgálja. Az átvállalandó adósságelemek az EBRD-vel, az EIB-vel, a KfW-vel, az EUROFIMA-val, valamint belföldi kereskedelmi bankokkal szemben állnak fenn.

A különböző sportlétesítmények építéséhez felvett hitelek fedezetét későbbi évek költségvetési előirányzatai jelentik, így ez esetben is a költségvetési transzaprencia indokolja az adósságok átvállalását. Az egyes sportlétesítményeket építő és üzemeltető társaságok hiteltartozásai belföldi kereskedelmi bankokkal szemben állnak fenn.

Az autópálya-program, illetve a diákhitelezés finanszírozási konstrukciójának 2003-tól tervezett megváltoztatása indokolja az autópálya-építő és -fenntartó társaságok (NA Rt. és ÁAK Rt.), valamint a DHK Rt. kincstári vagyoni körbe vonását.

Kormányhatározat rendelkezik arról, hogy a diákhitelek kamata nem tartalmazza a DHK működési költségeinek fedezetét, ezért idáig a DHK - állami garancia mellett - eladósodásból finanszírozta saját magát.

Az 1993. augusztus 4-e és 1995. december 31-e között önkormányzati hozzájárulásból létesített gázközművagyonnal kapcsolatos önkormányzati igények rendezéséről szóló 2002. évi LXIII. törvényben foglaltak mintegy 11,0 milliárd forint összegű kötelezettséget rónak a központi költségvetésre.

Az adósságátvállalások és részesedés-vásárlások indokait a (3) bekezdés indokolása tartalmazza.

A - még 2000. évben 2002-re tervezett - privatizációs bevételek elmaradása miatt az ÁPV Rt. nem tudja teljesíteni a központi költségvetés felé fennálló osztalék-fizetési kötelezettségét.

A tankönyvpiac rendjéről szóló 2001. évi XXXVII. törvény módosítása

A 102. §-hoz

A tankönyvpiac rendjéről szóló törvény módosításával felmenő rendszerben a 2003/2004. tanévtől a 2005/2006. tanévig garantált az iskolarendszer teljes vertikumában a tanulók rászorultsági alapon történő ingyenes tankönyvellátása. Első lépésként azok az 1-4. évfolyamos tanulók juthatnak ingyen tankönyvekhez, akik tartósan betegek vagy fogyatékosok, három- vagy többgyermekes családban élnek, egyedül álló szülő által neveltek és rendszeres gyermekvédelmi támogatásban részesülnek.

Vegyes és záró rendelkezések

A 103. §-hoz

Hatálybaléptető rendelkezéseket tartalmaz.

A 104. §-hoz

Felhatalmazásokat tartalmaz.

A 105. §-hoz

Hatályon kívül helyezéseket tartalmazza.

A 106. §-hoz

Hatályon kívül helyezések és módosítások.

A 107. §-hoz

Az államháztartásról szóló, többször módosított 1992. évi XXXVIII. törvény (Áht.) 109/A §-ának (2) bekezdése alapján 1996. január 1-jétől az állami (költségvetésből finanszírozott) fejlesztések kincstári vagyont képeznek.

A kiemelt nagyvárosok, így többek között Győr, Pécs és Miskolc szennyvíztisztító telepeinek fejlesztésével kapcsolatos kormányzati célprogram végrehajtása az 1991. évben indult. Ennek keretében 1995. XII. 31-éig megvalósult állami fejlesztések önkormányzati aktiválásra (tulajdonba) kerültek, az 1996. január 1-je után megvalósított és befejezett létesítmények, amelyek finanszírozása továbbra is a központi költségvetés Közlekedési, Hírközlési és Vízügyi Minisztérium fejezeti előirányzatából történt - az Áht. előírása alapján - nem kerülhettek már önkormányzati aktiválásra és így - jogszabályi lehetőség hiányában - tulajdonilag rendezetlenek maradtak, kincstári vagyonként önkormányzati célt szolgálnak.

A települési célt szolgáló szennyvíz-létesítmények a hatályos törvényi előírások szerint nem állami feladatot látnak el. Az ilyen jellegű, régebben is üzemelő létesítmények az állam és az önkormányzatok közötti, az 1991. évi XXXIII. törvényen alapuló vagyonmegosztás során önkormányzati tulajdonba kerültek.

Ezért Győr, Pécs és Miskolc városok szennyvíztisztító telepein a jelzett kormányzati célprogram keretében 1996. január 1-jét követően megvalósult létesítmények a városok önkormányzatainak - eddigi használatuk mellett - tulajdonukba adása is indokolt.

Az előbbi szennyvíztisztító-létesítmények mellett Debrecen, Szolnok, Székesfehérvár és Dunaújváros városok az Európai Uniótól kapott - szintén költségvetési finanszírozásnak minősülő, a Magyar Államkincstáron keresztül folyósított, a KHVM-től mint PHARE címzettől kapott, a „kiemelt városok” szennyvíztisztítási programjához nyújtott támogatás útján szennyvíztisztító berendezéseket (gépeket) szereztek be, illetve helyeztek üzembe.

A PHARE szabályok szerint a támogatásból finanszírozott eszközök tulajdonosa „címzettként” a Közlekedési, Hírközlési és Vízügyi Minisztérium volt, használatuk az önkormányzati szennyvíztelepekre beépítve a jelzett városok víziközmű társaságainál történik, így önkormányzati tulajdonba adásuk szintén indokolt.

Az önkormányzati tulajdonba adás törvényi feltételét a KHVM kezdeményezésére először az 1999. évi költségvetésről szóló 1998. évi XC. törvény 8. § (9) bekezdése, majd miután nem született kormánydöntés, a 2000. évi költségvetésről szóló 1999. évi CXXV. törvény 8. § (8) bekezdése biztosította, mely szerint a Kormány felhatalmazást kapott, hogy a bemutatott költségvetési finanszírozás keretében megvalósult szennyvíztisztító telepek és gépi berendezések állami tulajdonból - a Közlekedési, Hírközlési és Vízügyi Minisztérium javaslata alapján - határozatával ingyenesen a vagyontárgy elhelyezkedése szerinti helyi önkormányzat tulajdonába kerüljenek.

A kormánydöntés azonban a 2000. évben is elmaradt, így a tulajdonjog kérdése továbbra is rendezetlen, mivel a 2001-2002. évi költségvetési törvényből az előbb hivatkozott felhatalmazás törlésre került, így megszűnt az önkormányzati tulajdonba adás jogalapja.

Az elkészült és tulajdonjogilag átadásra nem került szennyvíztisztító létesítmények vagyonértéke: Győr 1 526 254 eFt, Pécs 2 037 704 eFt, Miskolc 296 158 eFt.

A PHARE támogatásból az önkormányzati üzemeltetők által beszerzett, üzembe helyezett gépi berendezések vagyonértéke: Debrecen 127 044 eFt, Szolnok 451 520 eFt, Székesfehérvár 351 250 eFt, Dunaújváros 300 600 eFt.

Az elmaradt kormánydöntések miatt a KöViM eredménytelen kísérletet tett ezen vagyontárgyak Kincstári Vagyoni Igazgatóságon keresztül történő önkormányzati vagyonkezelésbe adására, azonban az önkormányzatok a vagyonkezelői nyilatkozattól elzárkóztak, arra való hivatkozással, hogy ők tulajdonosok kívánnak lenni.

Mindez indokolja a helyi önkormányzati tulajdonba adás ismételt törvényi feltételeinek megteremtését.

A 108. §-hoz

A Magyar Köztársaság 1995. évi költségvetéséről szóló 1994. évi CIV. törvény 16. §-a alapján a költségvetési szerveket a törvényben felsorolt jogcímeken az 1995. évben ténylegesen befolyó bevételeik után 13%-os befizetési kötelezettség terheli, ha törvény másként nem rendelkezik.

A Népstadion és Létesítményeinek a ténylegesen befolyt 569 713 000,0 forint bevétele után 74 063 000,0 forint befizetési kötelezettsége keletkezett. Az Ifjúsági és Sportminisztérium vállalta, hogy a befizetési kötelezettséget 1999-ben teljesíti. A befizetési kötelezettség belső átcsoportosítással történő teljesítésére az 1999-ben - többek között a Budapest Sportcsarnok tűzesetéből származó -, majd a következő években felmerült többletkiadások miatt nem került sor. Az egyes sportfeladatokat ellátó költségvetési szervek megszüntetéséről, illetve jogutódlásáról szóló 1/2000.(XII.21.) ISM rendelet alapján a Népstadion és Létesítményei jogutódja a Sportfólió Sportlétesítményeket Kezelő, Hasznosító és Fejlesztésszervező Közhasznú Társaság.

A 109. §-hoz

Az eltérési lehetőségre adott törvényi felhatalmazás.

A 110. §-hoz

Az orosz államadósság terhére motorkocsi-beszerzésre került sor. Szükséges, hogy a MÁV részére ezek a motorkocsik pénzügyileg is átadásra kerüljenek. A § a központi költségvetés kamatelszámolási, tőketörlesztési, adósság és követeléskezelési fejezetéből rendezi át a Gazdasági és Közlekedési Minisztériumhoz az előirányzatot.

A 111. §-hoz

A törvény 28. §-ához kapcsolódó átmeneti rendelkezés. Az egyéni vállalkozók a képzésbe 2003-2004. évtől belépők tekintetében a normatíva 30%-ára lesznek jogosultak 2003. szeptember 1-jétől, mások tekintetében a normatíva 100%-ára. A szociális, gyermekjóléti, gyermekvédelmi közfeladatot ellátó egyéni vállalkozók 2003. évben még a normatíva 100%-ára, de 2004. január 1-jétől (a közoktatási feladatokat ellátókhoz hasonlóan) a normatíva 30%-ára lesznek jogosultak.

A 112. §-hoz

Az anyakönyvi törvényerejű rendelet módosításáról szóló törvényben elrontott hivatkozást pontosítja.

A 113. §-hoz

A miniszterek feladat- és hatáskörének változásával összefüggő szövegpontosítás.

A 114. §-hoz

Átmeneti rendelkezés.

A 115. §-hoz

A záró rendelkezések tartalmazzák az Eximtörvény (1994. évi XLII. törvény) módosításához kapcsolódó jogharmonizációs záradékot a jogalkotásról szóló 1987. évi XI. törvény előírásainak megfelelően.

A 116. §-hoz

Az Európai Uniós előcsatlakozási eszközök támogatásai felhasználásának pénzügyi tervezési, lebonyolítási és ellenőrzési rendjéről szóló 255/2000. (XII. 25.) Korm. rendelet hatályos rendelkezései alapján az egyes projektek, programok EU támogatásának, illetve hazai társfinanszírozásának tervezése egyetlen helyen, a projekt illetve program megvalósításáért felelős tárcánál történik.

Ezzel az egy helyen történő megtervezéssel szemben a 2000-ben, illetve 2001-ben elfogadott ISPA projektek 2001., illetve 2002. évi tervezésére másképp került sor. A 2000-ben, illetve 2001-ben elfogadott ISPA projektek Pénzügyi Megállapodásai a 2001. és 2002. évek költségvetési tervezési időszakában még nem álltak rendelkezésre és a tervezéshez szükséges jogszabályi háttér sem létezett, ezért 2001-ben egy olyan helyzettel találtuk szemben magunkat, amikor is a 2000-es illetve 2001-es projekteknek 2002. évi költségvetési kihatásaival lehetett számolni, azonban azok a költségvetésben nem jelentek meg. Az egyetlen áthidaló megoldás az volt, hogy minden egyes projektre, különböző fejezetektől biztosítva, a ténylegesen várt kifizetések alapján meghatározásra került a szükséges hazai társfinanszírozás [2034/2001. (II. 23.) Korm. határozat].

Az ISPA környezetvédelmi projektek közül öt projekt esetén a hazai finanszírozási forrás a BM címzett és céltámogatási előirányzata volt. A címzett támogatásokból való részesülés (az egyszeri odaítélés) azonban nemcsak egy évi kihatással jár, hanem a következő években is lekötöttséget eredményez, azaz a fent említett projektek a 2003-as évben (egészen 2006-ig) is címzett, illetve céltámogatásban részesülnek. Ez viszont azt eredményezi, hogy a megvalósításért felelős tárcánál való tervezés ezen projektek esetén 2003-tól sem valósulhatna meg, hiszen a megvalósításért felelős KvVM fejezete mellett a BM fejezetében is megjelenik finanszírozási összeg. Mindemellett a pénzügyi lebonyolítást megnehezíti az ISPA projektekre, illetve a címzett támogatások finanszírozására vonatkozó eltérő jogszabályi előírások.

A megoldást az jelentené, ha ezen 2000-ben elfogadott projektekre az önkormányzatok nem vennék igénybe a címzett támogatásokat (nem is használtak fel belőle), és hozzájárulnának, hogy a KvVM a saját fejezetében biztosítsa számukra a hazai társfinanszírozás teljes összegét, illetve a megítélt címzett támogatások azon részét is, amely ISPA által nem finanszírozható forrást biztosít.

A 117.§-hoz

A Kincstár átalakítását szolgáló rendelkezés.

A 118 §-hoz

A Ptk. költségvetési törvényben meghatározandó kamatai.

A 119. §-hoz

A paragrafusban megjelölt személyek illetmény-növelésére két ütemben kerül sor.

A 120. §-hoz

A paragrafusban az önkormányzatok részére előírt évvégi kamatfizetési kötelezettségeit első ízben csak a 2003. évi zárszámadáskor kell érvényesíteni.

A 121. §-hoz

A rendelkezés kijavítja az adókról, járulékokról szóló 2002. évi XLII. törvény elfogadása során keletkezett néhány szövegezési hibát.

A 122. §-hoz

Az Egészségbiztosítási Alap 2002-ben 1465 millió forintot használhatott fel gyógyszertámogatásra.

A 123. §-hoz

A társadalombiztosítási járulék 2003-ban is 18% marad.

A 124. §-hoz

Az a villamosenergia-ipari termelő, amelyik 2003. január 1-jétől tevékenységét megszünteti, a készleten maradt, jövedéki adó mentesen beszerzett tüzelőolaj készletét adófizetési kötelezettség nélkül átadhatja az erőmű üzemeltetését átvevőnek.

A 125. §-hoz

A 89. § (1) bekezdésében megállapított elszámolási szabályokat (a privatizáció során, kárpótlási jegyért szerzett értékpapír) az adózó bármelyik korábbi adóévre vonatkozó adókötelezettségére alkalmazhatja.