Magyarország Alaptörvényének hatodik módosítása indokolása

(2016. június 14.)

-----STARTING---POINT---ALTALANOS---

Általános indokolás

Az Alaptörvény megalkotását követően a transzatlanti térség, Európa és benne Magyarország biztonsági környezete gyökeresen megváltozott. A világban olyan új típusú biztonsági kihívások jelentek meg, amelyek a korábbi klasszikus államközi fenyegetésekre adott különleges jogrendi válaszokkal hatékonyan és a szükségesség-arányosság követelményeit betartva megfelelően nem kezelhetők. Az Alaptörvény különleges jogrendi szabályai ugyanis elsősorban a klasszikus államközi kihívásokra nézve határoznak meg logikailag zárt rendszert, amelyben a rendkívüli állapot a klasszikus külső háborús fenyegetés, a szükségállapot az állam, illetve a társadalom rendjét alapjaiban fenyegető belső fenyegetések, a megelőző védelmi helyzet a háborús felkészülés, a váratlan támadás pedig az országon kívülről érkező, váratlan fegyveres becsapások, illetve a veszélyhelyzet az ipari és természeti katasztrófák kezelésére hivatott. Ez a rendszer egyfajta súlyosság szerinti, és ezzel arányosan a jogkörök tekintetében is a fokozatos bővüléssel járó megoldást jelent, amibe azonban az új típusú biztonsági kihívások teljességgel nem illeszthetők be.

A kialakult biztonsági környezetre figyelemmel a módosítás az Alaptörvény különleges jogrendi szabályainak kiegészítését szolgálja a terrorizmus új típusú biztonsági kihívásainak megelőzése és kezelése érdekében, tekintettel arra, hogy az elmúlt időszakban az ilyen típusú - fegyveres és nem fegyveres - fenyegetések fokozódtak Európában.

-----STARTING---POINT---RESZLETES---

Részletes indokolás

Az 1. cikkhez

A módosítás szerint Magyarország Alaptörvényének különleges jogrendre vonatkozó szabályai kiegészülnek egy új, önálló esetkörrel „Terrorveszélyhelyzet” címen.

Az új esetkör a megelőző védelmi helyzet belbiztonsági megfelelője, de annál szűkebb felhatalmazásokat nyit meg a honvédelmi törvény szintjén, valamint lehetőséget teremt a Magyar Honvédség felhasználására, ha a rendőrség és a nemzetbiztonsági szolgálatok erői nem elegendők.

Az új különleges jogrendet terrortámadás jelentős és közvetlen veszélye vagy terrortámadás esetén a Kormány kezdeményezésére az Országgyűlés kétharmados többséggel hirdetheti ki.

A Kormány a kezdeményezéssel egyidejűleg szűkebb körben bevezethetné azokat a legszükségesebb rendkívüli intézkedéseket, amelyek a támadás, vagy a megtörtént támadás esetén újabb támadások elhárítása, továbbá az állampolgárok megóvása érdekében szükségesek. A Kormány rendeletével bevezetett intézkedések hatálya kizárólag az Országgyűlés terrorveszélyhelyzet kihirdetésére vonatkozó döntéséig, de legfeljebb tizenöt napig tart.

A Kormány - parlamentáris garanciaként - a bevezetett intézkedésekről a köztársasági elnököt és az Országgyűlés tárgykör szerint illetékes állandó bizottságait köteles folyamatosan tájékoztatni.

A terrortámadás értelmezésénél a Büntető Törvénykönyv szerinti terrorcselekmény tényállása az irányadó.

A terrorveszélyhelyzet kihirdetése a Kormány számára biztosít gyors beavatkozási lehetőséget a közigazgatás, a Magyar Honvédség, a rendvédelmi szervek és a nemzetbiztonsági szolgálatok szervezetét, működését és tevékenysége ellátását érintő törvényektől való eltérésre, valamint a fenyegetések jellegéhez igazodó - az állampolgárok mindennapi életét csak a közvetlen fenyegetések tekintetében érintő - intézkedések bevezetésére, a köztársasági elnök és az Országgyűlés folyamatos tájékoztatása mellett.

A terrorveszélyhelyzet nem jár együtt szükségképpen a Magyar Honvédség felhasználásával, de lehetőséget teremt annak megnyitására tekintve, hogy a felhasználás csak akkor nyílik meg, ha a Kormány értékelése szerint a rendőrség és a polgári nemzetbiztonsági szolgálatok alkalmazása adott helyzet kezeléséhez nem elégséges.

A 2. cikkhez

Hatályba léptető rendelkezést tartalmaz.