2003. évi XCIII. törvény indokolása

a magyar tudomány ünnepéről

-----STARTING---POINT---ALTALANOS--- 

Az elmúlt évszázadban - különösen annak utolsó harmadában - lejátszódó robbanásszerű tudományos-technikai fejlődés tapasztalatai mutatják, hogy a XXI. században az emberiség, az egyes nemzetek fejlődésében, az életminőség alakulásában meghatározó szerepet fog játszani a tudás, a kutatás, a technológiai fejlesztés. A nemzet jövőjéről felelősen gondolkodó Országgyűlés kötelessége, hogy minden lehetséges módon elősegítse a tudomány eredményei, a hazai kutató tevékenység megismerését, fontosságának elismerését, társadalmi kapcsolatai bővítését és elmélyítését. E célt szolgálja törvényjavaslatunk a Magyar Tudomány Ünnepéről.

A Magyar Tudományos Akadémia tagjai, testületei és intézményei működése révén fontos szerepet játszik a hazai tudományos tevékenységben, az ország tudományos életében. Az Akadémia munkássága is kifejezésre jut abban a tényben, hogy a magyar kutatók eredményei révén Magyarország gazdasági fejlettségét jelentősen meghaladó mértékben veszi ki részét a világ kutatóinak tudományos teljesítményéből. Ez indokolja a Magyar Tudomány Ünnepének az Akadémia alapításának dátumához kapcsolását, különös tekintettel arra, hogy ez - tudományos jelentőségén túlmenően - a nemzet fejlődésének is kiemelkedő eseménye volt.

1825. november 3-án az Országgyűlés kerületi ülésén a pozsonyi vármegyeház palotatermében szenvedélyes vita zajlott, amelyben több vármegye követe szóba hozta a Magyar Tudós Társaság alapításának ügyét. E régen érlelődő kérdést oldotta meg gróf Széchenyi István ismeretes történelmi jelentőségű felajánlása. Ennek nyomán az 1825-27. évi XI. törvénycikk mondta ki, hogy „az önként és szabad adakozásból összeszedett tőke vagyonból Tudós Társaság, vagyis Magyar Akadémia állíttassék föl”. E törvény 1827-ben, 175 évvel ezelőtt, került kiadásra.

A Magyar Tudományos Akadémia működésével messzemenően igazolta azt az áldozatot, amely megalapítását lehetővé tette. (Széchenyi István később hatvanezer forintban megállapított jövedelmeinek felajánlását Vay Ábrahám húszezer forintos, gróf Andrássy György tízezer forintos és gróf Károlyi György negyvenezer forintos felajánlása követte.)

A Tudomány Napjáról szóló - 55/1997. (IV. 3.) Korm. rendelet - fogadtatásának tapasztalatai, az e naphoz kapcsolódó rendezvények eredményei indokolják a tudomány fontosságának megerősítését a Magyar Tudomány Ünnepéről szóló törvény megalkotásával.

-----STARTING---POINT---RESZLETES---

-----STARTING---POINT---VEGE---