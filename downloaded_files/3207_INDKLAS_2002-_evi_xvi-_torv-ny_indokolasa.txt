2002. évi XVI. törvény indokolása

a Magyar Köztársaság és Ukrajna között a polgári ügyekben történő kölcsönös jogsegélyről szóló, Budapesten, 2001. augusztus 2-án aláírt szerződés kihirdetéséről

INDOKOLÁS

A Szovjetunió felbomlását követően Ukrajna hatályában fenntartotta a polgári, családjogi és bűnügyi jogsegély tárgyában Moszkvában, az 1958. évi július hó 15. napján aláírt szerződést (1958. évi 38. tvr., módosította és kiegészítette az 1972. évi 18. tvr.-rel kihirdetett, Budapesten, az 1971. évi október hó 19. napján aláírt jegyzőkönyv), ugyanakkor - mint önálló állam - kezdeményezte új kétoldalú jogsegélyszerződés kötését a Magyar Köztársasággal. A két szomszédos állam között a jogsegélyforgalom a határokon átnyúló családi, kereskedelmi kapcsolatok folytán igen intenzív, ezért a szerződéskötést a magyar fél is indokoltnak találta.

A szerződés szövegének kidolgozását követően az aláírásra 2001. augusztus 2-án, Budapesten került sor. A szerződést az Országgyűlés 81/2001. (XII. 11.) OGY határozatával megerősítette. A szerződés ukrán részről történő megerősítését követően a megerősítő okiratok kicserélésére 2002. február 6-án, Kijevben került sor. A 25. Cikk értelmében a szerződés 2002. március 8-án hatályba lépett.

A szerződést a nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdése értelmében törvénnyel kell kihirdetni.

A szerződés kidolgozása során a magyar-szovjet jogsegélyszerződés rendelkezései a jelenkor követelményeinek és körülményeinek figyelembevételével kerültek átalakításra.

Így például, miután Ukrajna is csatlakozott az Európa Tanács égisze alatt létrejött bűnügyi tárgyú többoldalú egyezményekhez, a magyar-szovjet jogsegélyszerződésnek még részét képező bűnügyi jogsegély a magyar-ukrán szerződésben már nem szerepel.

A felek egyező akaratából az új szerződésben szintén nem szerepelnek a joghatóságra és az alkalmazandó jogra vonatkozó rendelkezések, miután e kérdéseket mindkét fél belső joga megfelelően szabályozza.

A jogsegélyszerződés - hasonlóan más államokkal kötött kétoldalú jogsegélyszerződésekhez - szabályozza a bíróságok és más hatóságok közötti jogsegélyforgalmat: ezáltal az egyik szerződő állam igazságügyi hatóságának kérelmére a másik szerződő állam területén iratokat kézbesítenek, különböző megkereséseket (pl. tanúmeghallgatás, okiratok beszerzése) teljesítenek. A szerződés szabályozza a kérelmek tartalmát, teljesítésük módját, a költségek viselését.

A szerződés értelmében az egyik állam bírósága által polgári ügyekben hozott határozatokat kérelemre, a szerződésben meghatározott feltételek szerint a másik állam területén elismerik és végrehajtják.

A szerződés alapján lehetőség van az anyakönyvi kivonatok másik államból történő illetékmentes beszerzésére.

A szerződés kidolgozása során a felek arra törekedtek, hogy megakadályozzák az esetleges hamis, vagy hamisított okiratok felhasználását. Ezért a magyar-ukrán szerződés szerint a felülhitelesítés alóli mentesség már csak a jogsegélyszerződés alkalmazása során kibocsátott iratokra (pl. bírósági megkeresésekre) vonatkozik. E változásra tekintettel valamennyi egyéb okirat felülhitelesítése szükséges a másik Szerződő Fél területén való felhasználás végett.