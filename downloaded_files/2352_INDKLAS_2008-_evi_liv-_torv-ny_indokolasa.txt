2008. évi LIV. törvény indokolása

a Magyar Köztársaságnak a Meteorológiai Műholdak Hasznosításának Európai Szervezete kiváltságairól és mentességeiről szóló Jegyzőkönyvhöz való csatlakozásáról

Indokolás

A Magyar Köztársaságnak a Meteorológiai Műholdak Hasznosításának Európai Szervezete kiváltságairól és mentességeiről szóló Jegyzőkönyvhöz való csatlakozásáról szóló törvény célja, hogy a Meteorológiai Műholdak Hasznosításának Európai Szervezetét (a továbbiakban: Szervezet) létrehozó egyezményhez kapcsolódó jegyzőkönyv kötelező hatályát a Magyar Köztársaság elismerje.

A Szervezet 1986-ban jött létre azzal a céllal, hogy Európában a meteorológiai műholdas adatokat a meteorológia, az időjárás-előrejelzés, a klímakutatás és a környezetvédelem szolgálatába állítsa. A Szervezet üzemelteti, és dolgozza fel az európai meteorológiai műholdak adatait, lehetővé téve tagjai számára a műholdas távérzékelési információk meteorológiában, időjárás-előrejelzésben, klímakutatásban és környezetvédelemben való hasznosítását. A Szervezet a környezeti monitorozás területén is szakmai képviselője az Európai Unió tagországainak.

A Magyar Köztársaság 1999. július 7-től együttműködő tagsági jogviszonyban áll a Szervezettel. Az együttműködő tagság intézménye - mely alapján a Szervezet átmenetileg biztosította számunkra az adataihoz való hozzáférést - a Szervezet előírásai szerint átmeneti állapot, amelyet a teljes jogú tagság megszerzése követ. Ez az együttműködő tagsági jogviszony 2008. december 31-ével lejár. E jogviszony meghosszabbítására további lehetőség nem kínálkozott, így a Magyar Köztársaság a 200/2008. (VIII. 8.) Korm. rendelettel, 2009. január 1-jei hatállyal, teljes jogú tagként csatlakozik a Szervezethez. A csatlakozás lehetővé teszi, hogy a Magyar Köztársaság teljes körű tagsági jogkörrel, döntéshozói szavazati joggal rendelkezve, szakmai és egyéb korlátozás nélkül vegyen részt a Szervezet munkájában.

A Szervezethez való csatlakozás két nemzetközi dokumentum elfogadását jelenti. A Meteorológiai Műholdak Hasznosításának Európai Szervezetének a létrehozásáról szóló Egyezményt és annak módosítását, melyre a 200/2008. (VIII. 8.) Korm. rendelettel sor került, továbbá a hozzá kapcsolódó, a Meteorológiai Műholdak Hasznosításának Európai Szervezete (EUMETSAT) kiváltságairól és mentességeiről szóló Jegyzőkönyvet és annak módosítását (a továbbiakban: Jegyzőkönyv). Figyelemmel arra, hogy a Jegyzőkönyv a joghatóság alóli mentességek tekintetében kizárólagos törvényhozási tárgykört érint, a nemzetközi szerződésekkel kapcsolatos eljárásról szóló 2005. évi L. törvény 7. §-ának rendelkezései értelmében kötelező hatályának törvényi úton történő elfogadására az Országgyűlés jogosult.

A Jegyzőkönyvben meghatározott kiváltságok és mentességek célja a Szervezet hivatalos tevékenységének hatékony biztosítása. Így különösen a Jegyzőkönyv megállapítja a Szervezet mint jogi személy joghatóság, végrehajtás, közvetlen adó- és vámügyi rendelkezések alóli mentességét, továbbá személyzetének vagy képviselőinek kiváltságait, illetve mentelmi jogát.