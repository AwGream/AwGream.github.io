2007. évi VII. törvény indokolása

a Magyar Köztársaság Kormánya, Románia Kormánya és Szerbia és Montenegró Minisztertanácsa között a Magyar Köztársaság, Románia és Szerbia és Montenegró államhatárainak találkozási pontjáról, az azt jelölő hármashatár-jelről és annak karbantartásáról szóló, Újvidéken, 2006. április 19-én aláírt Megállapodás kihirdetéséről

Általános indokolás

Jelen törvény tárgya a Magyar Köztársaság Kormánya, Románia Kormánya és Szerbia és Montenegró Minisztertanácsa (a továbbiakban: Felek) között a Magyar Köztársaság, Románia és Szerbia és Montenegró államhatárainak találkozási pontjáról, az azt jelölő hármashatár-jelről és annak karbantartásáról szóló, Újvidéken, 2006. április 19-én aláírt Megállapodás (a továbbiakban: Megállapodás) kötelező hatályának elismerése és kihirdetése.

A Kormány a 2122/2005. (VI. 24.) Korm. határozatban egyetértett a Magyar Köztársaság, Románia és Szerbia és Montenegró államhatárainak találkozási pontjáról, az azt jelölő hármashatár-jelről és annak karbantartásáról szóló Megállapodás létrehozásával.

A Megállapodás tartalmát tekintve - a jogalkotásról szóló 1987. évi XI. törvény 3. §-a alapján - törvényhozási tárgykört érintő szabályokat tartalmaz, mivel a Megállapodás az állami hatóságok munkáját, feladat- és hatáskörét érinti. Az államhatár meghatározásával, megjelölésével kapcsolatos szabályok szintén törvényhozási tárgykörbe tartoznak.

Erre tekintettel, a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdésének a) pontja alapján, a Megállapodás szövegének végleges megállapítását követően a kötelező hatály elismerésére az Országgyűlésnek kell felhatalmazást adnia, majd azt törvényben kell kihirdetni.

Tekintettel arra, hogy a Megállapodás aláírására Szerbia és Montenegró államszövetsége megszűnését megelőzően került sor, a Megállapodásban aláíró félként Szerbia és Montenegró Minisztertanácsa szerepel. A nemzetközi közösség Szerbiát a korábbi államszövetség jogutódjaként ismeri el, és mivel a szerződés a magyar-román-szerb államhatárt érinti, nincs akadálya a Megállapodás kihirdetésének és hatálybalépésének.

Az államhatár megjelölésére, a határjelek karbantartására vonatkozó hatályos nemzetközi szerződések végrehajtásáért felelős magyar-román határmegbízotti, illetve a magyar-szerb vegyes bizottsági találkozókon mind a román, mind a szerb fél kifejezte készségét egy új, a Triplex Confinium határjelről szóló háromoldalú nemzetközi megállapodás létrehozásával kapcsolatosan.

A magyar-román-szerb államhatárok találkozási pontjának (hármashatár-pont) megjelölése olyan egyedi határjel (Triplex Confinium), melynek anyaga beton, formája háromoldalú piramis.

A Megállapodásban a felek a hármashatár-pont, illetve az azt jelölő Triplex Confinium koordináta-adatait nyolc különböző vetületi rendszerben határozzák meg, ezzel biztosított mindhárom állam számára a nemzeti, illetve az egységes, korszerű nemzetközi koordináta-rendszerben meghatározott vízszintes koordináták, továbbá a magassági adatok használata is.

A Triplex Confinium ellenőrzését és karbantartását a felek az államhatár vonalának megjelölésére és a határjelek karbantartására jogosult szerveik útján biztosítják.

A háromoldalú kormányközi megállapodás elősegíti a korszerű, rendezett határviszonyok megteremtését mindkét szomszédos állammal.

Részletes indokolás

Az 1. §-hoz

A Megállapodás tartalmát tekintve - a jogalkotásról szóló 1987. évi XI. törvény 3. §-a alapján - törvényhozási tárgykört érintő szabályokat tartalmaz. Ilyen szabályok többek között az állami szervek munkáját, feladat- és hatáskörét érintő, valamint az államhatár meghatározásával, megjelölésével kapcsolatos szabályok.

Erre tekintettel, a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdésének a) pontja alapján, a Megállapodás szövegének végleges megállapítását követően a kötelező hatály elismerésére az Országgyűlésnek kell felhatalmazást adnia, majd azt törvényben kell kihirdetni.

A 2. §-hoz

A Megállapodás szövegének végleges megállapítását követően a nemzetközi szerződésekkel kapcsolatos eljárásról szóló 2005. évi L. törvény rendelkezései értelmében a Megállapodás kihirdetésére törvényben kerülhet sor.

A 3. §-hoz

A magyar-román-szerb államhatárok találkozási pontjának (hármashatár-pont) megjelölése olyan egyedi határjel (Triplex Confinium), melynek anyaga beton, formája háromoldalú piramis.

A hármashatár-pont és az azt megjelölő Triplex Confinium jelenlegi helyét a hatályos határokmányok rögzítik. Ezen határokmányok azon nemzetközi szerződések alapján készültek, amelyek meghatározták a hármashatár-pont eredeti és jelenlegi helyét. E helyet eredetileg a Magyar Köztársaság és a Szövetséges és Társult Hatalmak által Trianonban, 1920. évi június hó 4. napján, valamint a Románia és a Szerb-Horvát-Szlovén Állam által Sevres-ben, 1920. évi augusztus 10. napján aláírt Békeszerződések jelölték ki.

A hármashatár-pontot a Román Királyság, valamint a Szerb, Horvát és Szlovén Királyság között a határ kijelöléséről szóló, Belgrádban, 1923. november 24-én aláírt Jegyzőkönyv - a Magyar Köztársaság államhatára mentén, annak területi szuverenitását nem érintve - Magyarország bevonása nélkül, kétoldalú megállapodás alapján a jelenlegi helyére áthelyezte, amelynek helyét a később Bukarestben, 1927. június 4-én aláírt Jegyzőkönyv is megerősítette.

Az ezt követően létrejött kétoldalú megállapodások - román viszonylatban a Magyar Népköztársaság Kormánya és a Román Szocialista Köztársaság Kormánya között, a magyar-román államhatár rendjéről, határkérdésekben való együttműködésről és kölcsönös segítségnyújtásról szóló, Budapesten, 1983. október 28-án aláírt Egyezmény; szerb viszonylatban a Magyar Népköztársaság Kormánya és a Jugoszláv Szocialista Szövetségi Köztársaság Képviselőházának Végrehajtó Tanácsa között a magyar-jugoszláv államhatáron a határvonal és a határjelek felújítására, megjelölésére és karbantartására Belgrádban, 1983. október 20-án aláírt Egyezmény - már a hármashatár-pont jelenlegi helyét fogadták el és erősítették meg.

Tekintettel arra, hogy eddig nem jött létre olyan háromoldalú megállapodás, amely meghatározná a hármashatár-pont helyét és az annak megjelölésére felállított Triplex Confinium hármashatár-jel karbantartásának szabályait, szükséges volt - anélkül, hogy a hármashatár-pont jelenlegi helye megváltozna - egy háromoldalú megállapodás kormányközi szinten történő megkötése. A háromoldalú kormányközi Megállapodás elősegíti a korszerű, rendezett határviszonyok megteremtését.

A Megállapodásban a Felek a hármashatár-pont, illetve az azt jelölő Triplex Confinium koordináta-adatait nyolc különböző vetületi rendszerben határozzák meg, ezzel biztosított mindhárom állam számára a nemzeti, illetve az egységes, korszerű nemzetközi koordináta-rendszerben meghatározott vízszintes koordináták, továbbá a magassági adatok használata is.

A Triplex Confinium formáját, feliratát és jelzéseit a Megállapodás 1. számú mellékletében található vázlatok és fényképek tartalmazzák, míg a hármashatár-pont környezetéről készült ortofotó alapú térkép a Megállapodás 2. számú mellékletét képezi.

A Megállapodás tartalmazza továbbá a Triplex Confinium karbantartásának szabályait. A Triplex Confinium helyének és állapotának ellenőrzésére mindhárom állam bármikor, korlátozás nélkül jogosult. Az ellenőrzést, valamint a karbantartást szükség szerint, de legalább 5 évente kell elvégezni. Ha az ellenőrzés eredménye alapján szükségessé válik, a Triplex Confinium karbantartását a Felek illetékes szervei váltakozva végzik el.

A Triplex Confinium ellenőrzését és karbantartását a Felek az államhatár vonalának megjelölésére és a határjelek karbantartására jogosult szerveik útján biztosítják.

A 4. §-hoz

A Megállapodás a 6. cikk (2) bekezdése értelmében a megerősítéséről szóló későbbi diplomáciai jegyzék kézhezvételét követő 30. napon lép hatályba. Ennek naptári napját, annak ismertté válását követően, a külügyminiszter - a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében - a Magyar Közlönyben közzétett egyedi határozatával állapítja meg.

A törvény végrehajtásához szükséges intézkedésekről a határrendészetért felelős miniszter gondoskodik.