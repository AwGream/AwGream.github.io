1991. évi XXXII. törvény indokolása

a volt egyházi ingatlanok tulajdoni helyzetének rendezéséről

-----STARTING---POINT---ALTALANOS--- 

1. A Magyar Köztársaság 1989. október 23-án kihirdetett, módosított Alkotmánya a 60. §-ának (2) bekezdésében meghatározta a lelkiismereti és vallásszabadság lényegét, majd ezt követően a lelkiismereti és vallásszabadságról, valamint az egyházakról szóló 1990. évi IV. törvény annak tartalmát tovább részletezte. Ez a törvény a lelkiismereti és vallásszabadság deklarálása mellett szólt arról is, hogy az egyház elláthat minden olyan nevelési-oktatási, kulturális, szociális, egészségügyi, sport, illetőleg gyermek- és ifjúságvédelmi tevékenységet, amelyet törvény nem tart fenn kizárólagosan az állam vagy állami szerv (intézmény) számára. Még 1989. augusztus 30-án kihirdetésre került az 1989. évi 17. törvényerejű rendelet is, amely ismét lehetővé tette a szerzetesrendek működését hazánkban.

E jogalkotási lépésekkel párhuzamosan az egyházak, vallásfelekezetek, vallási közösségek tevékenysége megélénkült, nőtt a velük kapcsolatos társadalmi igény is. A rendszerváltás eredményeként általánosságban megszűnt az egyházi működéssel, a vallásgyakorlással szemben fennálló korábbi korlátozás.

Mindezzel nincs összhangban az egyházak, vallásfelekezetek, vallási közösségek, egyéb egyházi szervezetek (a továbbiakban együtt: egyház) működésének tárgyi lehetősége. Különösen élesen jelentkezett ez az ellentmondás akkor, amikor a szerzetesrendek működésére ismét lehetőség nyílt, a rendek megmaradt tagjai ezzel élni is kívántak, de még 1950-ben minden vagyonukat (ideértve a lakhelyükként szolgáló anyaházaikat is) állami tulajdonba vették. A katolikus egyház ezért már 1989-ben kérte a rendek elhelyezésének, más egyházak pedig (református, evangélikus) közel ugyanebben az időben az államosított egykori nagyhírű középiskoláik újra működésének biztosítását az államtól. Ezeknek az igényeknek a nyomán - különösen az említett 1990. évi IV. törvénnyel összefüggésben - már az akkori Kormány is elismerte a rendezés szükségességét.

2. A demokratikus választások után megalakult új Kormány a programjába vette a volt egyházi ingatlanok tulajdonviszonyainak újrarendezését. E rendezés célja, hogy elősegítse az egyházak működőképességét (a szükséges elhelyezés, „infrastruktúra” biztosításával) a mai feltételek között, mégpedig úgy, hogy figyelembe veszi az egyházi tevékenység fokozatos, de várhatóan erőteljes bővülését. A rendezés egyúttal az egyházaknak okozott jogsérelmek bizonyos mértékű orvoslását is jelenti, bár a hangsúly a működőképesség tárgyi előfeltételeinek megteremtésén van (funkcionalitás elve).

A tulajdoni rendezésnek úgy kell megtörténnie, hogy az minél kevesebb új jogsérelmet okozzon. Részben ezért, részben a társadalmi változásokra és az egyházi igényekre figyelemmel nem oldható meg az összes volt egyházi ingatlan egyházi tulajdonba adása. A folyamatos működés anyagi feltételeinek törvényi rendezése, az egyházak gazdasági autonómiájának megvalósulása - az államtól való gazdasági függés csökkentése - távolabbi célként jelölhető meg.

A volt egyházi ingatlanok tulajdoni helyzetének rendezéséről szóló törvényjavaslatban (a továbbiakban: Javaslat) két ellentmondó igényt, helyzetet kell törvényi szinten összeegyeztetni: egyrészt az egyházak igazságkeresését (ami a jogszerű állapot azonnali visszaállítását, a tulajdonukban volt, kártalanítás nélkül állami tulajdonba került, „elkobzott” ingatlanok visszaadását indokolná), másrészt a jelenlegi lehetőségeket (ideértve a megváltozott társadalmi körülményeket, a pénzügyi, az egyházi lehetőségeket egyaránt). Ezért a Javaslat a preambulumában elismeri: az egyházakkal szemben a pártállam jogtalanságot követett el, a Javaslat pedig rendelkezik az egyházak működéséhez szükséges ingatlantulajdon biztosításáról.

Alapelv tehát a funkcionalitás, vagyis az egyházi feladatok ellátásához szükséges működőképesség elemi feltételeinek megteremtése, az ingatlanátadás pedig elsősorban az érdekeltek megegyezésén kell hogy alapuljon.

További problémát jelent a rendezés során olyan, a fokozatosságot megvalósító szabályozás, amely mind az egyház, mind az ingatlan jelenlegi tulajdonosa, kezelője, használója érdekét szolgálja (a legtöbb ilyen épületben közintézmény működik). Az egyház működése fokozatosan tud megerősödni, ezért olyan jogi megoldás indokolt, amely a későbbi várható igényt is figyelembe veszi, és nem hozza most hátrányos helyzetbe sem az egyházat, sem a lakosság ellátásáért (pl. oktatásért, egészségügyért) felelős szerveket. Ez a fokozatosság lehetőséget ad az ingatlanátadással járó pénzügyi terhek időbeli elosztására is. Ezzel szemben az is jogos igény, hogy a piacgazdaság fejlődése érdekében meg kell szüntetni a tulajdonviszonyok bizonytalanságát. Mielőbb egyértelművé kell tenni, melyek azok az ingatlanok, amelyek az egyházaknak - bár későbbi időpontban - átadásra kerülnek. A Javaslat ezeknek az ellentétes követelményeknek úgy tesz eleget, hogy záros határidőn belül - az esetleges pereket nem számítva -, legfeljebb 6 hónapon belül tisztázódik az érintett ingatlanok köre, és összesen mintegy egy év alatt meghatározható, hogy mely ingatlanok kerülnek a tízéves időszakban átadásra. Ezt követően az átadandó ingatlanok köre már nem bővül (legfeljebb néhány kivétel lehet), hanem csak pénzbeli kárpótlásra van mód (15. §).

A Javaslatban foglalt rendelkezések megvalósulásához szükséges pénzügyi fedezet előre nem tervezhető, hiszen az az egyházi tevékenység iránti társadalmi igénytől függ. A Javaslat ezért is tartalmaz olyan rendelkezést [2. § (1) bek.], amely szerint az igények és a lehetőségek (az ország, a költségvetés teherbíróképessége) határozzák meg az ingatlanátadás ütemét. Ez nem jelenti az állami, önkormányzati kötelezettségvállalás hiányát. Természetes, hogy az állami, önkormányzati vagyon, jövedelem egy - az Országgyűlés, illetőleg a képviselőtestület által meghatározott - részét a Javaslatban foglalt feladatokra kell fordítani. Figyelemmel azonban arra, hogy az egyházak jórészt olyan célokra kérik az ingatlanokat, amelyek ellátása egyébként is társadalmi, közösségi (állami vagy önkormányzati) feladat, ezek az anyagi terhek végső soron megtérülnek.

3. A Javaslat leglényegesebb rendelkezései a kövekezők:

a) Az egyház által igényelt, egykor tulajdonában volt - vagy helyette más megfelelő - állami vagy önkormányzati tulajdonú ingatlant lehetőleg természetben és az érdekeltek közvetlen megegyezésével kell a volt tulajdonos egyház tulajdonába és használatába adni (ingatlanátadás).

b) Kivételesen pénzbeli kártalanítás adható az ingatlanszerzésre, vagy a nem állami, önkormányzati tulajdonú ingatlan az egyház részére való átadás érdekében kisajátítható.

c) A Kormány eljárása - az a) pont szerinti eljáráshoz képest - biztosíték jellegű az egyházak számára, de végső soron az Országgyűlés alakítja a rendezés lehetőségeit, ütemét a pénzügyi feltételek meghatározásával.

d) Minthogy az egyházi igények természetben való kielégítésének alapját az állami és az önkormányzati tulajdonban levő ingatlanok alkotják, garanciális kérdés, hogy a rendezésig a Javaslat hatálya alá tartozó ingatlanok ne kerüljenek ki e szervek tulajdonából. Ezért szükséges ezekre az ingatlanokra az elidegenítési és terhelési tilalom elrendelése.

e) A már említett gazdasági autonómia és a folyamatos működés anyagi feltételeinek biztosítása érdekében a természetben vissza nem juttatott ingatlanokért - ideértve valamennyi, 1948. január 1-je után kártalanítás nélkül állami tulajdonba vett ingatlant - a Kormány és az egyház részleges kárpótlás fizetésében állapodhat meg, ami az egyháznak a társadalom számára hasznos tevékenységéhez teremthet megfelelő anyagi feltételeket. Így az érintett egyházaknak nyújtott állami támogatás olyan mértékben csökkenthető, amilyen mértékben az Országgyűlés ilyen kárpótlási költségvetési előirányzatot határoz meg.

4. A Javaslat nem reprivatizációs lehetőséget ad egyetlen szervezet részére megkülönböztetetten az állami vagyonból, mert a működőképesség biztosítása az alapelve, és ezt nemcsak a korábban elvont ingatlannak a visszaadásával kívánja megoldani. Ezen túlmenően azonban az Alkotmánybíróság 21/1990. (X. 4.) AB határozata szerint sem minősül alkotmányellenesnek a megkülönböztetés, ha valamely alkotmányos jog vagy az Alkotmányba nem ütköző társadalmi cél csak a pozitív értelemben vett megkülönböztetéssel érhető el. A vallásszabadság alkotmányos jog (ideértve a vallásos világnézet oktatását is), amelynek megvalósításához legalább azokat a feltételeket indokolt nyújtani, amelyeket a társadalom ma igényel, és amelyektől az egykori állam fosztotta meg az egyházakat. Az egyházak pozitív megkülönböztetése más szervezetekhez képest ezért nem alkotmányellenes.

5. Felmerül, hogy a vallások (felekezetek) egyenjogúsága és a működőképesség elve indokolná: a korábban államosított tulajdonnal nem rendelkező vallási szervezetek is ingyenesen kapjanak ingatlant. E kérdést a Javaslat nem vonja a szabályozási körébe, mert az a célja, hogy a funkcionalitás elvére alapozva azoknak az egyházaknak az ingatlanairól rendelkezzék, amelyeket ingatlanaiktól egykor - a világnézeti megkülönböztetés jegyében, alkotmányellenesen - megfosztottak. A sérelmet szenvedetteket hozza tehát a jogszerű „kiinduló helyzetbe” (a mai viszonyok és lehetőségek szerint), ami a többi, ilyen sérelmet nem szenvedett vallási közösségekhez képest nem jelent tilos diszkriminációt. Természetesen akár az állam, akár az önkormányzat dönthet úgy, hogy ingyenesen ad elhelyezést bármely - a társadalom által igényelt tevékenységet folytató - szervezet számára, így a Javaslat hatálya alá nem tartozó vallási közösségnek is.

-----STARTING---POINT---RESZLETES---

Alapvető rendelkezések

Az 1. §-hoz

Az 1. § szerint a Javaslat hatálya az Általános indokolásban kifejtett funkcionalitás elvének megfelelően azokra a beépített ingatlanokra terjed ki, amelyeket az egyház hitéleti, oktatási, egészségügyi, szociális, kulturális célra használt, és amelyek 1948. január 1-je után kerültek kártalanítás nélkül állami tulajdonba. Nem kerülnek tehát az egyház részére átadásra a termőföldek, gazdasági létesítmények és más olyan vagyontárgyak, amelyek az egyház jövedelemszerzését szolgálták.

Egyházi szervezetek a szerzetesrendek, a diakonus, diakonissza közösségek, de más, az egyház közvetlen felügyelete alatt álló szervezet is (pl. a Szent István Társulat).

A Javaslat az 1948. január 1-je - a „fordulat éve” - után kártalanítás nélkül állami tulajdonba került ingatlanokra vonatkozik. Így hatálya alá tartoznak az iskolák államosítása (1948. évi XXXIII. tv.), az alapítványok megszüntetése (1949. évi 2. tvr.), a megszűnt szerzetesrendek ingatlanainak állami tulajdonba kerülése (1950. évi 34. tvr.), az egyes házingatlanok állami tulajdonbavétele (1952. évi 4. tvr.), az ún. közérdekű igénybevétel alapján (jogszabályi felhatalmazás nélkül) és a nem szabad megállapodáson alapuló iskola-felajánlások következtében állami tulajdonba került ingatlanok, ha egyébként megfelelnek a Javaslat 1. §-ának (1) bekezdésében foglalt feltételeknek.

Nem vonatkozik viszont a Javaslat az 1946-ban feloszlatott egyházi, vallási egyesületek ingatlanaira. Annak azonban nincs akadálya, hogy ha az újból megalakult ilyen egyesület közérdekű tevékenységet végez (pl. az ifjúság gondozását), a helyi önkormányzat, az ingatlan kezelője - vagy akár az egyház a részére átadott - helyiséggel segítse a tevékenységét.

A Javaslat kiterjesztően értelmezi az egyházi tulajdon fogalmát az egykori kegyúri ingatlanhasználatot és az alapítványi tulajdont illetően [1. § (2) bek.]. Ennek az az oka, hogy nem kívánja kizárni a rendezés lehetőségéből ezeket pusztán elvi alapon. Különösen a fővárosban fordult elő olyan eset, (de más településeken is lehetséges), hogy a hitéleti célú épület (templom, plébánia) a főváros mint kegyuraság által adott ingatlanon állt, és ily módon az állami tulajdonbavételt formálisan nem az egyháztól történt, hanem a fővárosi (közületi) tulajdon vált - jogszabályi rendelkezés folytán - állami tulajdonná. Nyilvánvalóan helyesebb, ha a templom egyházi és nem önkormányzati tulajdonban van. Az alapítvány figyelembevétele pedig különösen akkor indokolt, amikor egy kis egyháznak csupán néhány ingatlana (oktatási intézménye) volt, és ez alapítványként működött. Az egykor nagyobb ingatlanvagyonnal rendelkező egyházaknál e lehetőségnek alig van jelentősége.

Kiterjeszti a Javaslat hatályát az 1. § (3) bekezdése is, de csupán annyiban, hogy pl. az állami tulajdonba kerüléskor a templomhoz, rendházhoz tartozó kert - ha a törvény hatálybalépésekor még nincs beépítve - az épülethez átadható legyen. Az ilyen esetekben általában szükséges ingatlanmegosztásról a tulajdonos, kezelő gondoskodik. Az állami tulajdonba vett felekezeti temető is átadható. A hatályos jog szerint egyébként a felekezeti temető fenntartója a felekezethez való tartozásra tekintet nélkül köteles lehetővé tenni a halott eltemetését.

Az 1. § (4) bekezdésében általánosan kimondott elidegenítési és terhelési tilalom azt kívánja megakadályozni, hogy a volt egyházi ingatlanokat a tulajdonos önkormányzat vagy a kezelő kivonhassa a rendezés alól. Ennek megfelelően az ilyen szerződés a Ptk. 200. §-ának (2) bekezdése szerint semmis. Ezeket az ingatlanokat az állam nem privatizálhatja, és az állami tulajdonból önkormányzati tulajdonba sem kerülhetnek (16. §). Az ingatlanforgalmat korlátozó általános elidegenítési és terhelési tilalmat azonban - a Javaslat felhatalmazása alapján - a Kormány köteles feloldani [21. § (1) bek.], amint az egyházi igénybejelentések alapján külön-külön az egyes ingatlanokra az ingatlannyilvántartásba a tilalmat a művelődési és közoktatási miniszter bejegyeztette [12. § (1) bek.].

A 2. §-hoz

A 2. § (1)-(3) bekezdése a rendezés legfontosabb anyagi jogi szabálya. A Javaslat többi rendelkezése elsősorban eljárási jellegű. Az (1) bekezdés azt fogalmazza meg, hogy milyen érdekek egyeztetésével kell az ingatlanokat egyházi tulajdonba és használatba adni. Az ingatlanügyben eljáró szervek - az egyeztető bizottság, a helyi önkormányzat - számára adja meg az állásfoglalás szempontjait. Ilyen szempont, hogy az állami és az önkormányzati feladatok ellátásához szükséges pénzügyi fedezetről az Országgyűlés és a helyi önkormányzat rendelkezhet, továbbá ha az épületet az egyház nem képes a társadalom, a hívei által elvárt célra használni, az mindenkinek hátrány. Nyilvánvaló, hogy az egyház és az adott település lakosságának egyaránt megfelelő megoldást kell megkeresni ahhoz, hogy az egyházi működés az igények szerint fejlődhessen. Ez a világnézetileg erősen differenciált közösségekben nem könnyű feladat, már csak a szűkös gazdasági lehetőségek miatt sem. Meghatározó jelentőségű ezért az érdekeltek előítélet nélküli, a tolerancia elvén alapuló együttműködése. Az érdekegyeztetést szolgálja, hogy az egyház által igényelt ingatlan helyett más ingatlan is adható, ha az a jelenlegi igényeinek megfelel [(4) bek.]. E lehetőség az önkormányzat és az egyház közvetlen megállapodására is vonatkozik (14. §).

Az (1) bekezdésben foglalt feltételek alapján fel sem merülhet, hogy a Javaslat végrehajtása akadályozhatja az önkormányzatokat feladataik ellátásában, ellátási kötelezettségük teljesítésében. Önkormányzati ingatlant csak akkor lehet az egyháznak átadni (akár önként, akár a Kormány intézkedése alapján), ha az önkormányzati feladat ellátása nem szenved csorbát. Ez úgy lehetséges, ha az ingatlant a „feladattal együtt” veszi át az egyház, vagy az önkormányzati feladathoz más megfelelő ingatlan (ennek létesítésére pénz) biztosítható, vagy pedig - ilyen is előfordul - az ingatlant részben vagy egészben nem használják. Egyébként hasonló korlátozást - igaz nem az ingatlanra, hanem a kötelező oktatási feladatot ellátó intézményre - már az önkormányzatok hatásköréről rendelkező 1991. évi XX. törvény 100. §-ának (2) bekezdése is tartalmaz.

A § (2) bekezdése felsorolja: melyek azok a célok, amelyekhez ingatlant kell biztosítani az egyház részére, az (1) bekezdésben foglalt feltételeket figyelembe véve. Alig megoldható kérdés az „egyház tényleges tevékenysége szerint szükséges mérték” megállapítása. Jogi megoldás igazából nincs, hiszen az egyházak ügyeibe az állam, ideértve a helyi önkormányzatot is, nem avatkozhat be, nem tudja vizsgálni, igazoltatni a működtetés feltételeit, kivéve, ha azt jogszabály az intézményt létesítő bármely szervezet számára előírja. Így tehát az egyházak egyoldalú nyilatkozatáról és felelősségvállalásáról lehet szó, amire utal a 8. § (1) bekezdése is. Más kérdés, hogy a Javaslat szerinti egyes jogi megoldások segíthetik a megalapozott igénylést. Így pl. ezt is szolgálja az ingatlanátadás tíz évre szóló ütemezése, ezen belül az ütemezés hároméves bejelentési lehetősége [4. § (4) bek.], az a körülmény, hogy a későbbi években is lehet módosítani, kivételesen indokolt esetben kiegészíteni az igénylést, az elidegenítési tilalom pedig biztosítékot jelent az ütemezett átadásra.

A (3) bekezdés a Javaslat egyik fontos, kogens anyagi jogi szabályát mondja ki. Nem ritka ugyanis, hogy a (2) bekezdésben felsorolt célra használt volt egyházi tulajdonú ingatlant az egyházi szervezet bérlőként egyre növekvő bérleti díj ellenében használja, ami különösen sérti az egyházak igazságérzetét. Minthogy ezekben az esetekben az ingatlanhasználó elhelyezéséről nem kell gondoskodni, ezeket az ingatlanokat soron kívül kell az egyház tulajdonába adni [ld. 5. § (4) bek., 9. § (1) bek., 11. § (1) bek.]. Ha az egyház az ingatlant csak részben használja, a tulajdonbaadás is ennek megfelelő arányban történik.

Az (5) bekezdés azért rendelkezik arról, hogy az ingatlanrendezés során minden egyház részéről egy szerv, illetőleg az e szerv által erre külön megbízott egyházi szerv járhat el, mert az egykori ingatlanok új tulajdonosát illetően az egyházon belül is lehet véleménykülönbség, ebben pedig állami, önkormányzati szerv nem dönthet. Továbbá az a helyes, ha minden egyház maga határozza meg, hogy mely ingatlanokat, milyen sorrendben igényel, hiszen az ingatlanban létrehozott intézmény működtetéséért is az egyház felelős. Az eljáró szervet magától érthetődően az egyház a saját szabályai szerint jelöli ki. (Így nincs akadálya, hogy pl. a szerzetesrendek vagy az egyházközségek vezetői járjanak el ingatlanaik ügyében, erre megbízást kaphatnak.) Az állam szempontjából az a fontos, hogy minden egyházban legyen egy kijelölt szerv, amely az ügyeket összefogja.

Az egyeztető bizottságok feladata és működése

A 3. §-hoz és 4. §-hoz

Az ingatlanátadásra teljesen kötött szabályokat nem lehet meghatározni, ezért megfelelő egyeztető rendszer kialakítása szükséges. Erre szolgál az érdekelt egyház és a Kormány egyenlő számú képviselőiből alakuló bizottság, amely elbírálja az igényeket, és javaslatot tesz a Kormány részére, hogy - tízéves időszakra ütemezve - mely ingatlanok kerüljenek átadásra. Ha az egyeztető bizottság önkormányzati tulajdonban lévő ingatlanról tárgyal, a bizottságnak tagja az önkormányzat képviselője is. A Javaslat a bizottság döntéshozatalára vonatkozóan is garanciákat határoz meg.

Az egyeztető bizottság által átadásra javasolt ingatlanok jegyzéke hosszabb időszakra szól, ezért célszerű lehetőséget adni az egyház számára, hogy a most kibontakozóban levő tevékenységének eredményeit figyelembe véve 3 év alatt nyilatkozhasson a további 7 év alatt átvenni kívánt ingatlanok átvételének éves ütemezéséről. E nyilatkozat alapján a jegyzék (7. §) módosítására vonatkozó szabályok szerint [8. § (4) bek.] kell eljárni.

Az 5. §-hoz

E § azt kívánja elősegíteni, hogy lehetőség szerint a bizottsági tárgyalás (6. §) előtt az egyház és az ingatlan jelenlegi tulajdonosa, kezelője - más érdekelt, használó bevonásával - közvetlenül állapodjanak meg az átadásról. A közvetlen megegyezéssel ugyanis egyszerűbben rendezhető az ügyek többsége, az érdekeltek szándékai jobban érvényesülhetnek. Különösen célszerű ez a megoldás a lakosság számára ellátást nyújtó, az önkormányzatok által fenntartott intézmények, illetőleg az önkormányzati tulajdonú ingatlanok esetén. A megegyezést elősegítheti, ha az egyház az ingatlant a jelenlegivel azonos célra tudja használni (iskola, szociális otthon stb.), és ezzel - legalábbis részben - az adott területen a közfeladatot is ellátja.

A 6. §-hoz

A bizottság a Javaslat szerint akkor hoz döntést, ha az 5. §-ban leírt eljárás nem járt eredménnyel. Döntésekor minden körülményre tekintettel kell lennie. Ezért írja elő a Javaslat az előkészítés tartalmi követelményeit (minden érdekelt nyilatkozzék, az érdekelt miniszter az ellátási, működtetési lehetőségek, a költségvetési teher miatt). Ekkor kell meghatározni azt is, hogy előreláthatólag (3, illetőleg 10 éven belül) kiket fog terhelni az átadással kapcsolatban kötelezettség.

Ha a közvetlen megállapodás nem járt eredménnyel, a bizottság munkájában az ügyek várhatóan hosszadalmas vizsgálatot, egyeztetést tesznek szükségessé. Minden esetben meg kell oldani ugyanis a jelenlegi használó (legtöbbször ellátást nyújtó intézmény) elhelyezését is. Ezért arra kell törekedni, hogy minél több ügyet rendezzenek helyben, illetőleg ha ez nem sikerül, pontosan jelezzék, milyen központi segítségre van szükség.

A Kormány eljárása

A 7. §-hoz

A bizottság előterjesztését (javaslatát) a Kormány hagyja jóvá, ezzel tízéves időszakra meghatározva az átadásra kerülő ingatlanok jegyzékét. Erre a felkészülési szakaszra mind az egyháznak, mind az ingatlan jelenlegi tulajdonosának, kezelőjének, használójának szüksége van. A Kormány a bizottság által átadásra javasolt ingatlanok jegyzékén változtathat, abból elhagyhat, abba a nem támogatott igényekből felvehet.

A jóváhagyott átadási jegyzék későbbi kiegészítésének kivételes lehetősége figyelemmel van a ma még nem pontosan felmérhető későbbi változásokra, és nem kényszeríti az egyházat a „mindent most kell igényelni” elv érvényesítésére. Ez a helyzet némi bizonytalanságot valóban jelent a jelenlegi tulajdonos, kezelő, használó részére, de még mindig kevesebb hátránnyal jár, mint a jogvesztő határidő előbb említett lehetséges következményei. A kiegészítés történhet akár a jegyzékbe nem került alapigénylésből [11. § (1) bek.], de új igénybejentés alapján is, külön indokolási kötelezettséggel. A tízéves időszak végét ilyen kiegészítés esetén is az első jegyzék előterjesztésének évétől kell számítani. Ezzel áll összhangban a későbbi igénybejelentés [11. § (2) bek.] alapján elrendelésre kerülő elidegenítési és terhelési tilalom ideje is.

A 8. §-hoz és 9. §-hoz

E §-ok az egyes ingatlanok átadásának eljárási rendjét szabályozzák.

Minthogy a jegyzék hosszabb időszakra határozza meg előre az átvétel idejét, az egyes ingatlanokra vonatkozóan az egyháznak külön - a tárgyévet megelőző év március 31-ig - kell bejelentenie, hogy készen áll az átvételre, az ehhez szükséges feltételek nála megvannak. Erre azért is szükség van, mert a használónak is fel kell készülnie az átadásra, valamint a megoldáshoz gyakran költségvetési támogatás is kell, és az erre vonatkozó igényt az éves költségvetési törvényjavaslatban terjeszti a Kormány az Országgyűlés elé.

A 8. § (2) bekezdése kivételes kötelező szabályt tartalmaz, amely szerint a jegyzékbe felvett ingatlanoknak évente legalább 5%-át az egyháznak át kell adni, feltéve, hogy legalább ennyit igényelt is abban az évben. (Az Országgyűlésnek tehát legalább az ehhez szükséges pénzügyi fedezetet kell biztosítania.)

A Kormány által hosszú távra meghatározott ingatlanátadási jegyzék és az Országgyűlés pénzügyi döntése alapján közvetlenül még nincs lehetőség az egyes ingatlanok ügyének megfelelő lezárására. Ezért rendelkezik úgy a Javaslat, hogy az egyedi döntéseket - a Kormány rendelkezésének megfelelően - a művelődési és közoktatási miniszter adja ki, aki e téren nem mint a művelődési és oktatási ágazat minisztere kap feladatot és hatáskört a Javaslatban, hanem mint a Javaslat végrehajtásáról gondoskodó miniszter [20. § (2) bek.]. Határozata az a közvetlen rendelkezés, amelynek alapján az ingatlan egyházi tulajdonba és használatba adása, valamint az érdekeltek (a jelenlegi tulajdonos, kezelő, használó, egyéb jogosult) kártalanítása megtörténik.

A 10. §-hoz

E § az ingatlan jelenlegi tulajdonosának, kezelőjének, használójának kártalanításáról olyan módon rendelkezik, hogy az ingatlanátadás nekik a lehető legkevesebb hátrányt okozza (az új igazságtalanság lehető elkerülése), de figyelemmel van arra, hogy az ország nehéz gazdasági-pénzügyi helyzetében is ki kell elégíteni az indokolt egyházi igényeket. A kártalanítás mértékére nézve alapelv: a jelenlegi használó (többnyire közintézmény) megfelelő elhelyezése. Erről azonban lehetőség szerint magának a jelenlegi tulajdonosnak, kezelőnek kell gondoskodnia, végső soron azonban a szükséges kártalanítást az állami vagyonból kell fedezni. A kártalanítási döntés meghozatalánál (ki, miként vegyen részt pl. az elhelyezés megoldásában, a költségek fedezésében) az előzetes eljárásban született megállapodásokat, megismert lehetőségeket figyelembe kell venni, illetőleg a kisajátítási kártalanítás szabályait (pl. a cserehelyiség megfelelősége) kell alkalmazni.

A kártalanítás egyébként a kisajátítási kártalanításra vonatkozó rendelkezések szerint történik, tehát a helyi önkormányzat a tulajdonában lévő ingatlanért a tulajdon elvonásakor teljes, feltétlen és azonnali kártalanításra jogosult. Az állami tulajdonú ingatlan kezelőjének a kezelői jogért járó kártalanítása azonban korlátozott.

A § (3) bekezdése egyházi javaslatot fogalmaz meg, miszerint az egyház vállalhatja a szükséges kártalanítás (vagy egy része) pénzügyi fedezetének biztosítását, ha annak későbbi visszafizetésére a Kormány garanciát nyújt (természetesen az erre vonatkozó pénzügyi lehetőségek között). Ez a rendelkezés a külföldi egyházi segítőkészséget és országunk jelenlegi pénzügyi problémáit tükrözi.

A 11. §-hoz

A § az egyházak ingatlanigényeinek bejelentésére 90 napos határidőt állapít meg. Ez elegendő idő, mert az egyházak az előzetes felmérést - az akkori Kormány felhívása alapján - már 1990. januárjában megkezdték.

A (2) bekezdés szerint nincs akadálya annak, hogy az egyház a 90 nap elteltével - 10 éven belül - jelentsen be igényt, de ez már csak az alapigénylések [(1) bek.] jóváhagyásáról hozott kormánydöntést követően kerül elbírálásra, és az elidegenítési és terhelési tilalom kezdete is az alapigénylésre vonatkozó szabály szerint alakul (tehát a 2 év múlva igényelt ingatlanra már csak 8 évig tart).

Ez utóbbi megoldás nem elsősorban az igénybejelentésből való kifelejtés ellen véd, hanem inkább arra ad lehetőséget, hogy az egyházi tevékenység előre nem látott mérvű fejlődése esetén mód legyen az igénylésre. A későbbi igénybejelentésre azonban már nem fog kiterjedni a törvény hatálya [a 17. § (2) bek. kivételével], ha időközben az ingatlant az állami vagy önkormányzati tulajdonból elidegenítették.

Az igénybejelentés tartalmának a bizottság által elkészítendő jegyzék számára szükséges adatokhoz kell igazodnia. Nyilvánvalóan azonban nem az ingatlanátadás tervezett évét - amiben egyeztetésre van szükség - kell közölni, hanem az ezzel kapcsolatos egyházi igényt. Ezzel a időbeli sorolással is közlik az egyházak az igénylésben az általuk megállapított fontossági sorrendet. (Ezért is indokolt, hogy egyházanként egy szerv nyújtsa be az igénylést.) Célszerű már az igénylésben közölni, ha az egyház elfogadná a 4. § (2) bekezdésének f) pontja szerinti megoldást, a g) pontra nézve azonban természetesen nem kell nyilatkozni. Az eljárás meggyorsítása érdekében szükséges a bizonyításra alkalmas minden iratot csatolni (ideértve az ingatlannyilvántartásban fellelhető iratokat is). Az igénylés módosítása nem az új igénybejelentést (kiegészítést), hanem az eredetileg közölt adatok módosítását (pl. használati cél, átvétel éve), esetleg az igény visszavonását jelenti.

Elidegenítési és terhelési tilalom

A 12. §-hoz

Az egyház igénybejelentését - ha az igényelt ingatlan a Javaslat 1. §-ban meghatározott feltételeknek megfelel - a művelődési és közoktatási miniszter záradékolja, és egyúttal megkeresi az illetékes megyei (fővárosi) földhivatalt, hogy az elidegenítési és terhelési tilalomnak az ingatlannyilvántartásba való bejegyzése iránt intézkedjék. (Az eddigi tapasztalatok szerint nagy számú igénybejelentésre is lehet számítani, ezért célszerű, ha az egyetlen, országosan eljáró miniszter rendelkezését a megyei szintű földhivatalok továbbítják az illetékes helyi - körzeti - földhivatalokhoz.)

Ha olyan ingatlant igényelt az egyház, amely nem tartozik a törvény hatálya alá, az elidegenítési és terhelési tilalom bejegyzése iránt a művelődési és közoktatási miniszter nem rendelkezik, de e határozatának felülvizsgálatát a bíróságtól lehet kérni (13. §). Ilyen esetben az ingatlannyilvántartásban a perfeljegyzésről kell haladéktalanul gondoskodni, hogy így az ingatlan forgalmát a jogerős döntés meghozataláig korlátozni lehessen.

A kezelői jog átadásával ugyan nem kerül ki az ingatlan a törvény hatálya alól, de az rendszerint együtt jár a használat változásával is, ami már nehezíti az átadást. Ez indokolja a kezelői jog forgalmának tiltását is.

Fel kell oldani a tilalmat, ha az egyház a Javaslatban biztosított igényével nem él, vagy az igényelt ingatlan helyett más ingatlan átadásában, pénzbeli kártalanításban [2. § (4) bek.] állapodtak meg. [(4) bek.] Fel lehet oldani a tilalmat, ha ezzel az érdekelt egyház is egyetért [5. bek.], mert előfordulhat, hogy más megfelelő megoldást találnak az igény kielégítésére.

A művelődési és közoktatási miniszter a határozatai meghozatala során az államigazgatási eljárás általános szabályairól szóló - az 1981. évi I. törvénnyel  módosított és egységes szerkezetbe foglalt - 1957. évi IV. törvény  szerint jár el (pl. bizonyítás, határozat közlése).

Felülvizsgálat

A 13. §-hoz

Bonyolult kérdés az eljárás során a jogorvoslat szabályozása. A Javaslat szerint hozható alapvető érdemi döntés - az ingatlanátadás - lényegét tekintve az érdekeltek (Kormány, önkormányzat, kezelő, egyház) megegyezése, és a megvalósulás végső soron a pénzügyi lehetőségektől függ. E § (1) bekezdésében szabályozott jogorvoslat a döntés érdemére kiható eljárási jogsértés esetén, illetőleg a jelenlegi tulajdonost, kezelőt, használót, egyéb jogosultat megillető kártalanítás kérdésében, valamint - és ez fontos garancia - az igénylés jogalapját illetően (12. §) nyújt bírósági úton orvoslási lehetőséget. Természetes továbbá, hogy a törvénysértésre hivatkozáskor nemcsak e törvény, hanem bármely törvény (ideértve a lelkiismereti szabadságot, az önkormányzati feladatok épségét biztosító törvényeket is) megsértéséről lehet szó.

Ha a miniszter határozata nem felel meg a Kormány döntésének, vagy a Javaslatban előírt határidőt lépi túl, a minisztert a Kormány utasíthatja a megfelelő határozat kiadására.

Az ingatlan közvetlen igénylése

A 14. §-hoz

Az egyház és a helyi önkormányzat, illetőleg az ingatlan kezelője közvetlenül is megállapodhat az ingatlanátadásról. Ez a lehetőség nagy szerepet játszhat az egyházak működési feltételeinek rendezésében, figyelemmel arra, hogy az előzetes felmérések szerint nagyszámú az ingatlanigény, és közülük sok az olyan helyi jelentőségű, amit könnyebben rendezni lehet közvetlen megállapodással (pl. egyházi alkalmazottak szolgálati lakása, iskola, templomkert). Az ilyen megállapodásnak része lehet az ingatlanhasználatra vonatkozó megegyezés is (pl. szociális otthonnál az önkormányzat beutalási lehetősége, az otthonban lakók elhelyezésének változatlanul hagyása, középiskola esetén a városban lakók számára a beiskolázási arány megállapítása.). Az ingatlanátadásról a rendelkezni jogosult képviselőtestület dönt, a szükséges érdekegyeztetések (pl. iskola esetén a szülőkkel, nevelőtestülettel), illetve a lakossági vélemény megismerése után. Az ingatlanátadásnak - a Javaslat külön rendelkezése folytán, a hatálya alá tartozó ingatlanokat illetően - nem akadálya az Öt. 79. §-ában foglalt, a vagyon forgalomképességére vonatkozó rendelkezés. (Ugyanez irányadó a Javaslat 5. §-ában említett eljárás esetén is.) A jelenlegi használó elhelyezéséről az ingatlant átadó (tulajdonos, kezelő) vagy a kezelő alapító szerve gondoskodik, de - a lehetőséghez képest - e célra az állami költségvetés is fedezetet nyújt.

Egyéb rendelkezések

A 15. §-hoz

E szabályozás alapja, hogy már előre látható: valamennyi volt egyházi tulajdonú ingatlan átadására nem kerül sor, mert ezeknek az ingatlanoknak a fenntartása, a intézmények működtetése sem valósítható meg, a társadalmi igények is változtak. Ugyanakkor az egyházak mind teljesebb anyagi autonómiájának megvalósítását segíti elő - amint erre az Általános indokolás már utalt -, ha az egyház részleges kárpótlást kaphat a tőle 1948. január 1-je után kártalanítás nélkül állami tulajdonba került ingatlanokért (kivéve a Javaslat alapján átadásra kerülő ingatlanokat), amit az egyház a társadalom számára hasznos tevékenységének anyagi fedezetéül használhat fel. (Ebből akár ingatlant is vásárolhat.) A kárpótlás összegéről a Kormány és az egyház erre illetékes szerve (képviselője) állapodhat meg, de kifizetése az Országgyűlés által - az ország anyagi teherbíró képessége szerint - meghatározott ütemben történhet.

A 16. §-hoz

E § kizárja azoknak az állami tulajdonban levő ingatlanoknak az önkormányzati tulajdonba kerülését, amelyeket a Kormány által jóváhagyott jegyzék szerint az egyháznak kell átadni. Ha az ingatlan az említett jegyzékben nem szerepel, de arra a Javaslat szerint az elidegenítési és terhelési tilalmat elrendelték, az a művelődési és közoktatási miniszter hozzájárulásával az önkormányzat tulajdonába kerülhet. A javaslat hatálya alá tartozó ingatlanok az önkormányzati tulajdonba kerülést korlátozó említett döntések meghozataláig nem kerülhetnek át az állami tulajdonból az önkormányzat tulajdonába [16. § (5) bek.].

A 17. §-hoz

Az (1) bekezdés arra ad lehetőséget, hogy az egyház igényelje az olyan volt ingatlana használatának visszaszerzését (a használó kihelyezését), amelynek tulajdonjogát ugyan nem vonták meg tőle, de egykori állami intézkedés alapján és azóta is, az egyházzal kötött szerződés nélkül az ingatlant más használja. Mód van arra is, hogy a használó és az egyház bérleti szerződéssel rendezze a fennálló állapotot, ha az egyház maga nem kívánja használni az ingatlant.

A (2) bekezdés kivételes szabályt ad arra az esetre, ha az egyház számára mással nem pótolható jelentőségű ingatlan már kikerült az állam vagy a helyi önkormányzat tulajdonából, és különleges indok van, főként pedig a pénzügyi fedezet is biztosítható a visszaszerzésére. Ilyen esetben a kisajátításról szóló jogszabály szerint lehet az ingatlant az egyház számára megszerezni.

A 18. §-hoz

A Javaslatban foglaltak minél gyorsabb végrehajtását szolgálja a más jogszabályokból eredő korlátozások feloldása.

A 19. §-hoz

Figyelemmel a rendezést szükségessé tevő - a Javaslat preambulumában kifejtett - körülményekre, az illetékmentesség kimondása indokolt.

-----STARTING---POINT---VEGE---

Záró rendelkezések

A 20. §-hoz

Az 1. §-nak az azonnali hatálybalépése az általános érvényű elidegenítési és terhelési tilalom kimondása miatt szükséges.

A Javaslatban foglalt feladatok végrehajtása az eddigi tapasztalatok szerint a közigazgatás számára sok munkát fog adni (sorozatos egyeztetések, tényállás-megállapítás stb.). Meg kell határozni, hogy ezért mely központi közigazgatási szervezet felelős, és a szükséges pénzügyi fedezetről is gondoskodni kell.

A 21. §-hoz

E § felhatalmazást ad a Kormánynak, hogy miután valamennyi, a 11. § (1) bekezdése alapján tett igénylés ügyében az egyedi intézkedés megtörtént - az ingatlannyilvántartásban az elidegenítési és terhelési tilalmat bejegyezték -, az általános tilalmat feloldja (ez a tilalom az eljárási szabályokkal összhangban mintegy 6 hónapig tart).

A 22. §-hoz

A 17. § (2) bekezdésében foglalt rendelkezéssel összefüggésben a kisajátítási jogcímek kiegészítése szükséges.

A 23. §-hoz

A Javaslatban az Országgyűlés csak az egykor ingatlantulajdonnal rendelkező egyházak ingatlanhoz (épülethez) juttatását rendezi, valamennyi egyház, vallásfelekezet, vallási közösség működésének anyagi, pénzügyi feltételei külön szabályozást igényelnek. Ennek a szabályozásnak az egyházak mind teljesebb gazdasági autonómiáját kell szolgálnia.