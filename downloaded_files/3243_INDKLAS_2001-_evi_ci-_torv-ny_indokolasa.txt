2001. évi CI. törvény indokolása

a felnőttképzésről

-----STARTING---POINT---ALTALANOS--- 

A tőke országok közötti gyors, szabad mozgása, a nemzetgazdaságok nemzetközivé válása, a technikai fejlődés felgyorsulása következtében hazánk számára is egyre növekvő jelentőségűvé válik a tőke személyi feltételeinek fejlesztése. Egy-egy ország lakossága a tőke nézőpontjából mint humán erőforrás jelenik meg, és a képzés egyre inkább úgy fogható fel, mint a befektetés, az emberi erőforrásba történő beruházás egy formája. Ennek a felismerésnek a valóra válását szolgálja az életen át ívelő képzés gondolata, amelyet a fejlett európai országok is hosszú távú versenyképességük zálogaként kezelnek. A gazdaság követelménye az egyén számára a változásokhoz való alkalmazkodás kényszereként jelenik meg: korunkban a munkavállalókkal szembeni egyre fontosabb elvárás a tanulási képesség és a készség a tanulásra, az új és gyorsulóan megújuló technika elsajátításának, valamint az életvezetés változtatásának képessége. Ez az alapja annak is, hogy a gyorsan változó gazdaságban a felnőtt folyamatosan megőrizhesse vagy javíthassa munkavállalói pozícióját.

A felnőttképzés lehetőséget biztosít arra, hogy a közoktatási rendszer, az iskolai rendszerű szakképzés és a felsőoktatás eredményeire alapozva a felnőttek - amikor változó élethelyzetük azt szükségessé teszi vagy érdeklődésük miatt tanulni van kedvük - azt megtehessék. A törvény rendszerezi és anyagilag támogatja egy olyan egységes felnőttképzési ágazat kialakulását, amelyben lehetővé válik az egész életen át tartó tanulás megvalósulása: a fiatal korban kialakult készségekre, motivációkra építve a felnőtt megtalálhassa az igényének, érdeklődésének megfelelő tanulási formát, módszert, a képzésbe rugalmasan bekapcsolódhasson, tanulásra vonatkozó döntéséhez tanácsot, információt kapjon.

A törvény a felnőttképzés szociológiai, szakmapolitikai definíciós keretei között, az Európai Unióban kialakult állásfoglalások figyelembe vételével jelöli ki a törvény által szabályozni kívánt személyi, illetve tárgyi kört a képzés-oktatás ágazati intézményrendszeréből. Az iskolarendszeren kívüli képzésből az állam által elismert szakképesítést nyújtó „szabályozott” képzéseket és a „nem szabályozott”, állam által elismert képesítést nem nyújtó képzések feltételrendszerét és állami finanszírozásának feltételeit szabályozza. A törvény a felsőoktatási jogviszony alapján folytatott, de a felsőoktatás finanszírozási rendszerében nem támogatott képzésekre új támogatási módszert vezet be. A törvény figyelembe veszi az iskolarendszeren kívüli szakképzés jelenlegi rendszerét, nyilvántartási rendszert intézményesít a hazai felnőttképzés átláthatósága és statisztikai mérhetősége, valamint a minőségbiztosítás technikai minimumainak biztosítása érdekében, megteremti az EU támogatások befogadásához szükséges adminisztratív hátteret, továbbá a felnőttképzés akkreditálásához köti a felnőtt képzésének állami támogatását.

-----STARTING---POINT---RESZLETES---

Az 1. §-hoz

A Magyar Köztársaság Alkotmánya deklarálja az oktatáshoz, a tanuláshoz való jogot. A törvény csak azokat a területeit szabályozza a tágabb értelemben vett felnőttképzésnek, amelyhez kapcsolódóan, elsődlegesen az állami támogatáson keresztül, másodlagosan a fogyasztóvédelem garanciáinak kialakításával az alkotmányos állampolgári jogok gyakorlását segíti elő. A törvény ennek megfelelően az alkotmányos alapjogoknak csak a törvényben szabályozott keretek között nyújt biztosítékokat, a felnőttképzésnek a törvény hatályán kívül eső területeivel kapcsolatban a képzéshez való hozzáférést nem garantálja.

A 2. §-hoz

A felnőttképzési törvény kerettörvény, amely kiegészítő jelleggel viszonyul a hatályban lévő oktatási szaktörvényekhez. A törvény által szabályozott intézményrendszer érintkezik a közoktatás, a szakképzés és a felsőoktatás szabályozott intézményeivel. A törvényi koherencia fenntartása és a törvény értelmezésének elősegítése indokolja, hogy a törvény e §-ban hangsúlyozza a hatályban lévő szaktörvények jelentőségét a felnőttképzés intézményrendszerében és a törvény alkalmazásában.

A 3. §-hoz

A törvény személyi hatálya kiterjed arra a felnőttre, aki felnőttképzésben vesz részt, vagy felnőttképzéshez kapcsolódó szolgáltatást vesz igénybe. Felnőttnek kell tekinteni azt aki a magyar jog szerint nagykorú és tankötelezettségét már teljesítette. Ugyanakkor a törvény hatálya nem terjed ki a közoktatási intézménnyel tanulói jogviszonyban álló felnőttre és a felsőoktatási intézménnyel hallgatói jogviszonyban álló felnőttekre, kivéve a törvény IV., V. és VI. részét, amely kiterjed arra a felnőttre is, aki felsőoktatási intézmény hallgatója, de állami támogatásban nem részesül.

A törvény felsorolja azokat a jogalanyokat, amelyek felnőttképzést folytathatnak. A közoktatási-, a szakképző- és a felsőoktatási intézmények kiemelésével a törvény hangsúlyozza, hogy az elsősorban iskolarendszerű képzést végző intézmények is folytathatnak a törvény értelmében felnőttképzést, de a törvény hatálya kiterjed az iskolarendszeren kívüli felnőttképzést végző egyéb jogi személyekre, jogi személyiség nélküli gazdasági társaságokra, egyéni vállalkozókra, valamint ezeknek azon társulásaira, amelyek felnőttképzés folytatására jöttek létre.

A törvény meghatározza a szabályozás tárgyát is, vagyis a felnőttképzési tevékenységet. A felnőttképzési tevékenység három kritérium fennállását igényli. A képzés iskolarendszeren kívüli képzés, vagyis a képző intézménnyel az ott tanulók nem állnak tanulói vagy hallgatói jogviszonyban, hanem a törvény hatálya alá tartozó képzési jogviszony jön létre a képzésben részt vevő személy és a képzést végző szervezet között. A képzés rendszeresen végzett tevékenység, vagyis nem eseti, egyedi, hanem egy éven belül ismétlődően végzett vagy legalább 30 napon keresztül folyamatosan végzett tevékenység. Célja szerint a képzés szakmai, nyelvi vagy általános képzés.

A három feltétel együttes fennállása esetén felnőttképzési tevékenység folytatásáról van szó.

Felnőttképzési tevékenységnek minősül a felnőttképzési szolgáltatás is, amely a képzési tevékenységhez kapcsolódva, azt kiegészítve, illetve önállóan is, konkrét képzési tevékenység nélkül, de a felnőttképzéssel összefüggésben nyújtható.

A 4. §-hoz

A törvény a Kormánynak ad felhatalmazást a felnőttképzést folytató intézmény képzési tevékenységére, a képzés szakmai és infrastrukturális színvonalára, valamint az intézmény személyi és szervezeti feltételeire, illetve képzési programjára vonatkozó akkreditációs követelmények meghatározására. Szintén a Kormánynak ad felhatalmazást a törvény a felnőttképzés normatív támogatási rendszerének részletes kidolgozására. A kormányrendeleti szintre történő delegálást az akkreditáció esetében az akkreditációnak az állami támogatás rendszerében betöltött jelentős szerepe, továbbá az ágazat-közi szakmai szempontok indokolták.

Az 5-6. §-hoz

A testületet az oktatási miniszter szakmai döntés-előkészítő, véleményező, javaslattevő, tanácsadó testületeként javasolja a törvény létrehozni. A tanács speciális, a felnőttképzéssel kapcsolatos véleményező szerepet lát el. A tagságra a felnőttképzésben leginkább érintett minisztériumok képviselői kapnak felkérést. A Gazdasági Minisztérium a felnőttek egy jelentős csoportjának és a munkanélküliek képzéséért felelős, a Szociális és Családügyi Minisztérium hatásköréhez a fogyatékosok képzésén keresztül kötődik a felnőttképzés. A Pénzügyminisztérium a költségvetési törvény, valamint az adó-jogszabályok előkészítését végzi, és így a felnőttképzés finanszírozását ezúton is közvetlenül befolyásolja, a Nemzeti Kulturális Örökség Minisztériuma pedig a kulturális törvény előírásai szerint a közművelődési intézmények tevékenységét határozza meg, amelyek jelentős felnőttképzési tevékenységet végeznek. A tanács többi tagját a szociális partnerség elvének megfelelően és az érintetteknek a döntések előkészítésébe történő bevonása szempontjából kell meghatározni.

A 7. §-hoz

A felnőttképzés tudományos hátterének továbbfejlesztése, a hazai és nemzetközi kapcsolatok koordinációjának elősegítése, a dokumentációs és információs feladatok ellátása a felnőttképzés önálló országos intézetének kialakítását igényli. E célok érdekében a felnőttképzés irányításának elősegítésére, a felnőttképzéssel kapcsolatok fejlesztések végzésére, a felnőttképzéssel kapcsolatos kutatások koordinálására, módszertani fejlesztések végzésére, a nemzetközi együttműködés fejlesztésére önálló intézetet hoz létre a törvény.

A 8-9. §-hoz

A törvény hatálya alá tartozó jogalanyok kizárólag akkor jogosultak felnőttképzési tevékenység és a felnőttképzési tevékenységhez kapcsolódó szolgáltatás megkezdésére, ha a felnőttképzést folytató intézmények nyilvántartásában szerepelnek. A felsőoktatási intézmények, amennyiben a felsőoktatási törvény hatálya alá tartozó tevékenységet végeznek, tevékenységük nyilvántartásba vétel nélkül felnőttképzésnek tekintendő. A nyilvántartásba vételt, mint felnőttképzési tevékenység folytatásának alapvető törvényi feltételét indokolják az iskolarendszeren kívüli szakképzés jelenlegi rendszere, hagyományai, a hazai felnőttképzés átláthatósága és statisztikai mérhetősége, a minőségbiztosítás technikai minimumainak biztosításához fűződő érdek és az EU támogatások befogadásához szükséges adminisztratív háttér megteremtésének fontossága.

A felnőttképzést folytató intézmények nyilvántartását az Országos Közoktatási Értékelési és Vizsgaközpont vezeti. Az OKÉV nyilvántartásba veszi a felnőttképzést folytató intézményt, ha a külön jogszabályban meghatározott feltételeknek megfelel. A nyilvántartásba vétel feltételeit az oktatási miniszter rendelete határozza meg a nyilvántartásba vétel indokainak és céljának megfelelően. Az OKÉV a nyilvántartásba vételről tanúsítványt ad ki.

A nyilvántartásba vételt megtagadó, illetve a nyilvántartásból törlő határozattal kapcsolatos jogorvoslat elbírálására az Oktatási Minisztérium kap hatáskört. A nyilvántartással kapcsolatos eljárásokban az államigazgatási eljárás szabályairól szóló 1957. évi IV. törvényt kell alkalmazni.

A felnőttképzést folytató intézmények nyilvántartása olyan adatokat tartalmaz, amelyek a felnőttképzést folytató intézmény szakirányú tevékenységének átláthatóságához szükséges részletességgel informálják a nyilvánosságot. A nyilvántartás rendszerének céljait szolgálják, hogy a nyilvántartás tartalmazza többek között a felnőttképzést folytató intézmény megnevezését, székhelyét, a nyilvántartásba vételi számot, a nyilvántartásba vétel időpontját, a tervezett felnőttképzési tevékenységnek a célját, illetve a kapcsolódó szolgáltatás formáját, nyelvi képzés esetén azt, hogy képzés államilag vagy nemzetközileg elismert nyelvvizsga megszerzésére irányul-e, a nyelvvizsga szintjét, a nyelv(ek) megnevezését, az államilag elismert nyelvvizsga szervezésének jogosultságát, az akkreditációs számot, szakmai célú képzés esetén azt, hogy a képzés államilag vagy nemzetközileg elismert szakképesítés megszerzésére készít-e fel, a szakképesítés megnevezését, államilag elismert szakképesítések esetében a szakmai vizsgáztatás szervezésére való jogosultságot, a jogosultságot megalapozó jogszabály számát, a szakképesítés megnevezését és az akkreditált felnőttképzési program(ok) megnevezését és azonosítási számát.

A fogyasztóvédelem garantálása a célja azon előírásnak, amely szerint a felnőttképzést folytató intézmény köteles a nyilvántartásba vételi számát a tevékenysége gyakorlása során használt képzési dokumentációban (jelenléti ív, haladási napló, bizonyítvány, stb.), valamint a képzéssel kapcsolatos üzleti dokumentumokon folyamatosan használni, arról ügyfeleit tájékoztatni, tevékenységéről közreadott írott tájékoztatójában, programfüzetében szerepeltetni, és az ügyfelek által jól látható módon kifüggeszteni.

A nyilvántartásba vételi eljárásért a felnőttképzést folytató intézmény külön jogszabályban meghatározott igazgatási szolgáltatási díjat köteles fizetni.

A felnőttképzést folytató intézmények nyilvántartási jegyzéke nyilvános, azt évente az OKÉV megjelenteti. A nyilvántartás adatait és a mellékelt okiratokat a nyilvántartás helyén bárki megtekintheti, azokról feljegyzést készíthet, abból - igazgatási-szolgáltatási díj ellenében - másolatot kérhet.

A nyilvántartásba vett intézmények statisztikai áttekinthetőségét, valamint a nyilvántartás formalizmusát csökkentő szabály szerint a felnőttképzési intézmény jogszabályban előírt módon nyilvántartásba vételétől számítva kétévenként tevékenységéről beszámolót készít, melyet megküld a nyilvántartást vezető számára. A beszámoló tartalmi kritériumait külön jogszabály tartalmazza.

A 10. §-hoz

A törvény a személyi hatálya alá eső valamennyi jogalanyra, amely a törvényben definiált felnőttképzési tevékenységet végzi, kiterjeszti a hatósági ellenőrzés lehetőségét. Ebben a körben tehát nem kizárólag a felnőttképzést folytató, nyilvántartásba vett intézmények, hanem a törvénnyel ellentétesen működő felnőttképzési intézmények is ellenőrzés alá eshetnek. A törvény a jogszabályi feltételek fennállásának kontrolljára szűkíti a nyilvántartást vezető hatóság által folytatott ellenőrzés határait. Az OKÉV így ellenőrzi, hogy a felnőttképzési tevékenységet folytató intézmény szerepel-e a nyilvántartásban, továbbá, hogy tevékenysége megfelel-e a jogi előírásoknak. A felnőttképzési intézmények kötelesek az ellenőrzés jogszabályban előírt feltételeit biztosítani.

A 11. §-hoz

A regionális munkaerő - fejlesztő és képző központok az oktatási miniszter irányítása alatt álló, felnőttképzést is végző költségvetési szervek. A képző központok alapításának és működésének szabályait a foglalkoztatás elősegítéséről és a munkanélküliek ellátásáról szóló 1991. évi IV. törvény 53. §-a határozta meg. A képző központok alaptevékenységének jellege és célja miatt indokolt, hogy a felnőttképzés szabályanyagában, e törvény hatálya alatt, koherens módon történjen a képző központok létesítésének és működésének szabályozása.

A 12. §-hoz

Az általános és kötelező nyilvántartás felett a felnőttképzés minőségbiztosítási rendszerének második szintje a felnőttképzést folytató intézmények akkreditációja. Az akkreditáció - szemben a nyilvántartásba vétellel - fakultatív, az intézmények maguk dönthetik el, hogy akkreditáltatják-e magukat. Az intézményi akkreditáció célja, hogy azok az intézmények, amelyek olyan hallgatókat szándékoznak fogadni, akiknek képzésben való részvételét az állam a törvényben meghatározott módon támogatja, magasabb minőségi követelményeknek feleljenek meg, ily módon erősebb garanciákat kapjon a közpénzek hatékony felhasználása és az államilag támogatott képzések magas színvonala. Az intézmény akkreditációjának kormányrendeltben meghatározott feltételei a képzés szakmai és infrastrukturális színvonalára, valamint az intézmény személyi és szervezeti feltételeire, illetve képzési programjára vonatkozó követelményként kerülnek meghatározásra.

Az akkreditációs eljárás feltétele, hogy a felnőttképzést folytató intézmény rendelkezzen a szakmai tanácsadó testülete által jóváhagyott éves képzési tervvel, valamint hogy a képzés mellett felnőttképzési tevékenységhez kapcsolódó szolgáltatást is nyújtson.

Az intézményi akkreditáció négy év elteltével érvényét veszti. Amennyiben az intézmény újra akkreditáltatja magát, úgy négy évre érvényes új akkreditációt szerez.

A 13. §-hoz

A felnőttképzési tevékenységet végző intézmények akkreditációjának elvégzésére felhatalmazott testületként a törvény szerint az oktatási miniszter Felnőttképzési Akkreditációs Testületet hoz létre. A FAT ellenőrzési hatáskörrel is rendelkezik az akkreditált felnőttképzést folytató intézmények felnőttképzési tevékenysége felett, és az ellenőrzés eredményéhez képest dönthet az akkreditáció visszavonásáról. A FAT független szakmai testület, amelynek tagjait az oktatási miniszter kéri fel 3 éves időtartamra az oktatáspolitikáért, a foglalkoztatáspolitikáért és a megváltozott munkaképességűek, valamint a fogyatékossággal élők beilleszkedéséért felelős minisztériumok, valamint az egyházak, a helyi önkormányzatok, a felnőttképzést folytató intézmények képviselői, továbbá a felnőttképzés elismert szakértői közül. A FAT tagjainak névsorát az Oktatási Minisztérium hivatalos lapjában közzé kell tenni. A FAT elnökét az oktatási miniszter kéri fel három éves időtartamra.

A felállítani javasolt Akkreditációs Testület feladatait tekintve olyan új testület, melyhez hasonló a magyar szak - és felnőttképzés rendszerében eddig nem működött. A Testület az állam által pénzügyileg is támogatott felnőttképzés minőségéért viselt közös - kormányzati és intézményi - felelősség szervezeti kerete. A Testület szervezetének és működésének egyes garanciális szabályait maga a törvény tartalmazza, ideértve az összetételére, valamint a működés nyilvánosságára vonatkozó rendelkezéseket is.

A FAT szervezetének és működésének részletes szabályait az akkreditációról szóló kormányrendelet határozza meg.

A 14. §-hoz

A felnőttképzést folytató intézmény szakmai munkájának, a képzés színvonalának folyamatos biztosítása, a felhasználók igényeinek megfelelő minőség biztosítása érdekében - az általa folytatott képzés szakirányai szerint - szakmai tanácsadó testülete(ke)t hozhat létre. A testület működtetése az akkreditáció feltétele. A főszabályként jogot, lehetőséget megfogalmazó rendelkezés célja a nyilvántartásba vett intézmények ösztönzése a képzés, a szakmai munka minőségének fejlesztéséhez segítséget nyújtó tanácsadó testület működtetésére. Garanciális szabály, hogy a testület tagjai az intézmény dolgozói, a szakiránynak megfelelő szakmai szövetségek, továbbá az általa képzetteket foglalkoztató vállalkozások képviselői közül kerülhetnek ki. A felnőttképzést folytató intézménnyel munkavégzésre irányuló jogviszonyban álló tagok aránya nem haladhatja meg az 1/3-ot. Az összetétel szabályozását az akkreditáció követelményei indokolják.

A 15. §-hoz

A törvény éves képzési terv elkészítését írja elő az intézmény akkreditációjának feltételeként. Az éves képzési terv tartalmazza a tervezett képzéseket, a képzések célcsoportját, a finanszírozás forrásait, a felnőttképzést folytató intézmény által végzett képzésekhez szükséges személyi-tárgyi feltételek biztosításának módját. Az éves képzési terv átláthatóbbá teszi az intézmény működését, alaposabb képet ad a képzés színvonaláról és segíti az akkreditációs követelményeknek való megfelelésről szóló döntés megalapozottságát. Az éves képzési tervet a képzésben érdekeltek számára hozzáférhetővé kell tenni. Szakmai tanácsadó testület működése esetén az éves képzési terv teljesüléséről a felnőttképzést folytató intézmény a szakmai tanácsadó testületnek évente köteles beszámolni.

A 16-18. §-hoz

A törvény a felnőttképzés minőségbiztosításának legalapvetőbb kritériumainak szabályozására is törekszik. Ennek érdekében generális feltételként írja elő, hogy felnőttképzést csak képzési program alapján lehet folytatni. E feltétel különösen az állam által elismert szakképesítést nem adó szakmai célú és általános képzések, valamint a nyelvi képzések esetében jelentenek feladatot a nyilvántartásba vett intézmények számára. A képzési programot a törvény a program tartalma szerint definiálja. A programnak tartalmaznia kell: a képzés során megszerezhető kompetenciát, a képzésbe való bekapcsolódás és részvétel feltételeit, a tervezett képzési időt, a képzés módszereit (egyéni felkészülés, csoportos képzés, távoktatás, stb.), a tananyag egységeit (moduljait), azok célját, tartalmát, terjedelmét, a maximális csoportlétszámot, a képzésben részt vevő teljesítményét értékelő rendszer leírását, a képzésről, illetve a képzés egyes egységeinek (moduljainak) elvégzéséről szóló igazolás kiadásának feltételeit, a képzési program végrehajtásához szükséges személyi és tárgyi feltételeket, ezek biztosításának módját. A képzési program számot ad a működés legfontosabb jellemzőiről, átláthatóvá teszi a képzést az érdekeltek számára. A képzési program a működés törvényi feltétele, hiánya a nyilvántartásba vétellel kapcsolatos joghátrányt vonhat maga után.

A képzési programnak igazodnia kell a képzésben részt vevő felnőttek eltérő előképzettségéhez és képességeihez. A törvény a képzés minőségének és a fogyasztók védelmének biztosítása érdekében komoly felkészültséget vár el a nyilvántartásba vett intézményektől, amelyek a törvény szerint a képzésre jelentkező felnőtt kérésére kötelesek biztosítani a felnőtt tudásszintjének előzetes felmérését, amelyet kötelesek értékelni, és a felnőttet a tudásának megfelelő szintre beosztani.

A törvény a képzési módszerek fejlődéséhez igazodva határozza meg a nyitott képzés, illetve távoktatás módszertani jegyeit, amelyek a támogatási gyakorlat és a jogalkalmazás számára adnak szilárd támpontokat.

A 19. §-hoz

A nyilvántartásban szereplő felnőttképzést folytató intézmények kérhetik képzési programjaik akkreditálását. Az akkreditációs követelményeket, illetve az eljárás szabályait kormányrendelet tartalmazza. Az akkreditált képzési program olyan „minőségi védjegyet” jelenthet az adott képzés tekintetében, amely mind a támogatásokhoz való hozzáférésben, mind a képzés vonzerejének növelésében jelentős segítséget adhat a képző intézménynek. A program-akkreditáció különösen a nem szabályozott képzési területeken, így az állam által elismert szakképesítést nem adó szakmai célú és általános képzések, valamint a különböző nyelvi képzési módszerek esetében kaphat jelentőséget. Több szaktörvény ad felhatalmazást miniszternek arra, hogy a felsőfokú végzettséggel rendelkezők továbbképzésének rendszerét szabályozza és képzési programokat akkreditáltasson. Ezen akkreditált programokat a törvény elismeri. Ezen programokat be kell jelenteni a FAT-hoz, amely nyilvántartásba veszi és kiadja az akkreditációs tanúsítványt.

A 20. §-hoz

A törvény a képzésben részt vevő felnőtt érdekeinek védelmében formalizálja a képzési jogviszonyt oly módon, hogy a felnőttképzést folytató intézmény és a képzésben résztvevő felnőtt számára kötelezettségként írja elő felnőttképzési szerződés megkötését. A szerződés a képzés mint szolgáltatás feltételeinek pontos definiálását, ezáltal számon kérhetőségét szükség szerint perelhetőségét teszi lehetővé. A felnőttképzési szerződés tartalmazza: a képzéssel megszerezhető képzettséget vagy kompetenciát, a résztvevő teljesítménye ellenőrzésének, értékelésének módját, a képzés helyét, időtartamát, ütemezését, a képzési díj - beleértve a vizsgadíj - mértékét, a résztvevő felnőtt és a felnőttképzést folytató intézmény szerződésszegésének következményeit. A törvény hatályba lépésekor az iskolarendszeren kívüli képzésben már a jogszabály által meghatározott módon megkötött képzési szerződéseket felnőttképzési szerződésnek kell tekinteni.

A 21. §-hoz

A törvény nevesíti azokat az államháztartási forrásokat, amelyek a felnőttek képzését szolgálják, hangsúlyozva, hogy a támogatások kizárólag a magyar állampolgárságú felnőtt részére nyújtott felnőttképzésre vonatkoznak. Az államháztartás megjelölt forrásai a magyar állampolgárságú felnőtteknek a törvényben meghatározott minőségi kritériumokat teljesítő képzésekhez való hozzáférését támogatják. A törvényben meghatározott államháztartási források felsorolása nem taxatív. A rendelkezés a törvényben részleteiben is szabályozott államháztartási forrásokat nevesíti, de nem zárja ki más állami források és támogatási formák működését.

A 22-23. §-hoz

A felnőttképzés állami támogatása elsősorban az esélyteremtés, az esélyegyenlőség céljának előmozdítását szolgálja a képzéshez való hozzáférésben, a szakképesítés megszerzésében, a munkaerő-piaci pozícióért való versenyben. A munkaerőpiacon leghátrányosabb helyzetben lévők, az államilag elismert szakképzettséggel nem rendelkezők és a fogyatékos felnőttek támogatását célozza a normatív támogatás. A támogatással ez a réteg lehetőséget kap arra, hogy egyrészt munkaerő-piaci helyzetének stabilizálása érdekében piacképes szakképesítést szerezzen, másrészt egészségi állapotának megfelelő, egyéni boldogulását lehetővé tevő kompetencia birtokába jusson.

A Kormány az oktatási miniszter javaslatára meghatározhat a törvényben foglaltakon kívül olyan csoportokat is, akiknek képzését valamilyen speciális okból támogatni kell. Ezzel a rendelkezéssel a munkaerőpiacon átmenetileg hátrányos helyzetbe kerülő felnőttek képzéséhez is rugalmasan igazítható a normatív támogatás rendszere.

A felnőttképzéshez járó normatív támogatást nem a felnőtt kapja kézhez, hanem - szervezett és átlátható módon - az Oktatási Minisztériummal támogatási megállapodást kötött, a felnőttképzést végző intézmény. A támogatás feltétele, hogy a képzést akkreditációt szerzett felnőttképzést folytató intézmény nyújtsa.

Az államilag támogatott felnőttek összlétszámát a Kormány az oktatási miniszter javaslatára évente határozza meg. Az oktatási miniszter határozza meg az intézményre jutó létszámot intézmények szerinti tagolásban. Amennyiben az adott intézmény a támogatott helyeket nem tudta betölteni, a létszám módosítható. Amennyiben az adott intézménybe, a normatívával támogatott helyre jelentkező felnőttek száma meghaladja a normatívával támogatott létszámot, az adott intézmény külön jogszabályban meghatározott eljárás keretében dönt a normatívával támogatott helyek elosztásáról.

Fontos szerepet kap az állam és az intézmény közötti támogatási megállapodás a létszámok kialakításában, ugyanis a felnőttképzést folytató intézmény a normatívával támogatott helyre felvett felnőttől a képzésért és a szolgáltatásért csak a képzési költség és a normatíva különbözetét meg nem haladó mértékű díjat, költségtérítést kérhet.

A 24. §-hoz

A munkanélküliek, illetve a munkanélküliséggel veszélyeztetett felnőttek közül évente mintegy 60-70 ezer fő képzésének költségeit a Munkaerőpiaci Alap foglalkoztatási alaprésze biztosítja. A foglakoztatás elősegítéséről és a munkanélküliek ellátásáról szóló törvény és a hozzá kapcsolódó rendelet alapján a munkaügyi szervezet joga továbbra is annak meghatározása, hogy milyen szabályok alapján kerül kiválasztásra az a felnőtt, akinek munkaerő-piaci helyzete képzés révén javítható. A törvény keretei között pedig a közpénzek elköltésének hatékonysága, az ezt biztosító garanciák kiépítése érdekében kerül szabályozásra a támogatás feltételeként, hogy a felnőtt képzésére csak akkreditált intézményben kerülhet sor.

A 25. §-hoz

A munkaviszonyban álló felnőttek képzésének speciális támogatási lehetősége a szakképzési hozzájáruláson keresztül lehetséges, amelynek fő szabályait a szakképzési hozzájárulásról szóló törvény határozza meg. A törvény mint kerettörvény nevesíti ezt a forrást is, de nem érinti a szaktörvényben és a hozzá kapcsolódó rendeletekben leírtakat.

A 26. §-hoz

Ez a rendelkezés lehetővé teszi azt, hogy a felnőttképzést folytató akkreditált intézmény - pályázati alapon - támogatást kapjon a képzést szolgáló technikai feltételek megteremtéséhez.

A 27. §-hoz

A személyi jövedelemadóról szóló törvényben meghatározott mértékben és módon kedvezményre jogosultak a törvényben meghatározott feltételeknek megfelelő képzésben részt vevő felnőttek.

A 28. §-hoz

A törvény az Országos Statisztikai Adatszolgáltatási Panelban gyűjtött adatok körét kiterjeszti a felnőttképzési tevékenységre is. Az adatszolgáltatás módját a statisztikáról szóló 1993. évi XLVI. törvény előírásai szerint kell végezni. A statisztikai adatszolgáltatás célja, hogy az oktatásirányítás számára teljes körű legyen az oktatásstatisztikai rendszer. A törvény a személyes adatok védelméről és a közérdekű adatok nyilvántartásáról szóló 1992. évi LXIII. törvényben foglaltaknak megfelelően rendelkezik a személyes adatok köréről és azok átadhatóságáról.

A 29. §-hoz

A törvény egyes fogalmainak törvényi értelmezését a jogalkalmazás esetleges bizonytalanságainak megelőzése tette szükségessé. Az értelmező rendelkezések a törvény személyi és tárgyi hatályának fogalmaitól az akkreditációig, a legjelentősebb jogintézmények alkalmazásához adnak törvényi támpontokat. A 4. pontban megfogalmazott tankötelezettség teljesítésénél mint a felnőtt fogalom kritériumánál figyelembe kell venni a közoktatási törvény rendelkezéseit is. E törvény értelmében: tankötelezettség a törvényben meghatározott idő eltelte után a törvény erejénél fogva megszűnik. Teljesítették tehát a tankötelezettségüket azok, aki jelenleg a 16. a jogszabályok változását követően a 18., illetve a fogyatékos tanulók esetében a 18., illetve a 20. életévüket betöltötték, függetlenül attól, hogy milyen tanulmányokat folytattak, hány évfolyamot fejeztek be sikeresen.

-----STARTING---POINT---VEGE---

A 30. §-hoz

A törvény a fokozatos hatályba léptetést biztosító rendelkezéseket tartalmaz, amit az indokol, hogy a költségvetést érintő, a felnőttképzésben részt vevő támogatásával kapcsolatos rendelkezések csak a költségvetési törvény ismeretében, annak függvényében léphetnek hatályba 2003. január 1-ét követően.

A törvény rendelkezik a felnőttképzést folytató intézmények akkreditációs folyamatának megkezdéséről, valamint a szakképzést folytató intézményekre vonatkozóan, a törvény hatályba lépésekor már működő nyilvántartási rendszer kezeléséről és ekvivalenciájáról.