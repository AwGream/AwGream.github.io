2011. évi CXLIV. törvény indokolása

a Magyar Köztársaság és Nagy-Britannia és Észak-Írország Egyesült Királysága között a jövedelem- és a tőkenyereség-adók területén a kettős adóztatás elkerüléséről és az adóztatás kijátszásának megakadályozásáról szóló, Budapesten, 2011. szeptember 7. napján aláírt Egyezmény kihirdetéséről

Általános indokolás

Az Egyesült Királysággal megkötött új Egyezménynek a fő célja az adóztatás szabályozása, kiszámíthatóvá tétele a kétoldalú kapcsolatokban. Az Egyezmény hatálya a jövedelem- és a tőkenyereség-adókra terjed ki. Jelentősége, hogy alkalmazásával kizárja a magánszemélyek, illetve vállalkozások jövedelmének, tőkenyereségének kettős adóztatását, oly módon, hogy meghatározza, hogy az egyes jövedelem-, és tőkenyereségfajták (osztalék, kamat, jogdíj, elidegenítésből származó jövedelem, önálló és nem önálló tevékenységből származó jövedelem stb.) tekintetében melyik szerződő államnak milyen körben van adóztatási joga.

Az Egyezmény garanciális szabályként rögzíti az egyenlő elbánás elvének alkalmazását, továbbá lehetővé teszi mindkét szerződő állam számára a kölcsönös egyeztetési eljárás kezdeményezését a másik államnál, amennyiben úgy látja, hogy annak adóztatása nem felel meg az Egyezmény rendelkezéseinek. Az Egyezmény biztosítja továbbá, hogy az osztalék, a kamat és a jogdíj adóztatása esetében annak alapján illetéktelen személyek ne tudjanak kedvezményeket igénybe venni, valamint lehetővé teszi a szerződő államok illetékes hatóságai számára az információcsere igénybevételét.

Az Egyezmény tartalmát tekintve megfelel a nemzetközi gyakorlatnak, az OECD Modellegyezményben és annak kommentárjában elfogadott elveknek és szabályoknak, valamint az általunk eddig megkötött más kétoldalú adóegyezményekben foglaltaknak.

A korábbi, a Magyar Népköztársaság és Nagy-Britannia és Észak-Írország Egyesült Királyság között a kettős adóztatás elkerülésére a jövedelemadók területén Budapesten, az 1977. évi november hó 28. napján aláírt egyezményt és a kihirdetéséről szóló 1978. évi 15. törvényerejű rendeletet az új Egyezmény, illetve az azt kihirdető törvény hatályon kívül helyezi.

Részletes indokolás

A Nagy-Britannia és Észak-Írország Egyesült Királysággal megkötött kettős adóztatás elkerüléséről szóló egyezmény tartalmában követi az OECD Modellegyezményt, valamint a magyar szerződéskötési gyakorlatot.

Az 1. §-hoz

Az Országgyűlés által az Egyezmény kötelező hatályának elismerésére adott felhatalmazásról rendelkezik.

A 2. §-hoz

Az Egyezmény kihirdetéséről rendelkezik.

A 3. §-hoz

Az Egyezmény hiteles angol és magyar nyelvű szövegét tartalmazza.

Az Egyezmény főbb rendelkezései a következők:

- Az egyezmény hatálya a jövedelem- és a tőkenyereség-adókra terjed ki.

- 4. cikk: A nem természetes személyek belföldi illetőségét kettős illetőség esetén a Szerződő Államok illetékes hatóságainak kölcsönös egyetértése alapján rendezi.

- 5. cikk: Építkezési tevékenység esetében 12 hónap után keletkezik telephely.

- 8. cikk: A hajózásból és a légi forgalomból származó nyereség az illetőség államában adózik. A 2. bekezdés a járművek személyzet nélküli bérléséből, valamint a konténerek használatából vagy bérléséből származó nyereségre is kiterjeszti a cikk hatályát.

- 10. cikk: Az osztalékra a forrásadó mértéke 10 százalék, illetve meghatározott befektetési eszköz által fizetett osztalék esetében 15 százalék. A 2. bekezdés (b) albekezdése az osztalék adómentességének eseteit tartalmazza.

- 11. cikk: A kamatra nincs forrásadó.

- 12. cikk: A jogdíjra nincs forrásadó.

- 13. cikk 2. bekezdés: A társaság részvényeinek elidegenítéséből származó nyereség az ingatlan fekvése szerinti államban megadóztatható, ha a társaság eszközeinek több mint 50 százaléka ingatlan vagyonból áll.

- 16. cikk 3. bekezdés: Amennyiben az egyik szerződő államban lévő előadást a másik szerződő állam finanszírozza, a jövedelem csak abban a szerződő államban adóztatható, amelyben a természetes személy belföldi illetőségű.

- 17. cikk: A nyugdíj csak az illetőség államában adóztatható.

- 19. cikk: A tanulónak az államon kívüli forrásból ellátására vagy tanulmányi célokra kapott jövedelme nem adóztatható a fogadó államban.

- 20. cikk: A vendégtanár nem adóztatható a fogadó államban az államon kívülről kapott díjazás után, ha tanítás céljából két évet meg nem haladó időtartamra utazik a fogadó államba, kivéve, ha a kutatást egyéni haszon érdekében végzi (2. bekezdés).

- 22. cikk: A kettős adóztatás elkerülésére a cikkben meghatározott jövedelemtételek tekintetében magyar részről a mentesítés (az osztalék esetében a beszámítás), az Egyesült Királyság részéről pedig a beszámítás, illetve a mentesítés módszerét kell alkalmazni.

- 26. cikk: Az OECD Modellegyezmény 2005. évi felülvizsgálata szerinti teljes körű információcseréről rendelkezik, mely kizárja a belföldi érdek hiányára hivatkozást (4. bekezdés), valamint a banktitok és a tulajdonosi érdekeltségre vonatkozó információ kiadását is kötelezővé teszi (5. bekezdés).

- 28. cikk: Az új egyezmény hatálybalépéséről szóló cikk egyúttal rendelkezik a régi egyezmény hatályon kívül helyezéséről is, valamint a tanárokra vonatkozóan speciális átmeneti szabályt tartalmaz.

Jegyzőkönyv:

1. pontja: Az illetékes hatóságok kölcsönös egyeztetéséről rendelkezik.

2. pontja: A nyugdíjak adóügyi kezelésével kapcsolatos egyeztetésről rendelkezik.

3. pontja: A kölcsönös egyeztetési eljárás megindításának időkorlátját a Szerződő Államok belső joga határozza meg

A 4. §-hoz

Az első négy bekezdés a törvény hatálybalépéséről rendelkezik, az ötödik bekezdés pedig a törvény végrehajtásáért felelős minisztert nevezi meg.