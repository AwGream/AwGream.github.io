2012. évi CLXVI. törvény indokolása

a létfontosságú rendszerek és létesítmények azonosításáról, kijelöléséről és védelméről

-----STARTING---POINT---ALTALANOS--- 

Magyarországon a Kritikus Infrastruktúra Védelem Nemzeti Programjáról szóló 2080/2008. (VI. 30.) Korm. határozat 1. mellékletében foglalt, a kritikus infrastruktúrák védelmére vonatkozó nemzeti programról szóló „Zöld Könyv” alapozta meg a kritikus infrastruktúráról való gondolkodást. 2008. december 8-án, tehát a Zöld Könyv megjelenése után nem sokkal hatályba lépett a tanács 2008/114/EK irányelve az európai kritikus infrastruktúrák azonosításáról és kijelöléséről, valamint védelmük javítása szükségességének értékeléséről. Magyarországon ugyanúgy, mint az EU többi tagállamában ezután ez az irányelv határozta meg a létfontosságú rendszerek védelméről szóló szabályozás irányvonalát.

A törvény célja, hogy szem előtt tartva az irányelv által kijelölt irányt, megteremtse a nemzeti létfontosságúrendszer-védelmet, ezzel is magasabb szintre emelve az infrastruktúrák biztonságát. A cél az, hogy az infrastruktúraelemek üzemeltetőit is arra ösztönözzük, hogy nagyobb figyelmet fordítsanak a biztonságos működésre és a külső veszélyekre.

-----STARTING---POINT---RESZLETES---

Az 1. §-hoz

A rendelkezés a 2008/114/EK irányelv által használt terminológiával összhangban meghatározza a létfontosságú rendszerelemek védelmével kapcsolatos alapfogalmakat, elhatárolja egymástól a nemzeti, illetve az európai létfontosságú rendszerelemeket, illetve a horizontális és ágazati kritériumok fogalmát.

A 2. §-hoz

A rendelkezés a nemzeti létfontosságú rendszerelemmé történő kijelölés alapvető szabályait határozza meg. Tekintettel arra, hogy a nemzeti létfontosságú rendszerelemmé történő kijelölés tagállami (nemzeti) hatáskör, ebben a folyamatban csak a hazai üzemeltetők, illetve a Kormány által rendeletben, az ágazati hovatartozás alapján kijelölt hatóságok vesznek részt.

Mivel a kijelölés kötelezettségeket keletkeztet az üzemeltető vonatkozásában, ezért hatósági eljárásban történik. A horizontális kritériumok vizsgálata szakhatósági eljárásban történik.

A 3. §-hoz

Az európai létfontosságú rendszerelemek a 2008/114/EK irányelv, illetve a törvény értelmező rendelkezéseire figyelemmel olyan létfontosságú rendszerelemek, melyek kiesése legalább két tagállamra lenne jelentős hatással. Ennek megfelelően az európai létfontosságú rendszerelemek kijelölése nem nemzeti hatáskör, hanem legalább kettő tagállam együttműködését, megállapodását igényli.

A kijelölési folyamat tehát - mely még nem hatósági eljárás - vagy Magyarországon belüli, vagy pedig valamely tagállam kezdeményezésére indulhat meg.

Erre vonatkozó nemzetközi megállapodás megkötése esetén az üzemeltető számára konkrét, számon kérhető kötelezettséget a nemzetközi megállapodás alapján hozott kijelölő hatósági határozat keletkeztet.

A 4. §-hoz

A 4-9. §-ok azokat az alapvető szabályokat határozzák meg, melyek mind a nemzeti, mind a létfontosságú rendszerelemek vonatkozásában érvényesülnek. A 4. § alapvető biztonsági rendelkezést tartalmaz: mivel a létfontosságú rendszerelemekkel kapcsolatos információk kiszivárgása nemzetbiztonsági kockázatot jelentene, ezért rögzíti, hogy a kijelölési eljárásban csak azok vehetnek részt, akivel kapcsolatban nemzetbiztonsági kockázat nem merült fel.

Az 5. §-hoz

A kijelölt létfontosságú rendszerelemekkel kapcsolatos nyilvántartás adattartalmát, célját, kezelésének és minősítésének szabályait határozza meg. A nyilvántartás vezetésének fő célja az azonosítási és kijelölési eljárás lefolytatásának biztosítása, a kötelezettségek teljesülésének ellenőrzése. A nyilvántartást a Kormány által rendeletben kijelölt szerv vezeti.

A 6. §-hoz

A szakasz az üzemeltetőnek a kijelöléssel kapcsolatos kötelezettségeiről rendelkezik. A főbb kötelezettségek:

- a létfontosságú rendszerelemeket, a biztonsági és ideiglenes intézkedéseket meghatározó üzemeltetői biztonsági terv készítése,

- a kormány rendeletében előírt képesítéssel rendelkező biztonsági összekötő személy kijelölése.

Tekintettel arra, hogy a nagyobb üzemeltetők - tehát akiknek a létfontosságú rendszerelemkénti kijelölése alapvetően szóba kerülhet - jellemzően már eleve rendelkeznek valamiféle biztonsági dokumentációval, ezért - az üzemeltetők terheinek csökkentése céljából - a törvény kimondja, hogy az üzemeltetői biztonsági tervnek megfeleltethető biztonsági dokumentumok üzemeltetői biztonsági tervként elfogadhatóak.

A 7. §-hoz

A rendelkezés a 6. §-ban meghatározott kötelezettségek vonatkozásában egyértelműsíti, hogy az ezzel kapcsolatos költségeket az üzemeltető viseli.

A 8. §-hoz

A rendelkezés meghatározza a kijelölt létfontosságú rendszerelemek ellenőrzésének módját. A kétévenkénti kötelező ellenőrzésre a biztonsági dokumentációk elavulásának megelőzése céljából van szükség.

Tekintettel arra, hogy a kijelölési folyamatban több hatóság érintett, a törvény lehetőséget ad arra, hogy a hivatásos katasztrófavédelmi szerv központi szerve az ellenőrzéseket koordinálja. Ez a koordinációs jogkör nem jelenti az ágazati hatóságok hatáskörének elvonását.

A 9. §-hoz

A rendelkezés a kijelölő hatóság azon jogosítványait rögzíti, melyekkel az üzemeltető kötelezettségszegése esetén élhet. A cél nem az azonnali bírságolás, hanem a kötelezettségek betartására irányuló felszólítás. A Kormány rendeletében meghatározott szabályszegések esetén azonban a kijelölő hatóság azonnal élhet a bírságolás lehetőségével.

A 10-12. §-hoz

Az energetika minden más ágazattól eltérő ágazati sajátosságokkal rendelkezik. Erre tekintettel már a törvény is speciális szabályokat fogalmaz meg a villamosenergia-rendszer, a kőolajipar és a földgázipar tekintetében. E speciális szabályok szerint az energetikai létesítmény alkotórészének kell tekintetni a létesítmény működését alapvetően befolyásoló technológiai, hírközlési és informatikai rendszert is. A kijelölési eljárás egyik eleme az azonosítási eljárás lefolytatása, majd ezt követően azonosítási jelentés benyújtása. Ezt generális szabályként rögzíti a törvény. A 12. § speciális szabályként az energetikai létesítményt üzemeltető által benyújtott azonosítási jelentéshez kötődő hatósági aktusokat tartalmazza.

A 13. §-hoz

Az európai kritikus infrastruktúrák azonosításáról és kijelöléséről, valamint védelmük javítása szükségességének értékeléséről szóló 2008/114/EK tanácsi irányelvben a tagállamok számára meghatározott jelentési kötelezettséget rögzíti a törvényben.

-----STARTING---POINT---VEGE---

A 14. §-hoz

A felhatalmazó rendelkezéseket tartalmazza. Kormányrendeletben kerülnek rögzítésre az azonosítási és a kijelölési eljárás általános és az ágazatokra vonatkozó különös szabályai, a kijelölő és ellenőrző hatóságok, a nyilvántartást vezető szerv és a nyilvántartás szabályai, az ágazati és a horizontális kritériumok, az alkalmazható bírság mértéke, a biztonsági összekötő személy képesítési követelményei, az üzemeltetői biztonsági terv tartalmi és formai követelményei és a hálózatbiztonsági intézkedések megtételével kapcsolatos szabályok.

A 15. §-hoz

A hatálybalépésre vonatkozó rendelkezéseket tartalmazza. A törvény az érintett ágazatokat három csoportra bontja és a három csoporthoz különböző hatálybalépési időpontot ír elő. Az első csoportba tartozik az energetikai és a közlekedési ágazat. Ezen ágazatok tekintetében vezethető be legkorábban a szabályozás. A két ágazatra jelenleg is van hatályos európai uniós szabályozás, de az csak az európai létfontosságú rendszerelemek kijelölésére vonatkozik. A második és a harmadik csoportba tartozó ágazatok tekintetében a szabályozás bevezetése nemzetközi és hazai előzmények hiányában hosszabb előkészítést igényel.

A 16. §-hoz

Az Európai Unió jogának való megfelelésre vonatkozó utalást tartalmazza.