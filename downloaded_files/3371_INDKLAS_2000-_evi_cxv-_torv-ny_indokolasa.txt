2000. évi CXV. törvény indokolása

a Délkelet-Európai Együttműködési Kezdeményezés (SECI) keretében létrejött, az országhatárokat átlépő bűnözés megelőzésében és leküzdésében való együttműködésről szóló, Bukarestben, 1999. május 26-án aláírt Megállapodás kihirdetéséről és az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény, valamint az államtitokról és a szolgálati titokról szóló 1995. évi LXV. törvény módosításáról

-----STARTING---POINT---ALTALANOS---

ÁLTALÁNOS INDOKOLÁS

A Délkelet-Európai Együttműködési kezdeményezés (SECI) keretében 1999. május 26-án jött létre Bukarestben az országhatárokat átlépő bűnözés megelőzésében és leküzdésében való együttműködésről szóló Megállapodás. A nemzetközi szerződést kilenc állam kormánya nevében a Magyar Köztársaság mellett Albánia, Bosznia-Hercegovina, Bulgária, Görögország, Macedónia, a Moldovai Köztársaság, Románia és Törökország képviselője írta alá. Később a Horvát Köztársaság is csatlakozott a szerződéshez.

A Megállapodást a magyar Országgyűlés 44/2000. (V: 26.) OGY határozatával megerősítette. A nemzetközi szerződés letéteményese, Románia Kormánya tájékoztatása szerint a Megállapodás, annak 16. Cikk (1) bekezdése alapján 2000. február hó 1. napján hatályba lépett. A magyar fél megerősítéséről szóló diplomáciai jegyzéket 2000. június 15-én vette át a letéteményes, a Magyar Köztársaság tekintetében a Megállapodás 2000. július 1. napjától hatályos.

A nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdése értelmében az Országgyűlés által megerősített nemzetközi szerződéseket törvénnyel kell kihirdetni.

A kihirdetéssel egyidejűleg intézkedni kell a nemzetközi szerződésben vállalt kötelezettségek és a belső jog összhangjának biztosításáról, ennek során figyelembe kell venni a Magyar Köztársaság által vállalt más, a Megállapodás tárgyával összefüggő két- és többoldalú nemzetközi szerződésekben vállalt kötelezettségeket is.

II.

1. A Megállapodás több rendelkezéséből az következik, hogy a Felek, különböző két-, és többoldalú nemzetközi szerződések részeseként, a jelen Megállapodás végrehajtása során nem kívánják figyelmen kívül hagyni ezen kétoldalú, illetve sokoldalú nemzetközi szerződések rendelkezéseit, sőt a Megállapodást ezen nemzetközi szerződések rendelkezéseinek sérelme nélkül alkalmazzák (2. Cikk (2)-(3). és a 4. Cikk (2) bekezdése). Rögzíti a Megállapodás azt is, hogy a Felek a segítségnyújtásra vonatkozó megkereséseknek belső jogszabályaik szerint tesztnek eleget. (Ilyen rendelkezéseket tartalmaz - a hivatkozottakon túl - a Megállapodás 3. Cikk (6), (8)-(9). bekezdése, az 5. Cikk (1) bekezdése, 9. Cikk (2)-(3). és (5)-(6) bekezdése, 10. Cikk (1) bekezdése.)

2. A hivatkozott nemzetközi szerződések a magyar Fél szempontjából elsősorban a következők:

2.1. A Megállapodást aláíró Felek mindegyikével van hatályos kétoldalú bűnügyi jogsegély-egyezményünk, melyeket törvénnyel hirdettünk ki.

2.2. A Magyar Köztársaság részese az Európa Tanács három bűnügyi tárgyú nemzetközi szerződésének (a bűnügyi jogsegélyről, a kiadatásról és az elítélt személyek átszállításáról szóló egyezményeknek), melyeket törvényekkel hirdettünk ki.

A jelen Megállapodás szempontjából alapvető jelentőségű a kölcsönös bűnügyi jogsegélyről szóló európai egyezmény, melynek a Megállapodást aláíró országok közül Magyarország mellett Bulgária, Görögország, Horvátország, Macedónia, a Moldovai Köztársaság, Románia és Törökország részese. Albánia aláírta az egyezményt, de még nem ratifikálta, Bosznia-Hercegovina pedig nem csatlakozott az egyezményhez. Az Európai Bűnügyi Jogsegély Egyezmény 26. Cikkének (3) bekezdése kizárja, hogy az európai bűnügyi jogsegélyről szóló egyezményt aláíró szerződő felek egymás között két- vagy többoldalú szerződéseket kössenek a bűnügyi jogsegélyről. Kizárólag az egyezmény rendelkezéseinek kiegészítésére vagy az abban foglalt elvek alkalmazásának megkönnyítésére köthetnek nemzetközi szerződéseket.

2.3. Az Európai Tanács adatvédelmi egyezményéhez a Magyar Köztársaság csatlakozott, a nemzetközi szerződést törvény hirdette ki. Az egyezmény a jelen Megállapodást aláíró országok közül Magyarország mellett Görögország tekintetében hatályos csupán. Az egyezményhez csatlakozott továbbá Bulgária, a Moldovai Köztársaság, Románia és Törökország, azonban egyik állam sem ratifikálta azt, ezért ezen államok tekintetében az egyezmény nem hatályos. Négy további állam (Albánia, Bosznia-Hercegovina, Horvátország, Macedónia) pedig nem írta alá az Egyezményt.

Az Európai Adatvédelmi Egyezményben részes államok arra vállaltak kötelezettséget, hogy a személyes adatok feldolgozása során (mely magában foglalja az adatok továbbítását is) az egyezmény rendelkezéseit alkalmazzák és attól csak az egyezményben meghatározott esetben térnek el. Az Európai Adatvédelmi Egyezmény 5., 6., és 8. Cikke olyan garanciális szabályokat tartalmaz, melyektől nemzetközi szerződésben sem lehet eltérni. (Ezek az adatok minőségére, a különleges adatokra, valamint az adatalanyt védő garanciákra vonatkozó szabályok.) A jelen Megállapodásnak az információk és személyes adatok átadására, kezelésére vonatkozó szabályai hiányosak (nem tartalmazza, hogy a megkereső hatóság csak feladat- és hatáskörén belül kérhet ilyen adatot és csak a megkeresésben megjelölt, konkrét és törvényes célból, hiányoznak a tárolás idejére, arányosságára, az adatok pontosságára, időszerűségére, a törlésre, a különleges adat6okra vonatkozó szabályok, biztosítékok és az adóalanyt védő garanciák).

Ezen túl, az együttműködésben résztvevő magyar bűnüldöző szervek számára a bűnügyi adatok átadásával kapcsolatban számos törvény további kötelező rendelkezéseket tartalmaz, s ezek a nemzetközi együttműködés során is alkalmazandók. A személyes adatok védelméről és a közérdekű adatok átadása csak akkor jogszerű, ha az azt elrendelő törvény vagy nemzetközi szerződés meghatározza az adatkört is. A Megállapodás azonban nem tartalmazza a konkrét adatkört, vagyis azt, hogy az együttműködés mely bűncselekményekre, illetőleg milyen adminisztratív jogsértésekre terjed ki.

A fentiekre figyelemmel, továbbá mert a jelen Megállapodást aláíró Felek többsége nem részese az Európai Adatvédelmi Egyezménynek, az együttműködésben érintett bűnüldöző szervek, továbbá a vámigazgatási ügyekben illetékes vámszervek számára a Megállapodás egységes és jogszerű végrehajtási szabályait a Megállapodás kihirdetéséről szóló jogszabályban meg kell határozni.

-----STARTING---POINT---RESZLETES---

RÉSZLETES INDOKOLÁS

III.

Az 1-2. §-hoz

A törvény 1. §-a rendelkezik a Megállapodás kihirdetéséről, a nemzetközi szerződés szövegét a 2. § tartalmazza.

A 3. §-hoz

A törvény 3. §-a - a Megállapodás 2. Cikkének (2) bekezdése alapján - tartalmazza azokat a szabályokat, melyeket a Megállapodás végrehajtásában közreműködő bűnüldöző szerveknek a bűnügyi jogsegélyre vonatkozó megkeresések esetében és azok teljesítése során alkalmazniuk kell.

Ennek értelmében azon államok esetében, melyek részesei a Strasbourgban, 1959. április 20-án kelt, a kölcsönös bűnügyi jogsegélyről szóló Európai Egyezménynek és Kiegészítő jegyzőkönyvének, ezen sokoldalú nemzetközi szerződés rendelkezéseit kell alkalmazni (3. § a) pont). Azon államok esetében, amelyek nem részesei az előbbi Európai Egyezménynek, de ezen államokkal a Magyar Köztársaság kétoldalú bűnügyi jogsegély szerződések rendelkezéseit alkalmazza (3. § b) pont).

Azon részes államok esetében pedig, amelyek sem a kölcsönös bűnügyi jogsegélyről szóló Európai Egyezményeknek nem részesei, sem kétoldalú jogsegély szerződés nincs velük hatályban, a magyar fél a megkeresések és azok teljesítése során a nemzetközi bűnügyi jogsegélyről szóló 1996. évi XXXVIII. törvény rendelkezéseit alkalmazza.

A 4. §-hoz

A törvény 4. §-a rögzíti, hogy a külföldi hatóságoktól vámigazgatási ügyekben érkező megkereséseket a Vám- és Pénzügyőrség Országos Parancsnokságához kell továbbítani, amely a magyar jogszabályok és a jelen Megállapodás alapján teljesíti azokat.

A Magyar Köztársaság nemzetközi szerződésben vállalt kötelezettségére, valamint belső jogszabályai alapján, - a Megállapodás 2. Cikk (2) és (3) bekezdése, valamint a 4. Cikk (2) bekezdésére figyelemmel - szükséges a bűnüldöző szervek által alkalmazott adat- és információcserére vonatkozó szabályok meghatározása.

A magyar bűnüldöző szerveknek nemzetközi bűnüldözési szervezettel folytatott együttműködését, beleértve a bűnüldözési adatok és információk cseréjére vonatkozó szabályokat az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény (a Továbbiakban: NEBEK-törvény) tartalmazza. A NEBEK-törvény - annak célszerű módosításával - a két- és többoldalú nemzetközi szerződések keretében megvalósuló együttműködésre is alkalmazható. Így a jelen Megállapodásban szabályozott adattovábbítás, illetve információcsere vagy egyéb intézkedés is jogszerűen biztosítható. A NEBEK-törvényben meghatározott központi kapcsolattartó szerv - a Nemzetközi Bűnügyi Együttműködési Központ (a továbbiakban: NEBEK) - alkalmas arra, hogy ellássa ezen nemzetközi szerződésben meghatározott, továbbá e szerződéseken alapuló regionális bűnüldözési szervezetekkel (mint pl. a SECI Központ) folytatandó adat- és információcserét. Így elláthatja a jelen megállapodás 8. Cikk (1) bekezdésében foglalt központi kapcsolattartó szerv feladatait is.

A NEBEK-törvény hatályát indokolt kiterjeszteni továbbá a Schengeni Információs Rendszerre (a továbbiakban: SIS) is. Ennek indoka, a tartalmi összefüggések mellett, az együttműködés módjának azonossága. Az Európai Unióval folytatott csatlakozási tárgyalások alkalmával, a schengeni joganyag harmonizációs intézkedéseinek áttekintése során azt az álláspontot képviselte a magyar fél, hogy a SIS nemzeti kapcsolati pontja a NEBEK lesz, továbbá az adatátadásra, az adatvédelmi ellenőrzési rendszerre e törvény rendelkezéseit fogjuk alkalmazni. A módosítás a NEBEK-törvény 1. §-ának módosításával - a törvény hatályának kiterjesztésével - és a 2. §-ának a) pontja - a nemzetközi bűnüldözési szervezet fogalmának - kiegészítésével történhet. Szükséges megjegyezni, hogy bár a SIS nem nemzetközi bűnüldözési szervezet, e törvény szempontjából ugyanolyan szabályok vonatkoznak rá, mint az EUROPOL-ra, ezért az egyértelmű alkalmazás érdekében az értelmező rendelkezéseket indokol kiterjeszteni a SIS-re is.

Bár a SIS-hez történő csatlakozás lehetősége még nem időszerű, de a NEBEK-törvény jelenlegi módosításával elérhető, hogy a csatlakozáskor a NEBEK-törvényt már nem kell módosítani.

Az 5. §-hoz

A törvény 5. §-ának (1)-(5) bekezdései a kifejtettek szerint tartalmazzák a NEBEK-törvény - annak 16. §-a értelmében - csak a Magyar Köztársaság által az EUROPOL-lal kötött nemzetközi szerződést kihirdető törvénnyel egyidejűleg lép hatályba, mely nemzetközi szerződés létrehozása később várható, az INTERPOL-lal való együttműködés, valamint a két- és többoldalú nemzetközi szerződésben vállalt bűnügyi együttműködés végrehajtása érdekében szükséges a törvény hatálybalépéséről szóló rendelkezés módosítása, melyet a törvény 5. §-ának (6) bekezdése tartalmaz.

A NEBEK-törvény 10. § (1) és (2) bekezdése értelmében a NEBEK vezetője gondoskodik a nemzetközi szerződésben foglalt, illetve nemzetközi bűnüldözési szervezet által meghatározott adatbiztonsági és titokvédelmi követelmények betartásáról. A jelen Megállapodás keretében átadandó, a titokvédelmi törvény hatálya alá tartozó adatok és információk szabályait a Megállapodás 4. Cikk (1) bekezdése tartalmazza. A részletes szabályokat a SECI Központ Szervezeti és Működési Szabályzatához kapcsolódó, a minősített adatok védelméről szóló, kidolgozás alatt lévő szabályzat tartalmazza. Ennek elfogadását követően, a törvény alapján nyílik lehetőség minősített adatok és információk továbbítására és kezelésére.

A 6. §-hoz

A NEBEK-törvény 10. § (2) bekezdése alapján a NEBEK vezetőjét minősítési jogosultság illeti meg. Az államtitokról és a szolgálati titokról szóló 1995. évi LXV. törvény (a továbbiakban: Ttv.) módosítása folytán azonban a Ttv. 5/E. § (3) bekezdésében hivatkozott 6. § (1) bekezdésének v) pontja helyett a z) pontra szükséges hivatkozni, mivel e törvényhely tartalmazza a minősítésre feljogosított személyek között a „törvény által minősítésre feljogosított személyt”. A szükséges módosítást a törvény 6. §-a tartalmazza.

A 7. §-hoz

A törvény 7. § (1) bekezdése a Megállapodás hatálybalépéséről és a Magyar Köztársaság tekintetében történő alkalmazásának szabályait tartalmazza, a (2) bekezdés pedig a törvény végrehajtásáért felelősöket jelöli meg.