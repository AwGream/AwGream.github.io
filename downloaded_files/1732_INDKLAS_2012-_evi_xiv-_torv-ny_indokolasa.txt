2012. évi XIV. törvény indokolása

Magyarország Kormánya és Georgia Kormánya között a jövedelem- és a vagyonadók területén a kettős adóztatás elkerüléséről és az adóztatás kijátszásának megakadályozásáról szóló, Budapesten, 2012. február 16. napján aláírt Egyezmény kihirdetéséről

Általános indokolás

A kétoldalú gazdasági kapcsolatok fejlődését nagymértékben elősegíti a jogilag megfelelően szabályozott gazdasági környezet. Az adóegyezmény megkötése kedvezőbb, áttekinthetőbb gazdasági és jogi hátteret biztosít mindkét szerződő fél befektetői számára, így az Egyezmény megkötésével, a gazdasági kapcsolatok élénkülésére, a tőkebefektetések növekedésére számíthatunk.

A Magyarország és Georgia között megkötendő kettős adóztatás elkerüléséről szóló egyezmény fő célja az adóztatás szabályozása, kiszámíthatóvá tétele a kétoldalú kapcsolatokban.

Az Egyezmény hatálya a jövedelem- és vagyonadókra terjed ki. Jelentősége, hogy alkalmazásával kizárja a magánszemélyek, illetve vállalkozások jövedelmének, vagyonának kettős adóztatását, oly módon, hogy meghatározza, hogy az egyes jövedelem- és vagyonfajták tekintetében melyik szerződő félnek milyen körben van adóztatási joga.

Az Egyezmény a szerződő felek illetékes hatóságai számára megfelelő információcserére nyújt lehetőséget, biztosítja továbbá azt, hogy bármelyik szerződő fél egyeztető eljárás lefolytatását kezdeményezze a másik félnél, amennyiben úgy látja, hogy annak adóztatása nem felel meg az Egyezmény rendelkezéseinek.

Az Egyezmény tartalmát tekintve megfelel a nemzetközi gyakorlatnak, az OECD modellegyezményben és annak kommentárjában elfogadott elveknek és szabályoknak, valamint az általunk eddig megkötött más kétoldalú adóegyezményekben foglaltaknak.

Az Egyezmény tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

Részletes indokolás

Georgia Kormányával megkötésre kerülő kettős adóztatás elkerüléséről szóló egyezmény alapvetően az OECD Modellegyezmény szabályait követi és megfelel a magyar szerződéskötési gyakorlatnak.

Az 1. §-hoz

Az Országgyűlés által az Egyezmény kötelező hatályának elismerésére adott felhatalmazásról rendelkezik.

A 2. §-hoz

Az Egyezmény kihirdetéséről rendelkezik.

A 3. §-hoz

Az Egyezmény főbb rendelkezései a következők:

- Az Egyezmény hatálya a jövedelem- és a vagyonadókra terjed ki.

- 4. cikk: A nem természetes személyek belföldi illetőségét kettős illetőség esetén a tényleges üzletvezetés helye határozza meg.

- 5. cikk: Építkezési tevékenység esetében 12 hónap után keletkezik telephely.

- 8. cikk: A hajózásból és légi forgalomból származó nyereség a vállalkozás tényleges üzletvezetésének a helye szerint adózik.

- 10. cikk: Az osztalékra a forrásadó mértéke 0% (legalább 12 hónapon át fennálló 25%-os részesedésnél), illetve 5% minden más esetben.

- 11. cikk: A kamatra nincs forrásadó.

- 12. cikk: A jogdíjra nincs forrásadó.

- 13. cikk 4. bekezdés: A társaság részvényeinek elidegenítéséből származó nyereség az ingatlan fekvése szerinti államban megadóztatható, ha a társaság eszközeinek több mint 50%-a ingatlan vagyonból áll.

- 14. cikk: Az Egyezmény tartalmazza az OECD Modellegyezményben jelenleg már nem szereplő - de a nemzetközi gyakorlatban alkalmazott - szabad foglalkozás adózásáról szóló cikket.

- 17. cikk 3. bekezdés: Amennyiben az egyik szerződő államban belföldi illetőségű előadóművész vagy sportoló a másik szerződő államban kifejtett tevékenységét a két szerződő állam kormánya közötti kulturális csereprogram alapján finanszírozzák, a jövedelem a tevékenység kifejtésének államában mentes lesz az adó alól.

- 18. cikk: A nyugdíj csak a forrásállamban adóztatható.

- 20. cikk: A másik államba utazó tanulónak az államon kívüli forrásból ellátására vagy tanulmányi célokra kapott jövedelme nem adóztatható a fogadó államban. Ugyanígy nem adóztatható meg a tanulónak a fogadó államban végzett munkáért kapott jövedelme, ha munkaviszonya nem haladja meg a 183 napot.

- 21. cikk 1. bekezdés: A vendégtanár nem adóztatható a fogadó államban az államon kívülről kapott díjazás után, ha tanítás céljából két évet meg nem haladó időtartamra utazik a fogadó államba.

- 24. cikk: A kettős adóztatás elkerülésére magyar részről - fő szabályként - a mentesítés módszerét, grúz részről a beszámítás módszerét alkalmazzák.

- 27. cikk: Az OECD Modellegyezmény 2008. évi felülvizsgálata szerinti teljes körű információcseréről rendelkezik, amely kizárja a belföldi érdek hiányára hivatkozást (4. bekezdés), valamint a banktitok és a tulajdonosi érdekeltségre vonatkozó információ kiadását is kötelezővé teszi (5. bekezdés).

- 29. cikk: Felhatalmazást ad a szerződő államoknak az adóztatás kijátszásának vagy az adóztatás elkerülésének megakadályozásáról szóló belső jogszabályaik alkalmazására. Az Egyezmény esetleges jövőbeni, jegyzőkönyv formájában történő módosításának hatálybalépését az Egyezmény hatálybalépésének szabályaihoz igazítja.

Jegyzőkönyv:

1. pontja: A tényleges üzletvezetés helyének definícióját határozza meg.

2. pontja: Rögzíti, hogy Magyarország esetében a betéti társaságok és a közkereseti társaságok az Egyezményben a társaság fogalma alá tartoznak.

3. pontja: Kimondja, hogy Georgia esetében a társaság vállalkozást, valamint bármely gazdasági tevékenységet gyakorló jogalanyt jelent.

4. pontja: Az információcseréhez kapcsolódóan a személyes adatok védelméről rendelkezik.

5. pontja: Az EU klauzulát tartalmazza.

A 4. §-hoz

Az első három bekezdés a törvény hatálybalépéséről rendelkezik, a negyedik bekezdés pedig a törvény végrehajtásáért felelős minisztert nevezi meg.