2016. évi XCVII. törvény indokolása

egyes törvényeknek a tiltott szerencsejáték megakadályozásával összefüggő módosításáról

-----STARTING---POINT---ALTALANOS--- 

A törvény célja egyrészt az, hogy a szerencsejáték szervezéséről szóló 1991. évi XXXIV. törvény módosításával lehetőség nyíljon arra, hogy az online felületen engedély nélkül megvalósított távszerencsejáték, illetve online kaszinó működtetését végző személyek és szervezetek ellen az eddigieknél is hatékonyabban lépjenek fel az erre feljogosított hatóságok.

A törvény a fenti célkitűzéssel összhangban módosítja továbbá a pénzmosás és a terrorizmus finanszírozása megelőzéséről és megakadályozásáról szóló 2007. évi CXXXVI. törvényt (a továbbiakban: Pmt.) annak érdekében, hogy az engedéllyel rendelkező online kaszinó és távszerencsejáték szervezőknél történő regisztrációra és a játékos azonosításra - a vonatkozó uniós rendelkezésekkel összhangban - a Közigazgatási és Elektronikus Közszolgáltatások Központi Hivatala (a továbbiakban: KEKKH) adatbázis-lekérdezés mellett ne csak személyesen legyen lehetőség, hanem az megfelelő biztonsági elemekkel rendelkező műszaki informatikai rendszer útján is megtörténhessen.

A játékos-azonosítás témakörében a KEKKH adatbázis-lekérdezés jogosítvány- és útlevél-adatbázisra való kiterjesztése érdekében a törvény módosítja a külföldre utazásról szóló 1998. évi XII. törvény, valamint a közúti közlekedési nyilvántartásról szóló 1999. évi LXXXIV. törvény rendelkezéseit.

-----STARTING---POINT---RESZLETES---

Az 1. §-hoz

A törvény rögzíti a pénzforgalmi szolgáltatóknak a tiltott szerencsejátékhoz kapcsolódó tranzakciókban történő közreműködésének megtiltását. Arra vonatkozóan, hogy a pénzforgalmi szolgáltató az ilyen típusú tranzakciók esetén hogyan köteles eljárni, miniszteri rendelet megalkotása szükséges.

A 2. §-hoz

A törvény az állami adóhatóság feladatává teszi a hozzáférhetetlenné tétellel összefüggésben ismertté vált, szervezőnek nem minősülő szereplők részére történő, a tevékenység gyakorlásától való tartózkodásra irányuló felhívás megküldését, amely felhívást az állami adóhatóság köteles megküldeni a pénzforgalmi szolgáltató, az elektronikus hírközlési szolgáltató és az egyéb érintett szervezetek felügyeletét ellátó szerveknek is.

A 3. §-hoz

A törvény pontosítja a távszerencsejáték és online-kaszinót működtető szervezőnek a játékos nyilvántartásba vételére vonatkozó szabályait. A törvény kimondja, hogy a szervező a játékos személyazonosságának igazoló ellenőrzése érdekében a KEKKH személyi igazolvány adatbázisa mellett megkeresheti a KEKKH központi útiokmány-, illetve a közúti közlekedési nyilvántartását is, és a rögzíti a nyilvántartásokból lekérdezhető adatok körét.

A törvény pontosítja továbbá a játékosi egyenleg létrehozásának, és az egyenlegről történő visszafizetésnek a szabályait is.

A 4. §-hoz

A törvény az elektronikus adat ideiglenes hozzáférhetetlenné tételre vonatkozó szabályozáshoz kapcsolódóan a játékosok és a pénzügyi intézmények pontos tájékoztatása érdekében előírja az állami adóhatóság számára a hozzáférhetetlenné tétellel érintett honlapon tiltott szerencsejáték szervezést megvalósító személy vagy szervezet elnevezésének közzétételét. Az állami adóhatóság az adott oldal hozzáférhetetlenné tétele érdekében tett intézkedésének keretében - amennyiben az eljárás során az ehhez szükséges adat a tudomására jut - közzéteszi a tiltott szerencsejáték folytatásához kapcsolódó pénzügyi tranzakciók lefolytatásához létrehozott fizetési számla adatait is.

Az 5. §-hoz

A törvény jelentéstételi kötelezettséget ír elő az adópolitikáért felelős miniszter számára a szerencsejáték-felügyelettel kapcsolatos ellenőrzések tekintetében.

A 6. §-hoz

Az 1. §-sal összefüggésben szükséges felhatalmazó rendelkezést tartalmazza.

A 7. §-hoz

A törvény megemeli a tiltott szerencsejátékra vonatkozó reklámért, valamint az ideiglenes hozzáférhetetlenné tételre vonatkozó határozat nemteljesítése esetén kiszabható bírság minimális összegét.

A 8. §-hoz

Hatályon kívül helyező rendelkezés.

A 9-10. §-hoz

Meghatározza azon adatok körét, amelyek tekintetében a szerencsejáték szervező megkeresheti a központi útiokmány-nyilvántartást, illetve a közúti közlekedési nyilvántartást.

A 11. §-hoz

Módosítja a Pmt.-nek a fokozott ügyfél-átvilágításra vonatkozó rendelkezését akként, hogy távszerencsejáték vagy online kaszinójáték esetében amennyiben az ügyfél nem jelenik meg személyesen és a szolgáltató a KEKKH adatbázis-lekérdezés lehetőségével sem él, abban az esetben a személyazonosság igazoló ellenőrzése során a személyazonosság igazolására szolgáló okiratról készített konzuli, illetve közjegyzői másolattal egyenértékű legyen az okiratról készült azon másolat is, amelyet az ügyfél - a személyes adatainak védelme érdekében - megfelelő biztonsági elemekkel rendelkező, és az ügyfél-azonosítást biztosító előzetesen auditált elektronikus hírközlő eszközön keresztül nyújt be a szolgáltató részére. Amennyiben a távszerencsejátékot, vagy online-kaszinót működtető szervező a játékos ilyen formában történő azonosítását végzi el, a törvény további feltételként előírja, hogy az előzetesen auditált elektronikus hírközlő eszköz útján azonosított ügyfél (játékos) számára kifizetés csak a Pmt. előírásainak megfelelő fizetési számlára teljesíthető.

-----STARTING---POINT---VEGE---

A 12. §-hoz

Hatályba léptető rendelkezések.