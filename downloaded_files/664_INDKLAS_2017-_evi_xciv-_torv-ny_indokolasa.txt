2017. évi XCIV. törvény indokolása

az elmúlt rendszer titkosszolgálati tevékenységének feltárásáról és az állambiztonsági szolgálatok történeti levéltára létrehozásáról szóló 2003. évi III. törvény és egyes kapcsolódó törvények módosításáról

-----STARTING---POINT---ALTALANOS--- 

A közfeladatok folyamatos ellátását, a közérdekű adatok megismerését és a tudományos kutatás szabadságát, az elmúlt rendszer állambiztonsági szolgálatai tevékenységnek megismerését és az áldozatok információs kárpótlását és ehhez kapcsolódóan az érintettek információs önrendelkezési jogát garantáló alkotmányos alapjogok érvényesítését biztosító levéltári anyag védelme, folyamatos gyarapítása, mind szélesebb körben történő hozzáférésének biztosítása állami feladat, amelynek teljesítése megköveteli az állami szerepvállalást.

A törvény

- a rendszerváltást megelőzően működött állambiztonsági szolgálatoknál keletkezett ún. titkosszolgálati mágnesszalagoknak,

- a rendszerváltást követően létrehozott nemzetbiztonsági szolgálatoknál keletkezett, minősített adattartalmat rögzítő maradandó értékű iratoknak

az Állambiztonsági Szolgálatok Történeti Levéltára (a továbbiakban: ÁBTL) részére történő átadásához szükséges feltételeket teremti meg.

A titkos információk megszerzésében kulcsszerepet játszó állambiztonsági hálózattal kapcsolatos felvetések napjainkban is a társadalmi és politikai élet fontos kérdései. A kitűzött cél megvalósításával a közélet, az állampolgárok érdeklődésére mindenkor számot tartó, az 1990 előtti pártállami rendszer állambiztonsági szolgálatainak működése során keletkezett iratok megfelelő elhelyezést nyernek.

Indokolt továbbá, hogy az ÁBTL - több évtizedes szakmai gyakorlatára figyelemmel - az állambiztonsági iratok kezelése mellett, az 1990. február 14-e után létrejött nemzetbiztonsági szolgálatok levéltári anyagainak vonatkozásában is rendelkezzen illetékességgel, illetve gyűjtőkörrel, legyen az állambiztonsági és a nemzetbiztonsági iratokat is őrző állami szaklevéltár. (2001-től a törvény hatályba lépéséig az ÁBTL jogelődje, a Történeti Hivatal már működött ilyen illetékességgel.)

-----STARTING---POINT---RESZLETES---

Az 1. §-hoz

A levéltári anyagban való kutatás lehetőségét behatárolják a védelmi idők. Az érintett halálának napja védelmi idők egyik kezdőpontja. Ez az esetek egy részében csak a nyilvántartás szerveinek adatszolgáltatása útján tudható meg. A személyes adatok, különösen a különleges személyes adatok védelme szükségessé teszi, hogy a levéltárak, ha más módon nem tudják megállapítani a halál bekövetkezésének időpontját kikérhessék azt a nyilvántartó szervektől.

A 2. §-hoz

Annak érdekében, hogy az ÁBTL az állambiztonsági és nemzetbiztonsági iratok közlevéltári kezelésének kizárólagos felelősévé váljon, a Katonai Nemzetbiztonsági Szolgálat nemzetbiztonsági vonatkozású iratainak kezelését is az ÁBTL illetékességébe szükséges utalni.

A 3. §-hoz

A közfeladatot ellátó szervek azon körének pontosító meghatározása, amelyektől az ÁBTL illetékességből vesz át maradandó értékű iratot, továbbá azon maradandó értékű köziratok meghatározása, amelyek illetékességből az ÁBTL kezelésébe kell, hogy kerüljenek.

A törvény egyértelműen meghatározza, hogy a törvény mely rendelkezései nem alkalmazhatóak a törvény alapján az ÁBTL kezelésébe kerülő nemzetbiztonsági szolgálatok iratai vonatkozásában.

A 4. §-hoz

A hatályon kívül helyezett, az államtitokról és a szolgálati titokról szóló 1995. évi LXV. törvényt felváltó jogszabály nevesítése, valamint az ÁBTL illetékességének kiterjesztése az 1990. február 14-e után keletkezett, az illetékességbe tartozó valamennyi köziratra, a korlátozást jelentő 2002. május 26-i záró határidő hatályon kívül helyezésével.

Az 5. §-hoz

Az ÁBTL illetékességi körében meghatározott és kezelésében lévő iratok pontos meghatározására utal vissza az állambiztonsági iratok kutatásával kapcsolatban.

A 6. §-hoz

A bíróságoknak törvényben előírt feladataik ellátásához szükséges ügyben minden esetben jogot kell adni a betekintésre.

A 7. §-hoz

Magyarországon az állampolgárok információs kárpótlásának biztosítását törvény közvetlenül csak az ÁBTL-nek írja elő. Ezért szükséges, hogy a zömében idős állampolgár egy helyen juthasson hozzá az őt érintő információkhoz azáltal, hogy az ilyen jellegű adatokat - az eredeti iratokat őrző levéltár anyagai egységének megbontása nélkül - másolatok formájában a Levéltár is őrzi.

A törvény feljogosítja továbbá az ÁBTL-t a nemzetbiztonsági szolgálatok iratainak átvételére és kezelésére.

A 8. §-hoz

Szövegpontosító jellegű módosítás. A törvény továbbá a nemzetbiztonsági szolgálatok iratai tekintetében a köziratokról, a közlevéltárakról és a magánlevéltári anyag védelméről szóló 1995. évi LXVI. törvény előírásait rendeli alkalmazni.

A 9. §-hoz

A hatály pontosításával összefüggésben indokolt a jogellenesen birtokolt iratokra vonatkozó rendelkezések felülvizsgálata, valamint az átadási kötelezettség tekintetében új határidő megállapítása.

A 10. §-hoz

Jogtechnikai jellegű módosítás, valamint a levéltárban végzett selejtezés vonatkozásában az ÁBTL illetékességi körében meghatározott és kezelésében lévő iratok pontos meghatározására utal vissza.

A 11. §-hoz

Hatályon kívül helyező rendelkezések.

A 12. §-hoz

Az Országgyűlés Hivatala keretében működő közgyűjteményekben (könyvtár, múzeum) és az ÁBTL-ben foglalkoztatottak illetménykiegészítése mértékének egységesítése

-----STARTING---POINT---VEGE---

A 13. §-hoz

Hatályba léptető rendelkezések.