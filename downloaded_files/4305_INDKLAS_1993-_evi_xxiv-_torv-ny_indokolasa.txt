1993. évi XXIV. törvény indokolása

az Országos Betétbiztosítási Alap létrehozásáról és működésének részletes szabályairól

-----STARTING---POINT---ALTALANOS--- 

A pénzintézetekről és a pénzintézeti tevékenységről 1991. évi LXIX. törvény 30. §-a előírja, hogy a betétügylet végzésére felhatalmazott pénzintézetek 1993. január 1-ig kötelező betétvédelmi alapot kötelesek létrehozni. A törvényi előírás értelmében a kötelező betétvédelmi alappal kapcsolatos kérdésekről külön törvényben kell rendelkezni.

A betétvédelmi rendszer utolsó láncszemét alkotó új betétbiztosítási rendszer bevezetésének célja, hogy 1993. január 1-jétől olyan, a piacgazdaságokban alkalmazott az EK idevágó irányelveinek is megfelelő - intézményesített betétbiztosítási rendszer jöjjön létre, amely megfelelő biztosítást nyújt a betétesek részére a pénzintézetek fizetésképtelensége (a betét „befagyása”) esetén.

A javaslat szerinti Országos (kötelező) Betétbiztosítási Alap létrehozatala és működése hozzájárul a pénzintézeteknél elhelyezett betétek (ideértve a pénzintézeteknél vezetett pénzforgalmi számlákat is) biztosítási védelmén keresztül a betéteseknek és számlatulajdonosoknak a pénzintézetekbe vetett bizalmának növeléséhez, a pénzforgalom zavartalanságának elősegítéséhez és az egyes pénzintézetek esetleges fizetésképtelensége által okozott kedvezőtlen hatások csökkentéséhez.

A javaslat szerinti új betétbiztosítási rendszer a korábbi - az állami tulajdonú egyszintű bankrendszer körülményeihez igazodó - állami garancián (helytálláson) keresztül érvényesülő betétbiztosítás helyébe lépve a korábbi rendszerhez képest a betétesek (betétek) lényegesen szélesebb körére terjeszti ki a védelmet. Ugyanakkor a betétbiztosítást piaci alapra helyezve a biztosítás díját nem téríti szét a továbbiakban a költségvetésen keresztül az adófizetők teljes körére, hanem a betétbiztosítás díját a pénzintézetekkel és rajtuk keresztül természetesen a pénzintézetek ügyfeleivel fizettetik meg.

A javaslat ugyanakkor egyértelműen rendelkezik arról, hogy az állam korábbi, a lakossági betétekkel kapcsolatban jogszabályokban vállalt helytállási kötelezettsége nem szűnik meg, hanem fennmarad mindaddig, amíg a törvény hatálybalépése előtt kötött betétszerződések alapján elhelyezett betéteket a betétesek meg nem szüntetik, illetve amíg az azokban elhelyezett betétösszegeket fel nem veszik.

Az 1993. január 1-je előtt kötött betétszerződések alapján kezelt - és külön jogszabályban meghatározott állami garanciával (helytállással) biztosított - betétekbe azonban újabb betétösszegek állami garanciával már nem helyezhetők el, az ilyen betétekbe 1993. január 1-jét követően elhelyezett betétösszegeket már az Országos Betétbiztosítási Alap biztosítja e törvény rendelkezéseinek megfelelően.

Annak ellenére, hogy az új betétbiztosítási rendszer elsődlegesen a pénzintézetek díjbefizetésére épül, az állam indirekt módon továbbra is mögé áll a kötelező betétbiztosítási rendszernek. Egyrészt úgy, hogy a pénzintézetek a díjbefizetéseiket - az adóalapot csökkentő módon - a költségeik terhére teljesíthetik, másrészt úgy, hogy az Alapnak lehetősége nyílik szükség esetén a Magyar Nemzeti Banktól történő hitelfelvételre is.

A kötelező betétbiztosítási rendszer természetesen csak akkor működőképes, ha a betétvédelmi rendszer azt megelőző elemei (mint pl.: a tartalékképzés, a jogi szabályozási rendszer, a jegybanki felügyelet, illetve az Állami Bankfelügyelet) megfelelően működnek és valóban csak rendkívüli eseményként kerülhet sor egy-egy pénzintézet felszámoláshoz vezető fizetésképtelenségére.

Szükség van továbbá arra is, hogy a kötelező betétbiztosítás kiegészítésére a pénzintézetek létrehozzák az önkéntes betétbiztosítási alapot (alapokat) is.

-----STARTING---POINT---RESZLETES---

I. fejezet

Általános rendelkezések

A törvény hatálya

Az 1. §-hoz

A javaslat hatálya kiterjed mindazokra a pénzintézetekre, amelyek Magyarország területén vannak bejegyezve és a törvény elfogadásakor már rendelkeznek az Állami Bankfelügyelet betétgyűjtési tevékenységre adott engedélyével, illetve a Bankfelügyelet engedélye nélkül korábbi jogszabályi felhatalmazás alapján a pénzintézeti törvény átmeneti rendelkezésének megfelelően (1995-ig) rendelkeznek betétgyűjtési jogosultsággal. A javaslat hatálya alá tartoznak azok az alapítás alatt álló pénzintézetek is, amelyek a Bankfelügyelettől betétgyűjtési tevékenységre (is) kérnek engedélyt.

Tekintettel arra, hogy a javaslat a pénzintézetek betéteseire is számos rendelkezést tartalmaz, így a hatály kiterjed e pénzintézetek betéteseire is.

Nem terjed azonban ki a hatály a hitelszövetkezetekre, amelyek az általános nemzetközi gyakorlat szerint - tulajdonosi körük és tevékenységük, illetve működésük sajátosságaihoz igazodóan - elkülönült betétbiztosítási rendszeren keresztül nyújtanak, illetve nyújthatnak biztosítási jellegű védelmet, a náluk elhelyezett betétekre.

Fogalmak

A 2. §-hoz

A fogalmak meghatározásával a javaslat a nemzetközi gyakorlatban kialakult fogalomhasználatot és az EK-nak a betétbiztosításra vonatkozó irányelveit figyelembe véve Ígyekszik segítséget adni a rendelkezések azonos értelmezéséhez és az egységes jogalkalmazáshoz.

A 3. §-hoz

A javaslat szerinti rendelkezés a megfelelő összhang biztosítása érdekében egyértelműen rendelkezik arról, hogy a korábban elfogadott pénzintézeti törvényben megjelölt kötelező betétbiztosítási alapon az e törvény szerinti Országos Betétbiztosítási Alapot kell érteni. Az elnevezés részbeni módosítását az indokolja, hogy az elnevezésből is világossá váljon, miszerint az Országos (kötelező) Betétbiztosítási Alap nem azonos a betétvédelemmel, hanem annak egyik (utolsó) intézménye.

Az Alap létrehozatala

A 4. §-hoz

A javaslat némileg eltérően a pénzintézeti törvény erre vonatkozó rendelkezésétől az Országos Betétbiztosítási Alapot nem a pénzintézetek által, hanem magával a törvénnyel javasolja létrehozni. Ez a megoldás lényegesen kevesebb problémával teszi lehetővé az Alap, mint intézmény létrehozatalát.

II. fejezet

Az Alap által nyújtott biztosítás

Az Országos Betétbiztosítási Alap feladata

Az 5. §-hoz

A javaslat az Alap feladatát elsődlegesen a kártérítésnek a betétesek részére történő kifizetésében határozza meg, abban az esetben, ha a betétesnek a pénzintézet nem tudja a betétet meghatározott időben belül visszafizetni.

Tekintettel azonban arra, hogy a korábbi évtizedek során a pénzintézeteknél elhelyezett betétek visszafizetésükig továbbra is teljes összegben az állam által biztosítottak (vagyis esetükben tovább él a jogszabályokban vállalt állami helytállás, illetve garancia) a javaslat az alap feladatává teszi, hogy megbízottként ellássa az állami garancia teljesítésével kapcsolatos (technikai) feladatokat is.

Az egyes országokban működő kötelező betétbiztosítási rendszerek több évtizedes tapasztalatai alapján azonban a javaslat nem csupán kifizető pénztári funkciókat szán az Alapnak, hanem elsődlegesen az Alap saját tőkéjének megőrzése érdekében lehetővé teszi számára - ha meglehetősen korlátozott mértékben is - hogy a biztosítási összegek kifizetésének (a betétek befagyásának) megelőzése érdekében aktív tevékenységet is ellásson pl.: kezességvállalás keretében.

Az Alap által biztosított betétek

A 6. §-hoz

Az Alap által nyújtott biztosítás a javaslat szerint a betétesek lényegesen szélesebb körére terjed ki, mint a korábbi állami garancia, illetve helytállás. Az állami garanciában nem fedezett lakossági betéteken túlmenően ugyanis kiterjed a vállalkozások pénzforgalmi (folyó) számláira és betéteire is. Az alap által nyújtott biztosítás csak az olyan szervezetek, intézmények, cégek, illetve személyek betéteire nem terjed ki, amelyek az esetleges veszteséget újabb források bevonásával (a veszteségek kirovásával) képesek kezelni, illetve amelyeknek megfelelően információik lehetnek az adott pénzintézet működéséről.

Ugyancsak nem terjed ki a biztosítás az olyan betétekre, amelyekre a betétes a betétszerződés szerint olyan jelentős kamatot vagy más vagyoni előnyt kap, amely alapján feltételezhető, hogy az ilyen feltételekkel történő betétgyűjtéssel az adott pénzintézet az átlagoshoz képest nagyobb kockázatot vállal. (Azt természetesen, hogy más - átlagos kondiciójú betétekhez képest mi értendő a „jelentős” kamaton, vagy más vagyoni előnyön törvényben nem lehet meghatározni, erre vonatkozóan az Alapnak kell szakmailag kidolgozott iránymutatást kiadnia.)

Az Alap által nyújtott biztosítás - mind a betétesek, mind a pénzintézetek megfelelő felkészülése érdekében - átmeneti jelleggel kiterjed a pénzintézetek által a törvény hatálybalépése előtt kibocsátott értékpapírok vagy értékpapír jellegű okiratok útján gyűjtött betétekre is.

Tekintettel arra, hogy az Országos Betétbiztosítási Alap által nyújtott betétbiztosítás betétesenként és pénzintézetenként limitált, a kötelező betétbiztosítás az 1992. december 31-e után elhelyezett betétek esetében csak a névre szóló betétekre terjed ki.

A forint teljes konvertibilitásának hiányával és a pénzintézeteknél elhelyezett devizabetétek megőrzésének fontosságával függ össze a javaslatnak az a rendelkezése, amely szerint a devizabetétekre az alap a biztosítási összeget - a Magyar Nemzeti Banktól vásárolt - külföldi pénznemben fizeti ki.

Külön rendelkezéseket tartalmaz a javaslat a közös betétekre, a kedvezményezettekre, illetve az összeolvadó pénzintézeteknél elhelyezett betétekre.

Az Alap által biztosított betétösszeg

A 7. §-hoz

A javaslat az egyes országokban működő kötelező betétbiztosítási rendszerek tapasztalataira építve felső határt állapít meg a betétes részére kifizethető kártalanítás összegére. Az összeghatár nélküli teljes biztosítási védelem ugyanis elmossa az egyes pénzintézetek közötti meglévő különbségeket, illetve a pénzintézetek kockázat érzékelő képességének csökkentésén keresztül indirekt módon túlzott kockázatvállalásra ösztönöz egyes pénzintézeteket úgy, hogy a kockázatot a betétbiztosításon keresztül a megfelelő, óvatos módon működő pénzintézetekre hárítja.

A biztosítás (kártérítés) felső határának megállapítása során a javaslat figyelemmel volt az EK ajánlásaira, valamint a hazai átlagos betétnagyságokra.

A felmérések szerint a javasolt egymillió forintos összeghatár a magánszemélyek (kisbetétesek) 90%-a számára teljes biztosítási védelmet nyújt.

A javaslat a betéti kamatokra a jegybanki alapkamat figyelembevételével számított mértékig nyújt biztosítást - az egymillió forintos összeghatáron belül - annak érdekében, hogy a biztosítási védelemben ne ösztönözzön kockázatosan magas betéti kamatok vállalására.

Amennyiben az Alap által kifizetett kártalanítási összeg nem fedezi a betétes teljes követelését, a betétes a fennmaradó követelését - a csődeljárás, illetve a felszámolási eljárás keretében - a pénzintézettel szemben érvényesítheti.

Az állam által biztosított betétek

A 8. §-hoz

Bár a javaslat szerint az állami tulajdonú, egyszintű bankrendszerből „örökölt” jogszabályban vállalt automatikus állami garancia (helytállás) rendszere a törvény hatálybalépését követően elhelyezett betétekre megszűnik, de a törvény nem zárja ki a lehetőségét annak, hogy - amennyiben az valamely okból indokolt - az állam a betétek meghatározott részére kezességet vállaljon.

Ilyen esetben természetesen az Alappal kötött megállapodásban részletesen rendelkezni kell arról, hogy az Alap az állam kezességvállalásával biztosított betétek esetében - a kezességvállalást követően - hogyan és milyen feladatokat kell ellásson.

III. fejezet

Az Országos Betétbiztosítási Alap

Az Alap jogállása

A 9. §-hoz

A javaslat szerint az Alapot a törvény sui generis jogi személyként hozná létre, tekintettel arra, hogy az Alap feladataihoz illeszkedő szervezeti, működési forma a tipizált intézmény, illetve cégformákhoz képest számos sajátossággal bír.

Ennek megfelelően az Alap olyan non profit jellegű, közfeladatokat ellátó - törvényileg külön szabályozott - intézmény, amellyel kapcsolatban a létrehozatalra, szervezetre, tőkére, működésre vonatkozó szabályokat a javaslat rendelkezései állapítják meg.

A 10. §-hoz

Tekintettel arra, hogy az Alap, ha indirekt módon is, de közpénzeket kezel és közhasznú feladatokat lát el, ezért a javaslat szerint a pénzügyi, számviteli ellenőrzését az Állami Számvevőszéknek kell végeznie.

A 11. §-hoz

A javaslat szerint - mivel az Alapot az Országgyűlés hozza létre - az Alap megszüntetéséről is csak az Országgyűlés dönthet.

Az Alap szervezete

A 12. §-hoz

Az Alap irányítását az Igazgatótanács látja el, melynek tagjai a bankok működéséért felelős, leginkább érintett intézmények vezetői, valamint a pénzintézetek érdekképviseleti szervezetei által kijelölt személyek.

Tekintettel arra, hogy az Igazgatótanács feladatai közé a nagyobb jelentőségű döntések meghozatala mellett számos szakmai részletkérdés kidolgozása, illetve döntés előkészítése is tartozik, ezért a javaslat lehetőséget biztosít arra, hogy az Igazgatótanács tagjait a többi tag által elfogadott, megfelelő kompetenciával rendelkező személyekkel helyettesíteni lehessen.

Az Igazgatótanács feladata

A 13-14. §-hoz

A javaslat részletesen meghatározza az Igazgatótanács feladatait. E feladatok közé tartozik az alap normatív szabályzatainak elfogadása, az Alap teljes tevékenységének irányítása és ellenőrzése, valamint az Alap feladatainak végrehajtásával kapcsolatos konkrét intézkedésekről történő döntés.

Tekintettel arra, hogy az Alapot nem a tagintézetek (pénzintézetek), hanem a törvény hozza létre, ezért az Alapba a törvényi kötelezés alapján díjbefizetést teljesítő pénzintézeteknek nincsenek un. tagsági jogai. A javaslat azonban előírja, hogy az Igazgatótanács az alap működéséről évente számoljon be a tagintézeteknek. (A tagintézeteknek az érdekeit ugyanakkor az Igazgatótanácsban a pénzintézetek két képviselője érvényesítheti.)

Ugyancsak az Igazgatótanács feladatai közé tartozik az alap szervezetét vezető ügyvezető igazgató kinevezése és a felette a munkáltatói jogok gyakorlása, illetve tevékenységének ellenőrzése.

Az Alap vezetője és alkalmazottai

A 15-16. §-hoz

Mint a munkaszervezet irányítója, az ügyvezető igazgató látja el az Alap tevékenységének operatív irányítását és gyakorolja az Alap dolgozói felett a munkáltatói jogokat.

Mivel az Alapnak az elsődleges feladatával kapcsolatos konkrét tevékenysége előre nem tervezhető és meghatározott időtartamokra szól, ezért biztosítani kell annak a lehetőségét, hogy egyes feladatok ellátására külső személyeknek, illetve intézményeknek az ügyvezető igazgató megbízást adhasson.

A javaslat szerint a sui generis jogi személyként létrehozott Alap vezetőjének és alkalmazottainak munkaviszonyával kapcsolatos ügyekben a Munka Törvénykönyv rendelkezéseit kell alkalmazni.

Figyelemmel arra, hogy az Alap vezetői és dolgozói közcélú tevékenységet látnak el, ezért a javaslat külön rendelkezést tartalmaz az Igazgatótanács tagjainak, az ügyvezető igazgatónak, illetve az alkalmazottaknak az eskütételére vonatkozóan.

A javaslat szerint az Alap törvényben rögzített feladataival kapcsolatos tevékenységük során az Igazgatótanács tagjait és az Igazgatótanács által megbízott személyeket a hivatalos személyeknek járó jogszabályi védelem illeti meg.

Összeférhetetlenség

A 17. §-hoz

A javaslat a pénzintézeti törvényhez, illetve a köztisztviselői törvényhez hasonlóan szigorúan szabályozza az összeférhetetlenséget, hogy az Alap tevékenysége során biztosítható legyen a szakmailag megfelelő, az egyéni érdekektől független objektív döntés és cselekvés.

A 18. §-hoz

A javaslat az egyes országokban működő Alapok működési tapasztalatainak és törvényi szabályozási gyakorlatának megfelelően részleges immunitást biztosít az Alap (illetve az Alap megbízásából eljáró szervezetek, illetve személyek) számára. Ily módon az Alap kártérítési kifizetésével kapcsolatban nem lehet pl.: elmaradt haszon, vagy bekövetkezett kár miatt az Alappal szemben kártérítési követelést érvényesíteni akkor, ha az Alap a törvény szabályainak betartásával jár el.

Titoktartás

A 19. §-hoz

A javaslat részletesen szabályozza az Alap működésével kapcsolatos titoktartási kötelezettségeket. Az itt előírt anyagi-jogi kötelezettségek büntetőjogi védelmét, a Büntető törvénykönyv jelenleg előkészítés alatt lévő módosítása fogja biztosítani.

Az Alap számlavezetése és pénzkezelése

A 20. §-hoz

A javaslat szerint az Alap pénzforgalmi számláját - a pénzintézetekhez hasonlóan - a Magyar Nemzeti Bank vezeti. Ezen a pénzforgalmi számlán kell jóváírni az alap összes pénzbevételét és erről kell kifizetni az Alap feladataival, illetve működésével kapcsolatos összes kötelezettséget.

A kártalanítási kifizetések megfelelő technikai lebonyolítása érdekében az Alap a kifizetést lebonyolító pénzintézeteknél, valamint a Magyar Nemzeti Bank (mint devizahatóság) engedélyével külföldi pénzintézetnél is nyithat bankszámlát.

A javaslat az Alap tőkéjének biztonságos megőrzése, illetve a szolid hozamot biztosító kihelyezése érdekében úgy rendelkezik, hogy az Alap pénzeszközeit a likviditást biztosító tartalékot, valamint a tényleges kifizetésekre átutalt összegeket kivéve állampapírokban kell tartani.

Az Alap non profit jellegű működésével függ össze az a rendelkezés, melyszerit az Alap az esetleges nyereséget teljes mértékben a saját tőkéjének növelésére köteles fordítani és a veszteséget a saját tőke terhére kell elszámolnia.

A javaslat a pénzintézetek által befizetett díjtételek elkülönítése, illetve az apparátus saját szervezete működési költségeinek behatárolása érdekében úgy rendelkezik, hogy az Alap működési költségeinek fedezetére kizárólag csatlakozási díj hozamát lehet felhasználni.

Az Alap bevételei

A 21. §-hoz

A javaslat szerint az Alap bevételeit a pénzintézetek által befizetett egyszeri csatlakozási díj, valamint a tagintézetek által teljesített rendszeres, illetve rendkívüli éves befizetés képezik. Abban az esetben, amennyiben ezen nem biztosítanak megfelelő fedezetet a betétesek részére történő kifizetésre, az Alap - a Magyar Nemzeti Banktól, vagy más szervezetektől - hiteleket vehet fel, továbbá az Alap bevételeit jelentik az un. egyéb bevételek pl.: az állampapírok kamataiból származó bevételek is.

A javaslat felhatalmazza az Alapot, hogy szükség esetén - a pénzintézetekhez hasonlóan - hitelt vegyen fel a Magyar Nemzeti Banktól, vagy más pénzintézettől. Kérheti továbbá a Kormányt kezességvállalásra. Ugyancsak a Magyar Nemzeti Bankhoz fordulhat abban az esetben is, ha a külföldi pénznemben elhelyezett betétekre kell - a vállalt biztosításnak megfelelően - deviza kifizetést teljesítenie.

Csatlakozási díj

A 22. §-hoz

A tagintézményeknek a csatlakozási kérelmük elfogadását követő 30 napon belül egyszeri csatlakozási díjat kell az Alapnak fizetniük, melynek összege a pénzintézet jegyzett tőkéjének 0,5%-a.

Éves díjfizetési kötelezettség

A 23. §-hoz

A tagintézeteknek évente rendszeresen kell az Alap részére a „biztosítási” díjat megfizetniük. Az éves díjfizetés mértékét - a javaslatban meghatározott felső határt figyelembe véve - az Alap Igazgatótanácsa állapítja meg. A díjfizetés összegének megállapításánál - az alap szabályzata által megállapított szempontok szerint - a kötelező betétbiztosítási rendszerek jelenlegi tendenciáit is szem előtt tartva a javaslat szerint nemcsak az alap által biztosított betétösszegeket, hanem az egyes pénzintézetek tevékenységének, illetve működésének kockázatát is figyelembe kell venni.

A javaslat lehetőséget nyújt arra is, hogy meghatározott határon belül egyes pénzintézeteknél az Alap évközben is növelhesse a megállapított éves díjat, ha az adott tagintézet kockázatos tevékenysége ezt indokolja.

Abban az esetben, ha az Alap saját tőkéje a kárkifizetésekhez nem nyújt fedezetet, és az Alap hitelt kénytelen felvenni, e hitel visszafizetése érdekében a tagintézetek számára egységesen rendkívüli fizetési kötelezettséget írhat elő.

A díjfizetés elszámolása

A 24. §-hoz

A javaslat szerint a pénzintézetek az Alapba befizetett összegeket az egyéb pénzintézeti tevékenység ráfordításai között, költségként számolhatják el. Ez a költségvetés indirekt mögéállását jelenti a Betétbiztosítási Alapnak, hiszen a költségként való elszámolás - az adózatlan eredmény terhére - a társasági adó alapját csökkenti.

Csatlakozás az Alaphoz

A 25. §-hoz

A javaslat az Alaphoz történő csatlakozást a pénzintézeti törvénnyel összhangban szabályozza.

Kizárás az Alapból

A 26-28. §-hoz

Tekintettel arra, hogy az Alap nem államigazgatási szervezet és így nincsenek a kezében az e törvény, illetve annak alapján az Alap által előírt feltételeknek való megfelelés kikényszerítés lehetővé tevő intézkedési, illetve szankcionálási lehetőségek, ezért az Alap, illetve indirekt módon a tagintézetek, illetve a betétesek védelme érdekében lehetőséget kell biztosítani arra, hogy az alap - törvényileg meghatározott feltételek teljesülése esetén egyes tagintézeteket kizárhasson.

Tekintettel azonban arra, hogy az esetleges kizárásnak igen súlyos következményei vannak (pl. a bankfelügyeleti engedély visszavonása), ezért a javaslat biztosítja a lehetőségét az előzetes konzultációknak, illetve az érintett tagintézet, valamint az illetékes felügyelő hatóságok értesítésének a felkészülés és a megalapozott döntések előkészítése érdekében.

Az előzőeknek megfelelően a javaslat lehetőséget biztosít a kizárásról hozott döntés felülvizsgálatára és megváltoztatására is.

Kilépés az Alapból

A 29. §-hoz

A javaslat szerint lehetőség van arra is, hogy egy tagintézet az Alapból kilépjen abban az esetben, ha a továbbiakban egyáltalán nem kíván betétgyűjtési tevékenységet végezni, vagy a Bankfelügyelet a pénzintézeti engedélyét visszavonta. Mindkét esetben feltétele a kilépésnek az, hogy a pénzintézetnek ne legyen az Alap által biztosított betétállománya.

A kilépés, illetve a kizárás jogkövetkezményei

A 30-31. §-hoz

Tekintettel arra, hogy a kizárás nem érintheti a kizárt pénzintézet betéteseit, ezért a pénzintézet által a kizárás időpontjában kezelt betéteket az Alap a javaslat szerint további két évre biztosítja. Abban az esetben, amennyiben olyan határidős betétről van szó, amelynek lejárata a két évet meghaladja, a biztosítás a betét visszakövetelhetőségéig áll fenn.

A kizárt, vagy kilépett tagintézet a javaslat szerint - az Alap kötelező voltára tekintettel - az Alap saját tőkéjének védelme érdekében nem igényelheti vissza a korábban teljesített befizetéseit.

Tájékoztatás a kilépésről vagy kizárásról

A 32. §-hoz

A szükséges intézkedések haladéktalan meghozatala érdekében a javaslat előírja, hogy az Alap a kilépésről, illetve a kizárásról a Bankfelügyeletet és a Magyar Nemzeti Bankot rövid időn belül, részletesen köteles tájékoztatni.

IV. fejezet

Az Alap részére, illetve az Alap által nyújtandó információk

A 33-34. §-hoz

Az információk indokolatlan megkettőzésének elkerülése érdekében a javaslat úgy rendelkezik, hogy az Alap a tagintézetektől közvetlenül csak a tevékenységének ellátásához szükséges olyan adatokat kérhet, amelyek nem állnak a Bankfelügyelet vagy a Magyar Nemzeti Bank rendelkezésére.

Az alap kérésére mind a tagintézet, mind a Bankfelügyelet és a Magyar Nemzeti Bank köteles az Alap által kért információkat megadni. Az adatok védelme érdekében a javaslat rendelkezik arról is, hogy az Alap a kapott adatokat kizárólag saját - törvényben rögzített - feladatának ellátásához használhatja fel.

Az Alap feladatainak ellátásához szükséges információk, adatok megszerzése, illetve ellenőrzése, értékelése érdekében a javaslat lehetőséget biztosít arra, hogy az Alap a tagintézethez könyvvizsgálót vagy egyé szakértőt küldjön ki. Annak érdekében, hogy a könyvvizsgáló, illetve szakértő kiküldésével felmerülő költséget ne kelljen az összeg tagintézetre terhelni, a javaslat úgy rendelkezik, hogy az így kiküldött megbízott díját az érintett tagintézet köteles megfizetni.

Előzetes vizsgálat

A 35. §-hoz

Az előzetes információk alapján feltehetően szükségessé váló kárkifizetések technikai lebonyolításának előkészítése érdekében a javaslat szerint az alap átvizsgáltathatja a tagintézet számviteli és egyéb nyilvántartásait a betétekre vonatkozó kötelezettségek megállapítása céljából. A vizsgálat megkezdéséhez szükség van a Bankfelügyelet előzetes egyetértésére is.

A szükséges adatok pontos és teljeskörű beszerzése érdekében a Javaslat lehetőséget biztosít - a nyilvántartásokba való betekintésen túl - a pénzintézet vezetőitől, alkalmazottaitól, könyvvizsgálójától vagy a felszámolótól való közvetlen információkérésre is.

A biztosítási összeg kifizetésének megelőzése

A 36. §-hoz

A javaslat - a realitásokkal számotvetve - figyelemmel arra, hogy az alap tőkésítése még csak most kezdődik, és a szakértők betanulása is még csak most kezdődik, ezért meglehetősen szűkre szabja az Alapnak a prevenciót szolgáló, megelőző jellegű aktív tevékenységét. Ennek megfelelően a biztosítási összegek kifizetésével összefüggő tevékenységeken túl az Alap csak a saját tőkéjének megőrzése, illetve a biztosítási összegek kifizetésének megelőzése érdekében, a javaslatban körülhatárolt mértékben és módon vállalhat a tagintézet hitelfelvételéhez kezességet.

Lehetőség van arra is, - a betéteseknek és a pénzintézet más hitelezőinek nyújtott szolgáltatásként - hogy az Alap díjfizetés ellenében megbízottként képviseletet lásson el a felszámolási eljárás során, illetve az egyezségi tárgyaláson.

Kifizetés az Alapból

A 37-39. §-hoz

A betétesek érdekeinek szem előtt tartásával a javaslat a nemzetközi gyakorlatban általánosan alkalmazott időpontot (a felszámolási eljárás megkezdését megelőzően is lehetővé teszi a biztosítási összegek kifizetésének megkezdését abban az esetben, ha a betétek befagyását követően a felszámolási eljárást még nem kezdeményezték, de a betétek kifizetésére irányuló tárgyalások eredménytelenül fejeződtek be, vagy már 30 nap eltelt.

A javaslat részletesen rendelkezik a biztosítási összegek kifizetésével, az igényérvényesítés lehetőségével és módjával kapcsolatos kérdésekről.

A kifizetett betétkövetelések átszállása

A 40. §-hoz

A javaslat szerint az Alap által a betétesek részére teljesített kifizetések összegének erejéig a betéteseknek a tagintézettel szembeni követelései az alapra szállnak át. A pénzintézet a kifizetett összegeket köteles az Alapnak visszafizetni. A tagintézettől követelhető díjak, valamint az alap által a betéteseknek kifizetett és a pénzintézettől követelhető összegek köztartozásnak minősülnek.

V. fejezet

A betétesek tájékoztatása

A 41-45. §-hoz

Annak érdekében, hogy a betétbiztosítás a törvény által kitűzött célokat valóban képes legyen teljesíteni, elengedhetetlen a betétesek megfelelő, közérthető tájékoztatása. Ezért a javaslat az Alap, illetve a tagintézet számára részletes törvényi kötelezettséget állapít meg a betétesek tájékoztatására.

Tekintettel a kilépés vagy a kizárás jogkövetkezményeinek a betétesekre gyakorolt esetleges hatásáre a kilépést vagy a kizárást követően a javaslat szerint a pénzintézet köteles a betéteseit erről tájékoztatni.

Tiltott hirdetés

A 46. §-hoz

Az EK ajánlásaival összhangban, a verseny tisztaságának megőrzése érdekében a javaslat tilalmat állapít meg a betétbiztosításra vonatkozó információknak - a betétállomány növelése céljából - hirdetés útján történő felhasználására.

-----STARTING---POINT---VEGE---

VI. fejezet

Hatálybalépés

A 47. §-hoz

A javaslat szerint - a Pénzintézeti törvény előírásaihoz is igazodóan - a törvény 1993. június 30-án lépne hatályba. Egyidejűleg felhatalmazást kapna a Kormány, hogy az Alap tevékenységének, pénzkezelésének ellenőrizhetősége, valamint a törvény végrehajtása érdekében, a törvényi szabályozást nem igénylő kérdéseket rendeletben szabályozza.

Átmeneti rendelkezések

A 48. §-hoz

A javaslat a már működő pénzintézetek az Alaphoz történő csatlakozásának egyszerűsítése és az új kötelező betétvédelmi rendszert előkészítő különböző lépéseknek az új rendszerbe való beintegrálása érdekében rendelkezik az átmeneti szabályokról.

Az állami kezességgel (helytállással) kapcsolatos rendelkezések

Az 49. §-hoz

A korábbi évtizedekben a lakossági betétek döntő hányadára jogszabályban biztosított állami helytállás időleges továbbélése és az e törvénnyel létrehozandó új kötelező betétbiztosítási rendszer közötti kapcsolat, illetve elkülönítés egyértelmű rendezése érdekében rendelkezik a javaslat az 1993. június 30-át megelőzően kötött - külön jogszabályban meghatározott állami garanciával (helytállással biztosított - betétszerződések alapján elhelyezett betétekről.

Módosuló jogszabályok

Az 50-52. §-hoz

A - lakossági - állami betétbiztosítás korábbi rendszerének az e törvényben szabályozott új kötelező betétbiztosítási rendszerrel történő felváltása, valamint a lakossági betétekkel kapcsolatos, korábbi jogszabályokból fakadó állami kötelezettségeknek az államháztartás új törvényi szabályozási keretén belül történő kezelése szükségessé teszi több, korábban hozott, hatályos törvény módosítását.