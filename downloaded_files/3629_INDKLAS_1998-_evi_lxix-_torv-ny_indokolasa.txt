1998. évi LXIX. törvény indokolása

a környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény módosításáról

-----STARTING---POINT---ALTALANOS--- 

Az 1995. évi LVI. törvény (a továbbiakban: Kt.) módosításának elsődleges indoka, a meglévő termékdíjak átlagban 10%-os valorizációja. Emellett a korábbi módosítás során történt adminisztrációs hiba, kisebb jogalkalmazási gondok kiküszöbölése, valamint a Magyar Köztársaság Kormánya és az Egyesült Államok Kormánya közötti nemzetközi egyezmény végrehajthatóságának biztosítása is szükségessé teszi a törvény szűk körű módosítását.

-----STARTING---POINT---RESZLETES---

Az 1. §-hoz

Az 1995. szeptemberében hatályba lépett Kt. alanyi hatálya a belföldi előállítású termékdíjköteles termék első belföldi forgalomba hozója mellett a saját célú felhasználókra is kiterjedt. A Kt. 2. §-ának 1997. évi módosításakor - adminisztrációs hiba miatt - a kötelezettek köréből a saját célú felhasználó kimaradt. Tekintettel arra, hogy a környezetet vagy annak valamely elemét a termék terheli vagy veszélyezteti, a törvény személyi hatályát valamennyi felhasználóra, így a saját célú felhasználóra is ismét ki kell terjeszteni.

A 2. §-hoz

A Magyar Köztársaság Kormánya és az Egyesült Államok Kormánya közötti, az Egyesült Államok Fegyveres Erőinek a Magyar Köztársaság területén történő tevékenységéről szóló Megállapodás, valamint az annak mellékletét képező Végrehajtási Megállapodások megerősítéséről és kihirdetéséről szóló 1997. évi XLIX. törvény 4. cikke szerint az Egyesült Államok Fegyveres Erői mentességet élveznek az adók, vámok, illetékek és bármilyen természetű díj megfizetésének kötelezettsége alól. A Kt. alapján a termékdíj tekintetében a mentességet jelenleg nem lehet megadni. Ezért - a két törvény összhangjának megteremtése érdekében - a Kt.-t ki kell egészíteni egy olyan rendelkezéssel, amely alapján az Egyesült Államok fegyveres erői a jövőben mentesülhetnek a termékdíj fizetési kötelezettség alól.

A 3. §-hoz

A kenőolajok környezetvédelmi termékdíja meghatározott része visszaigénylésének feltételeit a kenőolaj forgalmazásában résztvevők esélyegyenlőségének és a veszélyes hulladékról szóló külön jogszabállyal való összhang megteremtése érdekében módosítani szükséges.

A 4. §-hoz

A törvényi fogalom-meghatározások módosítása, illetve kiegészítése a korábbi és jelenlegi módosítás miatt, az egységes jogértelmezés érdekében szükséges.

Az 5. §-hoz

A Kormány csak az importálható használt gumiabroncs mennyiségének meghatározására rendelkezik felhatalmazással. A Kormány e felhatalmazással élt is. A gyakorlati tapasztalatok azonban azt mutatták, hogy nem csupán használt, hanem hulladékká vált gumiabroncsok is nagy mennyiségben kerültek be az országba. Ennek elkerülése végett szabályozni szükséges azokat a feltételeket is, amelyek lehetővé teszik a hulladék gumiabroncsok behozatalának megakadályozását.

A Kt. 21. §-ának (4) bekezdését a Kormány és az Egyesült Államok Kormánya közötti nemzetközi szerződés végrehajthatósága teszi szükségessé.

A 6. §-hoz

A melléklet módosítását a díjtételek emelése indokolja. A emelés mértéke a legtöbb terméknél - átlagban - azonos az 1999. évre tervezett infláció mértékével. A hűtőgépek, hűtőközegek esetében az emelés az infláció mértékénél magasabb. Ennek oka, hogy a támogatások - amelyek bevétel függőek - mértékét növelni kell annak érdekében, hogy a hulladékbegyűjtési, -feldolgozási rendszerek működhessenek.

-----STARTING---POINT---VEGE---

A 7. §-hoz

A Kt. 17. §-a (3) bekezdésének módosítása miatt a (4) bekezdés felesleges.