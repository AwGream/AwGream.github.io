2011. évi CXXXVII. törvény indokolása

a Magyar Köztársaság Kormánya és a Horvát Köztársaság Kormánya között az energiaellátás biztonságának növelése érdekében történő együttműködésről szóló megállapodás kihirdetéséről

Általános indokolás

A törvény célja az energiaellátás biztonságának növelése érdekében történő együttműködésről szóló megállapodás törvénnyel történő kihirdetése.

A stratégiai megállapodás keretet teremt a horvát-magyar energetikai együttműködéshez, a villamos energia, a földgáz és a kőolaj-ellátás tekintetében egyaránt.

A stratégiai megállapodás utal a már megkötött, a közös államhatárt keresztező villamos távvezetékek, valamint szénhidrogén-szállító vezetékek építésével, üzemeltetésével, fenntartásával, rekonstrukciójával és üzemzavar-elhárításával kapcsolatos együttműködésről szóló megállapodásokra, a kutatási-kitermelési megállapodásra és a készletezési megállapodásra, valamint kilátásba helyezi, hogy a Szerződő Felek erre irányuló későbbi szándéka esetén a földgáz biztonsági készletezésről és a villamos energia területén történő további együttműködésről megállapodásokat kötnek.

A stratégiai megállapodás kiemelt célja, hogy a Szerződő Felek - a szolidaritás szellemében cselekedve - energiaellátási válsághelyzetben garantálják a két ország kőolaj- és földgázellátását biztosító szénhidrogén szállító vezetékekhez és a kapcsolódó tárolókapacitáshoz való hozzáférést. Ennek keretében a Horvát Fél földgáz-ellátásának biztonsága, valamint hazánk kőolaj-ellátásának biztonsága nő, a Városföld-Slobodnica közötti földgáz vezeték, valamint az Adria kőolajvezeték rendelkezésre állásának biztosításán keresztül. A stratégiai megállapodás értelmében lehetőség nyílik arra, hogy hazánk az Adria kőolajvezetéken keresztül kőolajat importáljon, amennyiben a beszállítás a volt szovjet tagállamokból érkező Barátság II. kőolajvezetéken keresztül - bármely oknál fogva - csak korlátozottan, vagy egyáltalán nem lenne megvalósítható.

A fenti cél - nemzeti jogszabály-módosításon keresztül történő - elérését a megállapodás aláírásával egyidejűleg külügyminiszteri levélváltás erősítette meg.

Részletes indokolás

Az 1. §-hoz

Az Országgyűlés felhatalmazást ad a Magyar Köztársaság Kormánya és a Horvát Köztársaság Kormánya között az energiaellátás biztonságának növelése érdekében történő együttműködésről szóló Megállapodás (a továbbiakban: Megállapodás) kötelező hatályának elismerésére.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás szövegét tartalmazza.

A Megállapodás

1. Cikk (1) bekezdése meghatározza a Megállapodás végrehajtásáért felelős tárcákat, amely a Magyar Köztársaságban és a Horvát Köztársaságban egyaránt az energiaügyekért felelős miniszter által vezetett Minisztérium. A Megállapodás értelmezését az 1. Cikk (2) bekezdése szerinti fogalom-meghatározások segítik.

2. Cikke kimondja, hogy a Megállapodás rendelkezéseinek végrehajtására az Európai Unió szabályozásával összhangban, a Magyar Köztársaság uniós tagságából fakadó, valamint a Horvát Köztársaság jövőbeli uniós tagságából fakadó kötelezettségeknek a figyelembevételével kerül sor. A 2. cikk (4) bekezdése az energetikai együttműködés területeit sorolja fel, (5)-(6) bekezdése deklarálja a villamos energia, a földgáz- és a kőolajvezetékek műszaki szállításra való alkalmasságának és a Szerződő Felek válsághelyzetben történő együttműködésének fontosságát.

3. Cikk (1) bekezdése a földgáz vezetéken történő kétirányú szállítás megteremtésének és fenntartásának elősegítését emeli ki, (2) bekezdése a kőolaj vezeték szabad, vagy szerződéssel lekötött, de ki nem használt kapacitásainak rendelkezésre állását biztosítja, a nemzeti jogszabályokkal összhangban.

A (2) bekezdés - például a megfelelő nemzeti szabályozás kialakításával - arra teremt lehetőséget, hogy a kapacitás felett rendelkező vállalkozás az általa ki nem használt kapacitást értékesítésre köteles legyen felajánlani. A továbbértékesítés lehetőségének megteremtése növeli hazánk kőolajellátás-biztonságát, hiszen lehetővé teszi e kapacitások ellenérték fejében történő kihasználását. A (3) bekezdés az európai szintű együttműködő villamos energia rendszerirányítók közötti együttműködés Szerződő Felek általi támogatásáról, a (4) bekezdés az energiaellátási válsághelyzetben való együttműködésről szól. A (4) bekezdés utal a Szerződő Felek által delegált tagokból álló bizottság által kidolgozandó vészhelyzeti akciótervekre, amelyek az egyik Szerződő Fél területén bekövetkező válsághelyzet esetén a másik Szerződő Fél által megteendő intézkedéseket rögzítik, nem akadályozzák azonban a válsághelyzettel érintett Szerződő Fél nemzeti jogszabályaiban rögzített válsághelyzeti intézkedések végrehajtását. A (4) bekezdés mindemellett jogszabályalkotást tesz szükségessé, amely lehetővé teszi, hogy válsághelyzetben a vezeték üzemeltetője - és nem a vezeték lekötött kapacitásai felett rendelkezni jogosult vállalkozás - rendelkezzen a szabad, vagy szerződéssel lekötött, de ki nem használt kapacitások felett. A vezeték üzemeltetője e kapacitások értékesítésével - végső soron - biztosítja a tényleges szállítást igénylők ellátását.

A Szerződő Felek a Megállapodás aláírásával egyidejűleg külügyminiszteri levélváltás keretében erősítették meg, hogy jogszabályaikat a 3-4. cikkben foglalt kötelezettségek teljesítésének megfelelően alakítják.

4. Cikke mind normál, mind válsághelyzetben biztosítja a vezetékekhez való diszkrimináció-mentes hozzáférést, és a ki nem használt kapacitások értékesítése során az erőfölénnyel való visszaélés tilalmát.

5. Cikke utal a Szerződő Felek által már megkötött energiaellátás-biztonsági szerződésekre, valamint felsorolja a Szerződő Felek későbbi szándéka esetén megkötendő szerződéseket.

6. Cikke rögzíti a Szerződő Felek közötti vitarendezés módját, valamint meghatározza a 3. Cikk (4) bekezdése szerinti válsághelyzeti akcióterv kidolgozásáért felelős közös bizottság összehívásának rendjét és legfőbb feladatait.

7. Cikke rendelkezik a Megállapodás hatálybalépéséről, ideiglenes alkalmazásáról, felmondásáról.

A 4. §-hoz

Az Országgyűlés jóváhagyja a Megállapodásnak a törvény hatálybalépésétől történő ideiglenes alkalmazását.

Az 5. §-hoz

A stratégiai megállapodás megteremti annak lehetőségét, hogy az egyik Szerződő Fél a másik Szerződő Fél energiaellátás-biztonságának növelése, és különösen e másik Fél területén fennálló energiaellátási válsághelyzet kezelése érdekében segítséget nyújtson. A stratégiai megállapodás alapján a Szerződő Felek vállalják, hogy:

a) válsághelyzeten kívüli (normál) helyzetben a kőolaj vezetékeken (Adria, Barátság II.) történő kétirányú szállítás, valamint a vezetékekhez kapcsolódó tárolókapacitások rendelkezésre állnak, és

b) olyan jogszabályi környezetet alakítanak ki, amely biztosítja, hogy válsághelyzetben a villamos vezetékek, a földgáz- és kőolajvezetékek, valamint a kapcsolódó tárolókapacitások a tényleges szállítást igénylők rendelkezésére állnak.

A fenti kőolaj-ellátással kapcsolatos célok elérése érdekében szükséges a bányászatról szóló 1993. évi XLVIII. törvény (a továbbiakban: Bt.) módosítása.

A módosítás eredményeként normál helyzetben a kőolaj vezeték üzemeltetője a le nem kötött kapacitásokat, míg a lekötött kapacitás felett rendelkező személy a ki nem használt kapacitásokat köteles értékesítésre felajánlani.

Válsághelyzetben a ki nem használt kapacitások felett a kőolaj vezeték üzemeltetője rendelkezik, aki köteles azt értékesítésre felajánlani. Ez az értékesítési kötelezettség - azon túl, hogy a hazai ellátásbiztonságot szolgálja - lehetővé teszi a válsághelyzettel érintett másik Szerződő Fél szerinti állam végfelhasználóinak ellátását, a kapacitások megvásárlásán keresztül. Az 5. § e rendelkezéseket tartalmazza.

A földgáz, valamint a villamosenergia-ellátás biztonságának növelésére irányuló rendelkezések hazai jogszabály-alkotást nem igényelnek. A földgázellátásról szóló 2008. évi XL. törvény 72. §-a szabályozza a fent kifejtett értékesítési kötelezettséget. A villamos energia ellátással kapcsolatos, a stratégiai megállapodásból fakadó célkitűzéseket a Szerződő Felek az európai szintű együttműködő villamos energia hálózatok (ENTSO-E) keretében valósítják meg.

A 6. §-hoz

A törvény hatálybalépésével összefüggő és végrehajtásához szükséges rendelkezéseket tartalmazza.