2014. évi XVII. törvény indokolása

a bírósági végrehajtásról szóló 1994. évi LIII. törvény módosításáról

-----STARTING---POINT---ALTALANOS--- 

Az Országgyűlés az elmúlt években számos törvényt fogadott el a devizahitel-adósok védelmében, illetve segítésükre. Az e törvényekkel létrehozott intézményeken - amelyek részben a hitelezők, részben a központi költségvetés terhére nyújtott támogatásokat jelentettek az adósok számára - felül szükséges a devizahitel-adósok helyzetének generális rendezése oly módon, hogy az árfolyamkockázat hatásai ne érvényesüljenek a jövőben a felek jogviszonyában és az adósoknak bírósági eljárásokat sem kelljen kezdeményezni a joggyakorlat által feltárt, érvénytelen szerződési kikötések miatt. Az említett átfogó rendezés érdekében az Országgyűlésnek törvényt kell alkotnia (erre hivatkozik a törvény 1. §-a a devizahitelesek helyzetét rendező külön törvény fordulattal), addig pedig szükséges a kilakoltatási moratóriumnak az érintett adósok, kötelezettek ügyeiben történő meghosszabbítása.

-----STARTING---POINT---RESZLETES---

Az 1. §-hoz

A törvény a bírósági végrehajtásról szóló 1994. évi LIII. törvénynek (a továbbiakban: Vht.) a korábban már bevezetett speciális kilakoltatási moratóriumok szabályait tartalmazó 303. §-a újraszabályozásával valósítja meg a kilakoltatási moratórium meghosszabbítását. Tekintettel arra, hogy a kilakoltatási moratórium meghosszabbításának - illetve ténylegesen az újbóli elrendelésének - indoka a devizahitel-adósok segítése, mindaddig, amíg a devizahiteleket a jogrendszerből kivezető törvény megszületik, a törvény rájuk kiterjedően hosszabbítja meg a kilakoltatási moratóriumot oly módon, hogy annak végső időpontját nem jelöli meg, hanem ezen időpont meghatározását a devizahitelesek helyzetét rendező, a későbbiekben elfogadandó törvényre utalva a törvényalkotó feladatává teszi.

A bevezetésre kerülő kilakoltatási moratórium szabályai ezúttal is a téli kilakoltatási moratóriumnak a Vht. 182/A. §-ában meghatározott rendelkezésein alapulnak, amelyek szerint azt illeti meg a moratórium, aki természetes személy, lakóingatlanát kell elhagynia és nem jogosult más beköltözhető ingatlan használatára, illetve a végrehajtást kérő lakhatását sem lehetetleníti el a lakásban maradásával, nem önkényes lakásfoglaló, nem rendbírsággal sújtott személy. Továbbra is tartalmazza a törvény azt a szabályt, hogy e személyek közül is arra vonatkozik a moratórium, akit nem ítélt el a bíróság hitelezéssel kapcsolatos visszaélés miatt. A törvény a fentieken túl meghatározza, hogy mely ügyekben marad fenn a kilakoltatási moratórium: azon személyek ügyeiben, akik devizakölcsön szerződés adósai, továbbá azok ügyeiben, akiknek devizakölcsön szerződésből eredő egyéb kötelezettség vagy devizakölcsön szerződést biztosító egyéb szerződésből kötelezettség miatt kell a lakásukat elhagyni (pl. zálogkötelezettek). Nem befolyásolja a moratórium meghosszabbítását az, ha bármelyik érintett szerződő fél személyében változás áll be: mind a jogosulti, mind a kötelezetti jogutódlás esetében érvényesül a moratórium meghosszabbítása (ha annak egyéb feltételei fennállnak).

A törvény - a korábbi moratórium-törvényekhez hasonlóan - ezúttal sem érinti a Vht. 182/A. §-ának hatályát, vagyis a téli kilakoltatási moratórium szabályait. Az tehát továbbra is alkalmazandó függetlenül a 303. § ismételt módosításától: a 303. § szerinti moratóriummal nem érintett ügyekben ezért a téli hónapokban ezentúl is el kell halasztani a kilakoltatást, ha a kötelezett megfelel a 182/A. §-ban foglalt feltételeknek.

A 303. § rendelkezéseit nem lehet alkalmazni akkor, ha ugyan devizahitel adós lakóingatlanának kiürítéséről lenne szó, a lakás azonban - az azt megvásárló önkormányzat forrásainak felhasználásával - a településen munkát vállalók elhelyezésére szolgál. A szabályozás alkotmányosan igazolható indoka az, hogy a települések és az ott lakók számára gyakorlatilag fennmaradásuk feltétele, hogy minden lehetséges eszközzel segítsék a munkahelyek odatelepülését, a vállalkozások létesítését, ehhez pedig az szükséges, hogy a településen lakó, ott munkát végző, a közterhekhez hozzájáruló családokkal bővüljenek a közösségek. A speciális szabályozás a megvásárolt lakóingatlan rövid időn belüli birtokba vételének lehetővé tétele tehát azt az önkormányzatot vagy köztulajdonú gazdálkodó szervezetet illeti meg, amely a közösség érdekében vállal többletterheket a lakás felújításával és bérbeadásra rendelkezésre bocsátásával.

A 2. §-hoz

A törvény a lakóingatlanok kiürítésének folyamatban lévő ügyekben történő alkalmazását írja elő annak érdekében, hogy azok ügyeiben is érvényesülhessen a moratórium, akikre már a korábbi moratórium-törvényt is alkalmazni kellett. Emellett a moratórium egyes ügyekben történő megszűnésére figyelemmel határidőt szab a törvény arra is, hogy mikortól kezdve kell intézkedni ezen ügyekben a kiürítés iránt.

-----STARTING---POINT---VEGE---

A 3. §-hoz

A § a rendelkezések mielőbbi érvényesülése érdekében a kihirdetést követő nappal lép hatályba.