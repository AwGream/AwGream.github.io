2014. évi XCI. törvény indokolása

egyes törvényeknek a nemzeti pénzügyi szolgáltatások hatékonyabb nyújtásával összefüggő módosításáról

-----STARTING---POINT---ALTALANOS--- 

1. A Magyar Fejlesztési Bank Részvénytársaságról szóló 2001. évi XX. törvény módosítása az MFB Magyar Fejlesztési Bank Zártkörűen Működő Részvénytársaság (a továbbiakban: MFB Zrt.) tevékenységét érintő új jogszabályoknak és közjogi szervezetszabályozó eszközöknek való megfelelés érdekében szükséges módosításokat tartalmazza.

2. A köztulajdonban álló gazdasági társaságok takarékosabb működéséről szóló 2009. évi CXXII. törvény módosítását a törvény hatálya alá tartozó gazdasági társaságok vezető tisztségviselőinek, felügyelőbizottsági tagjainak és a tulajdonosi joggyakorlónak a felelősségére vonatkozó különös rendelkezések megjelenítése, a titoktartási kötelezettség alóli mentességre vonatkozó rendelkezések beillesztése, valamint a következők indokolják.

Az Alaptörvény XIII. cikk (1) bekezdése elismeri mindenki tulajdonhoz való jogát, az I. cikk (3) bekezdése pedig kimondja, hogy az alapvető jogokra és kötelezettségekre vonatkozó szabályokat törvény állapítja meg. Alapvető jog más alapvető jog érvényesülése vagy valamely alkotmányos érték védelme érdekében, a feltétlenül szükséges mértékben, az elérni kívánt céllal arányosan, az alapvető jog lényeges tartalmának tiszteletben tartásával korlátozható. A tulajdonhoz való jog kivételes alapjog, tekintettel arra, hogy azt az állam akár teljes egészében elvonhatja (kisajátíthatja), továbbá korlátozhatja.

Az Alkotmánybíróság 16/1991. (IV. 20.) AB határozatában kifejtette, hogy a vételi jog, akár szerződésen, akár törvényen alapul, - ellentétben a tulajdonelvonó kisajátítással - a tulajdonjog megterhelését, korlátozását jelenti, így azt a tulajdon korlátozására vonatkozó alaptörvényi rendelkezések alapján kell megítélni. A tulajdonjog korlátozása tekintetében az Alkotmánynak (Alaptörvénynek) az alapvető jogok korlátozására meghatározott szabályát és az ennek alapján kialakult alkotmánybírósági gyakorlatot kell alkalmazni. Az alapjogi tulajdonvédelem sajátosságai miatt az állami beavatkozás alkotmányossága megítélésének súlypontja, az alkotmánybírósági értékelés voltaképpeni tere a cél és az eszköz, a közérdek és a tulajdonkorlátozás arányosságának megítélése lett.

A közérdek alapján történő tulajdonkorlátozásnál az Alkotmánybíróság nem tekinti elégséges alapnak, hogy a jogszabály általánosságban hivatkozik a korlátozást szükségessé tevő közérdekre, szabad hatósági mérlegelési jogkörben hagyva annak meghatározását, hogy konkrétan milyen tulajdoni tárgyakra kell a korlátozást alkalmazni. A közérdeket jogszabályban úgy kell meghatározni, hogy konkrét ügyben a közérdekből történő korlátozás szükségességét bíróság ellenőrizhesse. [17/2008. (III. 12.) AB határozat]

A közérdek és a tulajdonkorlátozás arányossága vizsgálatánál az Alkotmánybíróság általában is meghatározhatja azokat az ismérveket, amelyek a beavatkozás alkotmányosságát eldöntik. Ezzel ellensúlyozhatja azt a kényszerű veszteséget, amelyet a jogbiztonság közérdek „szükségességének” korlátozott felülvizsgálata miatt szenved. Aránytalannak tekinti például az Alkotmánybíróság a tulajdonkorlátozást, ha annak időtartama nem kiszámítható. [24/1992. (IV. 21.) AB határozat] Más esetekben a tulajdonkorlátozás arányosságához szükséges lehet a kártalanítás. [64/1993. (XII. 22.) AB határozat]

Az Alkotmánybíróság 882/B/2001 AB határozatban már vizsgálta, és alkotmányosan nem találta kifogásolhatónak a tőkepiacon érvényesülő kiszorítás intézményét. Határozatában kifejtette, hogy a „gazdasági társaságok jogi szabályozásának egyik lényeges kérdése a kisebbségben lévő társak védelme. Abban az esetben, ha egy részvénytársaság részvényeinek 90%-a egy részvényes tulajdonában áll, a többi részvényes a társasági jogosultságait kevéssé tudja érvényesíteni. Erre tekintettel mondta ki a tőkepiacról szóló 2001. évi CXX. törvény (a továbbiakban: Tpt.) 76/D. §-ának (6) bekezdése a részvények 90%- át megszerző részvényes vételi kötelezettségét, ha a kisebbségben maradó részvényesek ezt kérik. A másik részről viszont a kisebbségi részvényesek korlátozhatják bizonyos mértékig a részvények 90%-ával rendelkező részvényes gazdasági mozgásterét. Erre tekintettel biztosítja a Tpt. a részvénytársaság keretében fennálló közösség megszüntetésének lehetőségét. A Tpt. 76. §-ának (4) bekezdése részletesen meghatározza azt, hogy milyen módon kell megállapítani azt az árat, amelyet a vételi jog jogosultja köteles kifizetni. A Tpt. 76. §-ának (3) bekezdésében meghatározott szabály pedig azt is biztosítja, hogy a vételi jog gyakorlása a részvény árának azonnali kifizetése mellett történjék.”

Az előzőekben kiemelt megállapításokkal összhangban áll az Európai Bíróság gyakorlata, amely szerint az olyan intézkedésekkel szemben, amelyek alkalmasak arra, hogy akadályozzák, vagy kevésbé tegyék vonzóvá a Római Szerződés által biztosított alapvető szabadságokat - így a tőke áramlásának szabadságát - az Európai Bíróság esetjoga négy követelményt támaszt. Az ilyen intézkedések csak akkor megengedhetők, ha nem alkalmaznak megkülönböztetést, valamely, a közérdeket és a Bíróság által elismert jogcímet, a közrend és a közbiztonság biztosítását szolgáló feltétlen követelmények indokolja őket, alkalmasak továbbá az elérni kívánt cél megvalósítására és nem lépik túl a cél elérése érdekében szükséges mértéket.

Az államnak törvényben meghatározott közfeladata, valamint nemzetgazdasági stratégiai feladata és szerepe van egyes alapvető közszolgáltatások feltételeinek megteremtésével és biztosításával összefüggésben. A nemzetgazdasági stratégiai szerep az ellátásbiztonsággal, a külön törvényekben szabályozott alapvető jelentőségű egyetemes szolgáltatások finanszírozhatóságával függ össze. Ezzel összefüggésben válik indokolttá az egységes tulajdonosi irányítás szempontjaira tekintettel a kisebbségi tulajdonos részvényeinek állam (állam és állami gazdasági társaság) általi - jogszabályi eljárásrend szerinti - megszerzése.

A Magyar Államnak ugyanúgy, ahogy más gazdasági szereplőnek is alapvető érdeke, hogy az általa közvetlenül vagy közvetetten tulajdonolt, közérdekű tevékenységet végző gazdasági társaságok üzletszerű, eredményes működésük révén jelentős gazdasági eredményeket és sikereket érjenek el, egyúttal megteremtsék a tartós és biztonságos működés azon feltételeit, amelyeket a Magyar Állam, mint tulajdonos velük szemben támaszt. Ezen cél elérésének meghatározó feltétele, hogy a Magyar Állam közvetlen vagy közvetett többségi tulajdonában álló gazdasági társaságok, illetve belső működésük a gyors és hatékony döntéshozatalt lehetővé tegyék, a kereskedelmi-üzleti titkokat a többi piaci szereplővel szemben megőrizzék. A Magyar Államnak tehát alapvető érdeke, hogy gazdasági társaságai vonatkozásában is megteremtse a biztonságos és döntés-hatékony működés feltételeit, amelyet leginkább ezen gazdasági társaságok kizárólagos állami tulajdonba (egyszemélyes társaságként) kerülése szolgál. Mindazonáltal - figyelembe véve a magánjogi, illetve alkotmányjogi vonatkozásokat - a fenti cél elérésére kizárólag olyan jogszabályi rendelkezések alapján van lehetőség, amelyek már eddig is kiállták az alkotmányosság próbáját, illetve az Európai Unió jogalkotásával sem ellentétesek.

A törvény ennek érdekében törvényen alapuló, a kisebbségi tagok számára eladási, a többségi állami tag számára vételi jogot biztosít - az Európai Parlament és a Tanács 2004. április 21-i, a nyilvános vételi ajánlatról szóló 2004/25/EK irányelvet, valamint az azt implementáló Tpt. rendelkezéseit alapul véve, hasonlóan a nyilvánosan működő részvénytársaságok esetében irányadó rendelkezésekhez. A törvény nem általában teszi lehetővé e jogok gyakorlását, hanem pontosan meghatározza azon társaságok körét, ahol e jogokat törvényi kényszerítő erő mellett elismeri. (Fontos rámutatni ugyanis arra, hogy mind az eladási jog, mind a vételi jog a felek közötti megállapodással is megteremthető.) A törvényi szabály garanciális kiindulópontja, hogy csak azon zártkörűen működő részvénytársaságok esetében rendeli alkalmazni az előírásokat, amelyekben az állami befolyás eléri legalább a 90%-os mértéket, és a társaság maga olyan közszolgáltatást, egyetemes szolgáltatást végez, amelynek biztonságához a lakosságnak és a gazdasági szereplőknek fontos érdeke fűződik. Önmagában az állami befolyás tehát nem elegendő a vételi jog törvényi biztosításához, ahhoz az szükséges, hogy az állami alapfeladatok ellátásához legyen szükséges vagy azt elősegítse a kizárólagos állami tulajdonlás.

Tekintettel arra, hogy a törvénymódosítás hatályba lépésének időpontjában is léteznek olyan gazdasági társaságok, amelyekben a Magyar Állam 90%-ot elérő vagy azt meghaladó többségi befolyással rendelkezik, a törvénymódosítás - annak hatályba lépésével - lehetőséget biztosít a Magyar Államnak, illetve a közvetlen tulajdonában álló gazdasági társaságnak, hogy vételi jogot gyakoroljon a kisebbségi tulajdonosok tulajdonában lévő részvények tekintetében attól függetlenül, hogy történik-e további befolyásszerzés a céltársaságban vagy sem. A törvénymódosítás ebben az esetben is biztosítja az eladási jogot a kisebbségi tulajdonosok részére.

A törvény egyértelmű, határidőkhöz kötött eljárásrendet fektet le, kizárva ezzel minden parttalan, előre ki nem számítható diszkréciót.

A törvény biztosítja a felek közötti erőegyensúlyt azáltal, hogy a kisebbségi nem állami részvényesnek biztosított eladási jog kötelezettséget ró az állami részvényesre, továbbá azáltal, hogy ezen eladási jog önállóan érvényesülő elem a törvényben, vagyis nem függ attól, hogy az állami részvényes vételi joggal kíván-e később élni, vagy sem.

Az állami részvényest megillető vételi jog garanciális szabályokkal körülbástyázott, jogvesztő határidőn belül gyakorolható lehetőség, amellyel ha él az állami részvényes, a törvényi rendelkezések maradéktalan betartásával kell eljárnia.

3. A szövetkezeti hitelintézetek integrációjáról és egyes gazdasági tárgyú jogszabályok módosításáról szóló 2013. évi CXXXV. törvény módosítása pontosítja, illetve kiegészíti a szövetkezeti hitelintézetek kilépésére, kizárására, jogutód nélküli megszűnésére és a felügyeleti biztos kijelölésének eseteire, továbbá a szövetkezeti hitelintézetek legfőbb szervének határozatképességére, döntéshozatalára és a Takarékbank Zrt. részvételére vonatkozó szabályokat.

-----STARTING---POINT---RESZLETES---

Az 1. §-hoz

A módosítás szövegpontosítást tartalmaz a tekintetben, hogy az MFB Zrt. a 2014-2020 közötti programozási időszakban az európai strukturális és beruházási alapokból támogatott pénzügyi eszközök végrehajtó szervezeteként kifejezetten elláthasson az irányító hatóságok által meghatározott feladatokat is.

A 2. §-hoz

A módosítás az MFB Zrt.-nek az állam gazdaságpolitikai célkitűzéseivel összhangban, nemzetgazdasági szinten is meghatározó jelentőségű, stratégiai beruházások finanszírozási feladatai megvalósítása érdekében szükséges.

A 3. §-hoz

A módosítás értelmében a Magyar Fejlesztési Bank Részvénytársaságról szóló 2001. évi XX. törvény 8. § (3) és (4) bekezdésében foglaltakat nem kell alkalmazni az MFB Zrt. közvetett részesedésszerzése esetén akkor, ha az MFB Zrt. tulajdoni hányada a részesedést szerző gazdasági társaságban nem éri el az 50%-ot.

A 4. §-hoz

A módosítás lehetőséget teremt arra, hogy az MFB Zrt. alkalmazottai munkaviszonyt vagy munkavégzésre irányuló egyéb jogviszonyt létesítsenek olyan gazdasági társaságban, amelyben az MFB Zrt. vagy az állam közvetlen vagy közvetett részesedéssel rendelkezik, illetve amellyel szemben, javára vagy érdekében az MFB Zrt. - a 4. § (2) vagy (3) bekezdése szerint - kockázatot vállalt. A Magyar Fejlesztési Bank Részvénytársaságról szóló 2001. évi XX. törvény 18. § (4) bekezdése már eleve lehetővé teszi, hogy az MFB Zrt. alkalmazottja gazdasági társaságnál vezető tisztségviselő, illetve felügyelő bizottsági tag lehet, ha az MFB Zrt. vagy az állam közvetlen vagy közvetett részesedéssel rendelkezik a gazdasági társaságban, vagy a gazdasági társasággal szemben, javára vagy érdekében az MFB Zrt. - a 4. § (2) vagy (3) bekezdése szerint - kockázatot vállalt. A módosítással ez a lehetőség az MFB Zrt. alkalmazottai munkaviszonyára vagy munkavégzésre irányuló egyéb jogviszonyára vonatkozóan is bevezetésre kerül.

Az 5. §-hoz

Nyelvhelyességi pontosítás.

A 6. §-hoz

A Magyar Fejlesztési Bank Részvénytársaságról szóló 2001. évi XX. törvény 2. számú melléklete kiegészül a Fővárosi Gázművek Zártkörűen Működő Részvénytársasággal, tekintettel arra, hogy a társaságban az MFB Magyar Fejlesztési Bank Zártkörűen Működő Részvénytársaság részesedést szerez.

A 7. §-hoz

A rendelkezés meghatározza az állami részvényes fogalmát, amely a Magyar Állam, vagy állami gazdasági társaság, azaz olyan gazdasági társaság lehet, melyben a Magyar Állam a szavazatok legalább 90%-át biztosító befolyással rendelkezik.

A 8. §-hoz

A köztulajdonban álló gazdasági társaságok esetében indokolt egyértelműsíteni, hogy jogszabályi úton mentesülnek a felelősség alól a köztulajdonban álló gazdasági társaság vezető tisztségviselői, felügyelőbizottsági tagjai és a tulajdonosi jogok gyakorlói a köztulajdonban álló gazdasági társaság munkavállalóját munkaszerződés vagy munkáltató egyoldalú kötelezettségvállalása alapján megillető, az alapbéren kívüli teljesítménybér (prémium), valamint az alapbéren felüli rendszeres pénzbeli és nem pénzbeli juttatás ki nem fizetéséből eredő igények tekintetében. Ez a rendelkezés a törvény hatálybalépésekor fennálló kötelmekre és folyamatban lévő jogvitákra is kiterjed.

A 9. §-hoz

A rendelkezés meghatározza azon alapvető szolgáltatásokat nyújtó gazdasági társaságok körét, melyek tekintetében a vételi jog gyakorolható és meghatározza a vételi jogot gyakorló részvényes személyét is. A vételi jogot gyakorló részvényes a Magyar Állam vagy az állami gazdasági társaság önálló vagy együttes, legalább 90%-os többségi befolyást biztosító részesedésének megszerzését követően a tulajdonosváltozás részvénykönyvbe való bejegyzésről történő tudomásszerzéstől számított 15 napon belül kezdeményezi a befolyás megszerzéséről, a vételi jogot gyakorló részvényes személyéről és a nem állami részvényest e törvény alapján megillető eladási jogról szóló közlemény Cégközlönyben történő közzétételét.

A törvény szerinti mechanizmus tehát a részesedés részvénykönyvbe történő bejegyzésről való tudomásszerzés napjától kezdődik. Biztosítja ugyanakkor a törvény, hogy ezen részvénykönyvi bejegyzés megtörténte is egyértelmű szabályokkal legyen meghatározott, így egyrészt kimondja a bejegyzés iránti kérelem benyújtásának kötelezettségét, másrészt a kérelem benyújtásának határidejét. Mindkét szabályozási elem - összhangban a Ptk.-val - megfelel a részvénytársasági részvénykönyv vezetésével összefüggő egyes kérdésekről szóló 67/2014. (III. 13.) Korm. rendelet rendelkezéseinek.

A vételi jogot gyakorló részvényes két alkalommal tesz, illetve tehet közzé közleményt a Cégközlönyben. Az első alkalommal a vételi jogot gyakorló részvényes a törvényi előírásoknak tesz eleget, mikor tájékoztatja a kisebbségi (nem állami) részvényeseket arról, hogy 90%-os vagy azt meghaladó befolyást szerzett a céltársaságban, amely a kisebbségi (nem állami) részvényesek esetében azzal a következménnyel jár, hogy a Ptk. 3:324. §-án túl, ezen esetben is eladási jogot gyakorolhatnak.

A második közzététel a törvényben biztosított vételi jog gyakorlását jelenti. A vételi jogot gyakorló részvényesnek a részesedésszerzés bejelentését tartalmazó közlemény közzétételét követő naptól számított 120 nap áll rendelkezésére, hogy vételi jogát gyakorolja a nem állami részvényesek részvényeire vonatkozóan a Cégközlönyben való közlemény közzététele útján. A szabályozás tartalmazza a vételi jog gyakorlására vonatkozó bejelentés és közlemény tartalmi kellékeit. Ez a második közzététel azonban nem szükségszerű, el is maradhat, ha a kisebbségi (nem állami) részvényesek maradéktalanul eladták korábban részvényeiket a vételi jogot gyakorló részvényesnek, vagy ha az állami részvényes(ek) úgy dönt(enek), hogy a törvényi lehetőség ellenére nem élnek a vételi joggal.

Ha azonban megtörténik a második közzététel, annak időkorlátja jogvesztő határidővel meghatározott, továbbá a törvény meghatározza azokat a garanciális elemeket, amelyek fennállta mellett gyakorolható a vételi jog. Ilyen különösen annak meghatározása, hogy milyen módon kell megállapítani az ellenértéket, a vételár letétbe helyezésének, a vételár meghatározásának törvényben kimunkált módja, a részvények feletti tulajdonjog átruházásának, átszállásának meghatározása, a vételár kifizetéséhez szükséges igazolásoknak és a vételár kifizetése időkorlátjának a meghatározása. Fontos garanciális szabály továbbá a jogorvoslati jog megerősítése.

A rendelkezés a határidőben át nem adott részvények érvénytelenné nyilvánítását és a helyettük kibocsátott új részvényeknek a vételi jogot gyakorló részvényes rendelkezésére bocsátását is szabályozza. A 7/E. § szerinti érvénytelenítési eljárás megfelel a társasági jogban már ismert és alkalmazott megoldásnak (Ptk. 3:306. §, 3:315. §).

A rendelkezés rögzíti továbbá, hogy a vételi jog gyakorlásával érintett részvényeket a vételi jogot gyakorló részvényes tehermentesen szerzi meg, melyre tekintettel a részvényekért fizetendő vételár lép a zálogjoggal vagy végrehajtási joggal terhelt részvények helyébe.

A rendelkezés a vételi jogot gyakorló részvényes vételi joga mellett eladási jogot is biztosít az érintett társaságok nem állami részvényeseinek, amelyet a részesedésszerzés bejelentését tartalmazó közlemény Cégközlönyben történő közzétételétől számított 60 napos jogvesztő határidőn belül gyakorolhatnak. A rendelkezés az eladási jog gyakorlására a vételi jog gyakorlásának szabályait rendeli alkalmazni azzal, hogy részletesen meghatározza az attól eltérő szabályokat is.

A 7/G. § megerősíti, hogy a részvénynek vételi jog gyakorlásával történő tulajdonba vétele társasági jogi keretek között zajlik, így az esetlegesen nem megfelelő joggyakorlás ellen a társasági részesedés volt tulajdonosa a vételi jogot gyakorlóval szemben társasági jogi jogvitát kezdeményezhet. Így a vételi jog megteremtése esetén is biztosított a jogorvoslathoz való jog, a vételi jog gyakorlásával szemben rendelkezésre áll a bírói út igénybevétele. A törvény azzal, hogy rögzíti azt, hogy társasági jogi jogvitának minősül a törvény szerinti vételi és eladási jog, megelőzi az esetleges jogbizonytalanságot. A Ptk. értelmében ugyanis társasági jogi jogvitának minősül a gazdasági társaság és a tagja vagy volt tagja közti, a társasági jogviszonyból eredő jogvita, ideértve a társasági szervek által hozott határozatok bírósági felülvizsgálatának kezdeményezését, valamint a tagok társasági jogviszonyával kapcsolatos, egymással szemben keletkezett jogvitája is [Ptk. 3:92. § (2) bekezdés].

Kiemelhető, hogy a társasági jogvita lefolytatható peres bíróság előtt (törvényszéki hatáskörben) vagy választottbíróság előtt. Választottbírósági hatáskört a tagok (részvényesek) a létesítő okiratban (alapszabályban) köthetnek ki.

A 10. §-hoz

A rendelkezés célja a tulajdonossal, illetve a tulajdonosi joggyakorlóval szembeni mentesség a banktitok és az üzleti titok megtartásának kötelezettsége alól a közügyek átláthatóságának biztosítása érdekében.

A 11. §-hoz

A köztulajdonban álló gazdasági társaságok takarékosabb működéséről szóló 2009. évi CXXII. törvény új 5. § (1) bekezdésével kapcsolatos átmeneti rendelkezést tartalmazza.

A 12. §-hoz

A törvény hatálybalépésének napján a Magyar Állam legalább 90%-os közvetlen vagy közvetett részesedésével működő köztulajdonban álló és a törvénymódosításban meghatározott feltételeknek megfelelő gazdasági társaság esetén a vételi jogot gyakorló részvényes a törvény hatályba lépésétől, vagy amennyiben a befolyásszerzés alapjául szolgáló tulajdonosváltozás a törvény hatályba lépését követően kerül átvezetésre, a tulajdonosváltozás részvénykönyvbe való bejegyzéséről történő tudomásszerzésétől számított 15 napon belül köteles a részesedésszerzés bejelentését tartalmazó közleményt a Cégközlönyben közzétenni. A vételi jog és a nem állami részvényeseket megillető eladási jog gyakorlásának feltételeire a Magyar Állam vagy az állami gazdasági társaság önálló vagy együttes, legalább 90%-os többségi befolyásának megszerzése esetén irányadó szabályokat kell értelemszerűen alkalmazni.

A 13. §-hoz

A rendelkezés a szövetkezeti formában működő szövetkezeti hitelintézet két egymást követő közgyűlésének (részközgyűlésének) vagy küldöttgyűlésének határozatképtelensége esetén, a harmadik, megismételt közgyűlés (részközgyűlés) vagy küldöttgyűlés határozatképességét és döntéshozatalát szabályozza. A szabályozás indoka, hogy a szövetkezeti formában működő szövetkezeti hitelintézeteknek a többi szövetkezettel szemben jellemzően kiugróan magas - esetenként több száz vagy akár ezer fő - a taglétszáma, a tagok személyes közreműködése legtöbb esetben pusztán a szövetkezeti formában működő szövetkezeti hitelintézet szolgáltatásainak igénybevételével valósul meg. A tagság többsége jellemzően minimális szövetkezeti részjegytőkével rendelkezik, a döntéshozatalban történő közreműködésük így sok esetben nem kellően aktív és együttműködő. A szövetkezeti formában működő szövetkezeti hitelintézet tagságának döntési mechanizmusa sok esetben ellehetetlenülhet vagy aránytalan mértékben megnehezülhet, így a harmadik, ugyanazon napirenden szereplő ügyekben megismételt közgyűlésen (részközgyűlésen) vagy küldöttgyűlésen enyhébb szabályok alkalmazása indokolt annak érdekében, hogy a tagsági szintű érdemi döntéshozatal megfelelő módon és határidőn belül érvényesíthető legyen. A törvény 17/H. § (4) bekezdésének a közgyűlés (részközgyűlés) vagy küldöttgyűlés összehívására vonatkozó rendelkezései (a közgyűlés összehívásáról szóló, a napirendi pontokat is tartalmazó írásbeli meghívó az előterjesztésekkel és kapcsolódó anyagokkal, valamint közgyűlés összehívásáról szóló hirdetmény közzététele) és a legfőbb szerv két alkalommal történő összehívásának, majd egy újabb megismételt ülés megtartásának kötelezettsége a szövetkezeti formában működő szövetkezeti hitelintézetek valamennyi tagja számára megfelelő garanciális szabályokat biztosít arra, hogy a legfőbb szerv ülésén és az ott meghozott döntésekben részt vegyenek.

A 14. §-hoz

A CRR 2014. január 1-jei hatálybalépésével jelentősen megszigorodtak az elsődleges alapvető tőkére vonatkozó feltételek. A szövetkezeti hitelintézetek számára kiemelten fontos lenne, hogy a szövetkezeti részjegyek elsődleges alapvető tőkeként kerülhessenek figyelembe vételre. Ez abban az esetben valósulhat meg, ha az igazgatóság csak abban az esetben engedélyezi a szövetkezeti részjegy visszaváltását, ha az nem veszélyezteti a szövetkezeti hitelintézet prudens működését. A szövetkezeti részjegy csak akkor ismerhető el elsődleges alapvető tőkeelemként, ha az megfelel a Bizottság az 575/2013/EU európai parlamenti és tanácsi rendeletnek az intézményekre vonatkozó tőkekövetelményekre alkalmazandó szabályozási technikai standardok tekintetében való kiegészítéséről szóló 241/2014/EU rendelet 10. cikk (2)-(3) bekezdésében foglalt feltételeknek.

A 15. §-hoz

A rendelkezés a Ptk. átalakulásra vonatkozó fogalmi meghatározásait veszi át.

A 16. §-hoz

A rendelkezés a szövetkezeti hitelintézet végelszámolására, beleértve a szövetkezeti hitelintézet által elhatározott végelszámolást is, az Integrációs Szervezetből történő kilépésre vonatkozó szabályokat rendeli megfelelően alkalmazni. Nem változik az a szabály, hogy a végelszámolásnak az Integrációs Szervezetből történő kilépésre vonatkozó szabályok által nem szabályozott kérdéseiben a Hpt. 47-66. §-ainak rendelkezéseit kell alkalmazni.

A 17. §-hoz

A rendelkezés felhatalmazást tartalmaz, hogy az Integrációs Szervezet beszámolókészítési és könyvvezetési kötelezettségét és sajátosságait kormányrendelet szabályozza.

A 18. §-hoz

A törvény alapján felügyeleti biztos kijelölésére akkor kerül sor, ha az Integrációs Szervezet igazgatósága kizárja a szövetkezeti hitelintézetet az Integrációs Szervezetből és erről a Felügyeletet értesíti. A felügyeleti biztos tevékenysége a szövetkezeti hitelintézet működési engedélyének visszavonásával egyidejűleg megszűnik, amikor a Felügyelet dönt a szövetkezeti hitelintézet végelszámolásának vagy felszámolásának kezdeményezéséről. A törvény jelenleg már nem tartalmazza azon rendelkezéseket sem, amely szerint a szövetkezeti hitelintézetek tevékenységi engedélyének visszavonásához kapcsolódóan a likvid vagyonnal fedezett betétállomány, valamint a likvid vagyon átruházásra kerül a Takarékbank részére. Ennek megfelelően a törvény 17/T. § (1) bekezdésének hatályon kívül helyezése indokolt.

-----STARTING---POINT---VEGE---

A 19. §-hoz

A hatályba léptető rendelkezést tartalmazza.