2005. évi XLVII. törvény indokolása

az igazságügyi szakértői tevékenységről

-----STARTING---POINT---ALTALANOS--- 

Az igazságügyi szakértői tevékenység szabályozása jelenleg több, különböző szintű jogszabályban történik. Igazságügyi szakértőkre vonatkozó rendelkezéseket tartalmaznak az eljárási törvények: a büntetőeljárásról szóló 1998. évi XIX. törvény (a továbbiakban: Be.) és a polgári perrendtartásról szóló 1952. évi III. törvény (a továbbiakban: Pp.). A szakértők személyére, feladatára, a tevékenység végzésének feltételeire, a szakértői intézményekre, a szakértői vélemény felülvizsgálatára, továbbá az igazságügyi szakértői működés felügyeletére vonatkozó alapvető rendelkezéseket az igazságügyi szakértőkről szóló 53/1993. (IV. 2.) Korm. rendelet tartalmazza, míg a részletszabályokat az igazságügyi szakértőkről szóló 2/1988. (V. 19.) IM rendelet rendezi. Meg kell említeni továbbá az igazságügyi szakértők igazolványáról szóló 10/1994. (VIII. 5.) IM rendeletet, és az igazságügyi szakértők díjazásáról szóló 3/1986. (II. 21.) IM rendeletet is. Az igazságügyminiszter által alapított szakértői intézmények alkalmazottainak státuszára az igazságügyi alkalmazottak szolgálati jogviszonyáról szóló 1997. évi LXVIII. törvény rendelkezései vonatkoznak.

Az igazságügyi szakértők hatékonyabb működésének elősegítését szolgálta a szakértői önkormányzat jogainak és feladatainak meghatározására vonatkozó, az igazságügyi szakértői kamaráról szóló 1995. évi CXIV. törvény, amely a tapasztalatok által feltárt problémák megoldása érdekében 1999. augusztus 1-jei hatállyal módosult. A szakértői névjegyzék számítógépes nyilvántartását a Kormány 53/2001. (IV. 3.) Korm. rendelete szabályozza.

Az igazságügyi reform folytatása érdekében nem volt mellőzhető az igazságügyi szakértői tevékenység újraszabályozása. Ennek keretében, a kormány- és miniszteri rendeleti szintű szabályozás helyett a legfontosabb kérdésekben olyan általános törvényi szabályozás vált indokolttá, amely rendezi mind az igazságügyi szakértők státuszát, mind a szakértői működés alapvető feltételrendszerét. Figyelemmel azonban arra, hogy az igazságügyi szakértői tevékenység különböző szakterületein teljesen egységes szabályozás - a szakterületek sokszínűsége miatt - nem alakítható ki, a részletes szabályokat továbbra is az igazságügyminiszter - egyes esetekben a szakterület ágazati irányításáért felelős miniszter bevonásával - rendeletben határozza meg.

A társadalmi, technikai változások folytán minden eddiginél jobban felértékelődött a szakértők szerepe az igazságszolgáltatásban. Egyre több az olyan büntető- vagy polgári eljárás, amelyben szakértőt kell igénybe venni, mivel a bíróság az ügy eldöntése szempontjából releváns tényeket kellő szakértelem hiányában nem tudja értékelni. Az igazságügyi szakértők feladatukat a jelenlegi szervezeti keretek között, a meglévő díjazás mellett ma már nem tudják teljes mértékben ellátni, a szakértői tevékenység nem tudja betölteni az igazságszolgáltatásban nélkülözhetetlen szerepét. Az igazságügyi szakértők jelenlegi helyzetének feltérképezését és értékelését, valamint a tevékenységükre vonatkozó jogi szabályozás felülvizsgálatát követően a terület olyan törvényi szintű rendezésére volt szükség, amely megszünteti a szabályozás ellentmondásait, valamint hosszabb távon vonzóvá teszi a pályát a legképzettebb szakemberek számára is.

Az igazságügyi szakértői tevékenység újraszabályozásának központi eleme egy olyan jogi konstrukció kidolgozása, amely egymás mellett (de a funkciókat egyértelműen elhatárolva) teszi lehetővé az állam által működtetett szakértést, és a privát gazdasági szférában végzett igazságügyi szakértői tevékenységet. Az új törvény megalkotása az igazságügyi szakértői intézetek, mint költségvetési szervek elsődleges feladatának pontos meghatározását is szükségessé teszi. Másként fogalmazva, szükséges annak definiálása, hogy az állam közvetlen ellátási-szolgáltatási kötelezettsége milyen ügykörre terjed ki, és hogy melyek azok a közvetett módon teljesítendő feladatok, amelyek révén a piac működésének fogyatékosságait az állam korrigálni képes. Jelen törvény szerint, az állam közvetlen ellátási-szolgáltatási kötelezettsége elsősorban azokra az eljárásokra terjed ki, amelyekben hivatalból való bizonyítás lefolytatását jogszabály kötelezővé vagy lehetővé teszi. Ez a kör a hatályos törvényi előírások szerint elsősorban a büntető ügyeket, valamint a személyállapoti pereket foglalja magában. A hivatalból történő bizonyítás lefolytatásával esik egy tekintet alá, amikor a fél olyan ügy-, illetve eljárástípusban terjeszt elő bizonyítási indítványt, ahol egyébként hivatalból elrendelt eljárásnak is helye lenne. Vannak továbbá olyan nemperes eljárások, ahol garanciális szempontból szintén szükséges az intézeti szolgáltatás fenntartása, és amely eljárásokat az igazságügyminiszter rendelete határozza meg. Ezeknek az ügyeknek kiemelkedő jelentőségét az adja, hogy a bírósághoz fordulás jogának érvényesülése, illetve maga az eljárás lefolytatása és kimenetele más, az Alkotmányban biztosított jogok érvényesülésével is szorosan összefügg.

Abban a körben, ahol az államot közvetlen szolgáltatási kötelezettség nem terheli, az állam feladata az igazságügyi szakértői tevékenység végzésének jogi (szabályozási) és intézményi feltételeinek biztosítása. Az üzleti alapon (egyéni vállalkozóként, társas vállalkozás formájában, önálló tevékenységként) is végezhető igazságügyi szakértői tevékenységnek különösen azon jogviták elbírálása kapcsán van jelentősége, ahol a felek egy közvetlen hatásában költségesebb, de áttételesen, - gyorsasága és magasabb színvonala folytán - olcsóbb szolgáltatás igénybevételében érdekeltek. Erre elsősorban a hagyományos gazdasági jogi, polgári jogi jogvitákban van szükség. Ezekben az ügyekben jelenik meg a keresleti oldalon az igény, hogy a fél - az üzleti élet más területeihez hasonlóan - a szabályozott verseny feltételei között választhasson a szakértői szolgáltatások kínálatából. Hasonlóan a végrehajtási jog érdemi átalakítása során érvényesített szempontokhoz, e jogterületen is biztosítani kell, hogy a szabályozás illeszkedjen a piacgazdaság feltételrendszeréhez.

Ezekben az ügyekben az igazságügyi szakértő tevékenysége sajátos, közjogi elemekkel áthatott magánjogi jogviszonyt hoz létre a szakértő és a felek, illetve a bíróság között. A közjogi jelleget az indokolja, hogy a szakértői bizonyítás során az eljáró szakértő pártatlansága biztosított legyen, valamint az, hogy a bizonyítási eljárásra - összhangban a Pp. új alapelveivel - csak akkor és ott kerülhessen sor, amikor az a bíró mérlegelése szerint összhangban van az eljárás általános elveivel, így elsősorban nem jár együtt a per aránytalan elhúzódásával. A bíró feladata az, hogy a felek perbeli önrendelkezési joga és a jóhiszemű pervitel követelménye közötti összhangot biztosítsa.

Az előzőekben említett célok megvalósítása érdekében elkerülhetetlen, hogy az eljáró szakértő munkadíja igazodjon a szolgáltatás üzleti értékéhez, és hogy a szakértők között - legalábbis ott, ahol erre lehetőség van - olyan versenyhelyzet alakuljon ki, amely a peres felek számára, - elsősorban a szolgáltatás színvonala, és az eljárás időtartama tekintetében, - a jelenleginél kedvezőbb helyzetet teremt.

A törvény értelmében a szakvélemények felülvizsgálatát ellátó testületeknek a jelenlegi szervezeti rendszerben történő működése 2006. január 1-jétől megszűnik. Ennek oka, hogy a testületek eljárása nagymértékben sérti a közvetlenség és szóbeliség követelményét, hiszen a testület nem idézhető. A felülvizsgáló testületek helyett a törvény ún. Igazságügyi szakértői testületek létrehozását teszi lehetővé, akik szakértőként történő kirendelésük esetén eseti bizottság keretei között járnak el.

Az igazságügyi szakértőkre vonatkozó szabályozással kapcsolatban nem áll fenn kifejezett jogharmonizációs kötelezettség. A tárgykörnek ugyanakkor nagy szerepe van a hatékonyan működő igazságszolgáltatás feltételeinek biztosításában, mely követelmény teljesítése európai integrációs szempontból is kiemelkedő jelentőséggel bír. A szabályozás e célok érvényesüléséhez kíván hozzájárulni.

-----STARTING---POINT---RESZLETES---

Általános rendelkezések

Az 1-2. §-hoz

A törvény 1. §-a rögzíti az igazságügyi szakértő feladatát és azt az általános elvet, hogy az igazságügyi szakértő a jogszabályok és a szakmai szabályok megtartásával, legjobb tudása szerint köteles szakértői tevékenységét ellátni.

A törvény értelmében igazságügyi szakértői tevékenységet csak bejegyzett igazságügyi szakértő végezhet természetes személyként vagy gazdasági társaság, intézmény, egyéb szervezet alkalmazottjaként. Ez alól kivétel, ha névjegyzékbe vett igazságügyi szakértő hiányában eseti szakértő jár el vagy jogszabály felhatalmazása alapján a hatóság egyéb állami szervet rendel ki. Az eseti szakértő kirendelésének azonban az a feltétele, hogy ne legyen az adott szakterületen bejegyzett igazságügyi szakértő, és a kirendelt személy megfelelő szakértelemmel is rendelkezzen. A törvény nem határozza meg, hogy ki lehet eseti szakértő, így a kirendelő hatóság döntésére bízza az eseti szakértő személyének meghatározását arra az esetre, ha az adott szakterületen bejegyzett szakértő vagy intézet nincs. Az eseti szakértő eljárására, jogaira és kötelezettségeire az igazságügyi szakértőkre vonatkozó rendelkezéseket kell megfelelően alkalmazni.

A törvény általános rendelkezései kimondják, hogy igazságügyi szakértői tevékenységet természetes személy önálló szakértőként, gazdasági társasági formában, e célra létrehozott szakértői intézmény, vagy állami szerv alkalmazottjaként végezhet. A törvény lehetővé teszi, hogy az önálló szakértő tevékenységét - választása szerint - egyéni vállalkozóként, vagy önálló tevékenységként folytassa, ha annak egyéb jogszabályi feltételei fennállnak.

Külön jogszabály határozza meg azokat az intézményeket, melyeket az ott megjelölt szakkérdésekben ki kell rendelni. Ezek az intézmények ugyan nem igazságügyi szakértői intézetek, de hatósági feladatkörükben eljárva meghatározott kérdésekben az ő állásfoglalásuk a meghatározó. Ilyen lehet egyes kérdésekben, például a Magyar Nemzeti Bank, a Nemzetbiztonsági Szakszolgálat, az ÁNTSZ, illetve a katonai szakterületen történő szakértés esetén a Magyar Honvédség egyes katonai szervezetei, és a honvédelmi minisztériumi háttérintézmények. Külön jogszabály határozza meg azokat az állami szerveket is, amelyek meghatározott szakterületeken szakvéleményt adhatnak. E szervek kirendelése nem kötelező, és szakvéleményt is csak akkor adhatnak, ha van olyan alkalmazottjuk, aki az adott szakterületen a névjegyzékbe igazságügyi szakértőként be van jegyezve.

Az igazságügyi szakértővé válás szabályai

A 3. §-hoz

A törvény szerint a szakértői névjegyzékbe való felvétel rendje normatívvá, a kinevezés szempontjából pedig alanyi joggá válik. Abban az esetben, ha a szakértő megfelel a jogszabályi követelményeknek az igazságügyminiszter nem mérlegelheti névjegyzékbe való felvételét. A területi kamara által lefolytatott eljárást követően a miniszter - a feltételek megléte esetén - a kérelmezőt határozatlan időre veszi fel a névjegyzékbe.

A büntetlen előéleten és a kamarai tagságon kívül az igazságügyi szakértővé válás feltétele, hogy a jelentkező megfeleljen az adott tevékenység folytatására irányadó, a szakterület szerint meghatározott jogszabályi feltételeknek. A kérelmezőnek azt is vállalnia kell, hogy a törvényben rögzített összeférhetetlenségi esetektől eltekintve a hatósági (bírósági) kirendelésnek eleget tesz, valamint le kell tennie a külön jogszabály szerinti jogi vizsgát.

A kérelmezőnek legalább 5 év szakmai gyakorlattal kell rendelkeznie, és nem merülhet fel vele szemben törvényben rögzített büntetőjogi, etikai kizáró ok, ide értve azt az esetet is, amikor a korábbi, nem megfelelő munkavégzés következtében a szakértői kamara kizárta tagjai közül. A törvény két esetben enged kivételt az 5 éves szakmai gyakorlat követelménye alól, akkor, ha a szakértői tevékenység folytatásához szükséges végzettség megszerzése már feltételezi az igazságügyi szakértői gyakorlatot vagy a kérelmező az adott szakterületen tudományos fokozattal rendelkezik, illetve akkor, ha az igazságügyi szakértői intézményekben vagy szervnél szakértőjelöltként dolgozott.

A törvény felhatalmazása alapján a részletes személyi és tárgyi feltételek alacsonyabb szintű jogforrásban kerülnek normatív módon meghatározásra. Az igazságügyminiszter - a szakterület ágazati irányításáért felelős miniszterek egyetértésével - határozza meg a névjegyzékbe felvehető szakterületeket és az egyes szakterületekhez szükséges képesítési és egyéb feltételeket. Ez elősegíti az igazságügyi szakértők és az ún. ágazati szakértők kinevezésének szabályozása közötti átfedések felszámolását is.

Azt, hogy a szakértő által teljesített szakmai gyakorlat jellege megfelelő-e az adott szakterületen az igazságügyi szakértői tevékenység folytatására, a szakterület felett felügyeletet gyakorló minisztérium igazolja. Az igazolás kiadására irányuló eljárást - e törvény felhatalmazása alapján - a szakminiszter rendeletben szabályozza.

A 4. §-hoz

A névjegyzékbe történő felvétel iránti kérelmet az Igazságügyi Minisztériumhoz kell benyújtani. A törvény melléklete sorolja fel azokat az iratokat, melyeket a kérelmezőnek a kérelméhez csatolnia kell. Ha a kérelem hiányos, a Minisztérium 30 napos határidő megjelölésével a kérelmezőt a hiányok pótlására hívja fel, ebben az esetben a határidő a hiányok pótlására előírt határidővel meghosszabbodik. Az eljárás elektronikus úton nem folytatható le.

Az igazságügyminiszter a kérelmet akkor utasítja el, ha az iratokból megállapítható, hogy a kérelmező a jogszabályban meghatározott feltételek hiánya miatt a névjegyzékbe nem vehető fel, továbbá, ha a kérelmező hiánypótlási kötelezettségének a megjelölt határidőben nem tett eleget.

Amennyiben az kérelmező a névjegyzékbe felvételt nyert, igazságügyi szakértői minőségének igazolására az Igazságügyi Minisztérium -az eskü letételével egyidejűleg - igazságügyi szakértői igazolvánnyal látja el, amely tartalmazza a kijelölt szakterületét.

A névjegyzék

Az 5. §-hoz

A névjegyzéket továbbra is az Igazságügyi Minisztérium vezeti, azonban a nyilvántartott adatok köre a korábbiakhoz képest jelentősen bővül, illetve szélesebb körben megismerhetővé válik. A törvény egyértelműen meghatározza, hogy az egyes tényekkel és adatokkal kapcsolatban mely szervnek illetve személynek van bejelentési kötelezettsége.

A törvény hatálybalépését követően a Kormány felhatalmazást kap arra, hogy a névjegyzékre, a névjegyzékben szereplő adatok és nyilvántartások eljárási rendjére részletes szabályokat állapítson meg.

A törvény 2. számú melléklete rögzíti a nyilvántartandó tények és adatok teljes körét, míg a törvény 5. §-a meghatározza a nyilvános tények és adatok körét, és nyilvánosságra hozataluk módját.

Az igazságügyi szakértői eskü

A 6. §-hoz

Az igazságügyi szakértő a névjegyzékbe vételét követően köteles kérni az igazságügyi szakértői kamarába történő felvételét. A kamarai tagság igazolása után az Igazságügyi Minisztériumban esküt tesz. Ezt követően kapja meg a szakértői igazolványát, amely feljogosítja az igazságügyi szakértői tevékenységre. A kamarai tagság igazolásának vagy a szakértői eskü letételének elmulasztása esetén a szakértőt törölni kell a névjegyzékből.

A szakterület kiterjesztése iránti kérelem

A 7. §-hoz

A névjegyzékben szereplő adatokkal kapcsolatos változásokat a szakértő 8 napon belül köteles bejelenteni a névjegyzék vezetőjének.

A szakterület kiterjesztése iránti kérelemmel kapcsolatos eljárásra - a törvényben meghatározott eltérésekkel - a névjegyzékbe történő felvételi eljárás szabályait kell alkalmazni.

A névjegyzékből való törlés

A 8-9. §-hoz

A névjegyzékből való törlés feltételei a korábbiakhoz képest egyrészt pontosításra kerültek, másrészt a szabályozás új szempontjai további törlési okok meghatározását tették indokolttá. Törlésre kerül az igazságügyi szakértő többek között akkor is, ha szakértői tevékenységet nem folytat, ha az előírt továbbképzésben nem vesz részt, ha a szakértői esküt határidőn belül nem teszi le.

A törlési okok között szerepel az az eset is, ha a szakértő a kirendelésnek ismételten nem tesz eleget, illetve a túlterheltségre vonatkozó bejegyzés indokolatlanul hosszú ideig fenntartja. Ilyenkor az igazságügyminiszter által lefolytatott vizsgálat alapján kerülhet sor a szakértő névjegyzékből való törlésre. A vizsgálat rendjét az igazságügyminiszter rendeletben határozza meg. Amennyiben a szakértő előreláthatóan hosszabb időn át nem folytat szakértői tevékenységet, lehetősége van arra, hogy azt - kamarai tagságával együtt - a törvényben meghatározott időtartamig szüneteltesse.

Előzetes vizsgálat alapján törölhető az igazságügyi szakértő a névjegyzékből abban az esetben is, ha feladatának ellátására alkalmatlanná vált.

Ha a törlés oka a szakértői tevékenység valamely feltétele teljesítésének elmulasztása, a szakértő a mulasztás vétlensége esetén a közigazgatási hatósági eljárás és szolgáltatás általános szabályairól szóló törvény szabályai szerint jogosult igazolási kérelem előterjesztésére.

A névjegyzékbe való bejegyzés feltételeinek fennállását az igazságügyminiszter nem csak a felvételkor, hanem bármikor megvizsgálhatja.

Jogorvoslat

A 10-11. §-hoz

Az igazságügyminiszter névjegyzékkel kapcsolatos eljárásaira a közigazgatási hatósági eljárás és szolgáltatás általános szabályairól szóló törvény szabályait kell alkalmazni. A miniszter a névjegyzékbe való bejegyzésről, a kérelem elutasításáról és a törlésről határozatot hoz. A határozat ellen fellebbezésnek nincs helye, azonban a kérelmező, vagy a szakértő a határozat kézhezvételéről számított 30 napon belül a bíróságtól kérheti a határozat felülvizsgálatát. A bíróság az ügyben nemperes eljárásban jár el. A kérelem elbírálására a Fővárosi Bíróságnak van kizárólagos hatásköre, amely az ügyben a kérelem benyújtásától számított 60 napon belül végzéssel határoz. A bíróság a jogszabálysértő határozatot hatályon kívül helyezi, és szükség esetén új eljárás lefolytatását rendeli el. A bíróság döntése ellen további rendes jogorvoslatnak nincs helye.

Az igazságügyi szakértő jogai és kötelességei

A 12-14. §-hoz

A szakértő titoktartási kötelezettségére és összeférhetetlenségére vonatkozó rendelkezések nem változnak a hatályos rendelkezésekhez képest. A szakértőnek a jövőben is lehetősége lesz megbízás alapján eljárni, azonban ez a tevékenysége a kirendelések teljesítését nem akadályozhatja.

A törvény rögzíti a szakértő nyilvántartás-vezetési kötelezettségét, a részletes szabályokat igazságügyminiszteri rendelet állapítja meg. Az igazságügyi szakértő haladéktalanul köteles közölni a kirendelő hatósággal, ha vele szemben kizáró ok merül fel. A személyére nézve fennálló kizárási okokat a törvény nem részletezi, hiszen az eljárási törvények részletesen rendelkeznek erről. A szakértő köteles közölni továbbá, ha a szakkérdés megválaszolása nem tartozik a kompetencia körébe, ha szaktanácsadót kell igénybe vennie, vagy ha a szakértői feladata ellátásában fontos ok akadályozza.

A 15. §-hoz

A törvény a munkáltató részére állapít meg kötelezettséget akkor, amikor kötelezi arra, hogy a munkaviszonyban lévő igazságügyi szakértőt a hatóság idézése alapján az eljárási cselekménynél való megjelenéshez, a tárgyaláson való részvételhez, vagy a szemle elvégzéséhez szükséges időre a munkája alól mentesítse.

A szakértői vélemény

A 16. §-hoz

A szakvélemény elkészítésének és előterjesztésének főbb szabályait e törvény, és az eljárásjogi törvények tartalmazzák. Ennek legfontosabb rendelkezése az, hogy a törvény kimondja, hogy az igazságügyi szakértő a szakvélemény tartalmával összefüggésben nem utasítható. A törvény felhatalmazza az igazságügyminisztert a szakértő kirendelésére, egyes szakértői vizsgálatok lefolytatására, és a szakvélemény előterjesztésére vonatkozó részletes szabályok megalkotására. A rendelet magába foglalja a kirendelő határozat tartalmát, a mintavételre irányadó szabályokat és az együttes szakvélemény előterjesztésére vonatkozó rendelkezéseket.

A szakértői díj

A 17. §-hoz

A törvény egyik legfontosabb eleme a szakértői díjazás reformja. Az igazságügyi szakértő díjának meghatározására olyan szabályok irányadóak, amelyek csökkentik a díjszabás realitásoktól való elszakadásának veszélyét, mivel ez utóbbi azzal a következménnyel járna, hogy miközben a közvetlenül fizetendő munkadíj viszonylag csekély mértékű, addig pl. a peres eljárás elhúzódása, a szakvélemény esetleges nem megfelelő színvonala folytán a felek számottevő mértékű közvetett kiadást (veszteséget) szenvednek el.

A törvény szerint azokban az ügyekben, amelyekben a hatóság hivatalból folytat le bizonyítást, vagy a bizonyítás hivatalból történő lefolytatásnak is helye lenne, az egyes szakértői tevékenységekért felszámítható díjat (munkadíjat és költségeket) - a Magyar Igazságügyi Szakértői Kamara véleményének beszerzését követően - az igazságügyminiszter a pénzügyminiszterrel egyetértésben évente rendeletben határozza meg. Ezen a körön kívül, a felek az általuk kötött megbízási szerződésben - a polgári jog általános szabályai szerint - szabadon állapodhatnak meg az elkészítendő szakvélemény díjában.

Mivel a törvény egyik alapelve az esélyegyenlőség megteremtése, a törvény előírja, hogy minden kirendelést tényleges díjkifizetésnek kell követnie. A törvény hivatott rendezni a kirendelő hatóságok díjkifizetési kötelezettségét. Az eddigi gyakorlatban előfordult, hogy az elkészült igazságügyi szakértői véleményekért fizetendő díj kifizetése hónapok vagy évek múltán történt meg, jelentős anyagi nehézséget okozva a szakértőknek. A törvény a megállapított díj kifizetésére 30 napos határidőt szab. A törvény megengedi, hogy a díj kifizetése - de nem a határidő - vonatkozásában jogszabály eltérően rendelkezzen.

Az igazságügyi szakértőre is az általános forgalmi adóról szóló 1992. évi LXXIV. törvényben (a továbbiakban: Áfa törvény) foglalt kötelezettségek vonatkoznak a számlaadással kapcsolatban. Az Áfa törvény alapján történik a számlaadás abban az esetben is, ha az igazságügyi szakértő alanyi adómentességet választott, illetve ha az önálló tevékenységként szakértői tevékenységet folytató szakértő - választása alapján - az Áfa törvény hatálya alá tartozik. Egyéb esetben, a díj kifizetése átvételi elismervény ellenében történik.

Az igazságügyi szakértők képzése

A 18. §-hoz

A törvény szerint az igazságügyi szakértők jogi képzése az Igazságügyi Minisztérium feladata, míg a szakmai képzésről a Kamara gondoskodik. Ez a Kamara részéről elsősorban szervezési és nyilvántartási feladatokat jelent. A képzésbe be kell vonni az adott szakterületen működő szakmai szervezeteket. Az igazságügyi szakértők részére az igazságügyminiszter kétféle vizsga letételét írja elő: a jogi vizsga és a szakértés alapismereteivel összefüggő vizsga letételét. Amennyiben az igazságügyi szakértő e kötelezettségeinek nem tesz eleget, a névjegyzékből törölhető.

Az igazságügyi szakértői működés felügyelete

A 19. §-hoz

A szakértői működés feletti felügyeleti jogot a törvény megosztja a szakterület ágazati irányításáért felelős miniszter és az igazságügyminiszter között. A szakterület ágazati irányításáért felelős minisztert e törvény szerinti szakmai felügyeleti jog illeti meg. (A szakminiszter joga a szakterülethez kapcsolódó képzési feltétel és gyakorlati idő meghatározása, valamint a kötelező szakmai gyakorlati idő szakmai jellegének igazolása is).

A törvényességi felügyelet gyakorlása továbbra is az igazságügyminiszter jogköre, ami a gyakorlatban elsősorban a szakértői kamara működése és a kamara határozatai feletti felügyeletet jelenti. A miniszter törvényességi felügyeleti jogköre ugyanis nem terjed ki olyan ügyekre, ahol bírósági vagy más hatósági eljárásnak van helye. (pl. a Gazdasági Versenyhivatal eljárása)

Az igazságügyminiszter a szakértő tevékenységét bármikor megvizsgálhatja. A vizsgálatot a kirendelő hatóság is bármikor kezdeményezheti. Kötelező a szakértő vizsgálata, ha a névjegyzékbe vételétől számított hat év eltelt, és a szakértő a bejegyzés meghosszabbítását kéri. A vizsgálat mindenre kiterjedő, részletes szabályait a miniszter rendeletben állapítja meg. A törvény csak néhány alapvető garanciális szabályt rögzít, mint a szakértő személyes meghallgatása, és az, hogy jogerősen el nem bírált ügy nem vonható a vizsgálat körébe.

Az igazságügyminiszter törli a szakértőt a névjegyzékből, ha a vizsgálat eredményeként azt állapítja meg, hogy tevékenysége ellátására nem alkalmas. A törvény nem mondja meg, hogy milyen esetekben tekinthető a szakértő tevékenysége ellátására alkalmatlannak, hiszen ez csak a jogszabályban meghatározott szempontok alapján lefolytatott vizsgálat után állapítható meg. Ha azonban a vizsgálatot végző testület a vizsgálat során arról szerez tudomást, hogy a szakértő, vállalt kötelezettsége ellenére hatósági kirendelésnek nem tett eleget, vagy túlterheltségére vonatkozó bejelentését indokolatlanul hosszú ideig fenntartotta, a miniszter törli a névjegyzékből.

Igazságügyi szakértői tevékenységet végző gazdasági társaság

A 20-24. §-hoz

A törvény szerint igazságügyi szakértői tevékenység gazdasági társasági formában is folytatható. A törvény nyitva hagyja a lehetőséget, hogy a gyakorlat szabadon válassza meg a tevékenység folytatására leginkább alkalmas társasági formát. A szervezeti forma jelentősége abban áll, hogy a bíróság (hatóság) a szervezetet rendeli ki szakértőként, de a konkrét feladatot a szervezet személyében feljogosított tagja vagy alkalmazottja végezi el, saját nevének feltüntetésével. E tekintetben az igazságügyi szakértőt a társaság vezető tisztségviselője, tulajdonosa nem utasíthatja, továbbá a törvény részletes összeférhetetlenségi szabályokat állapít meg.

A névjegyzékbe vétel iránti kérelmet az igazságügyminiszterhez kell benyújtani, akinek döntésével szemben az önálló szakértő számára is nyitva álló lehetőséggel azonos jogorvoslat biztosított. (10. §) Az igazságügyminiszter azt a társaságot veheti fel csak a névjegyzékbe, amelynek a tagok több mint fele igazságügyi szakértő.

A társaság részére nincsen szükség külön alapítási engedélyre, mivel a szakértői tevékenység elvileg a szabadpiacon is értékesíthető, így nem fűződik ahhoz érdek, hogy a létrejövő társaságok száma ellenőrzés alatt álljon. Ugyanakkor, e gazdasági társaságokat, ahogy a szakértőket az igazságügyminiszter a névjegyzékben nyilvántartja.

A törvény meghatározza a gazdasági társaság névjegyzékben nyilvántartott adatait, és a felvételre vonatkozó szabályokkal összhangban rögzíti a névjegyzékből való törlés okait.

Az igazságügyi szakértői intézmények

A 25-26. §-hoz

Költségvetési szervként az igazságügyi szakértői intézmények alapfeladata, hogy az állam ellátási-szolgáltatási kötelezettsége körében gondoskodjanak arról, hogy ha a bíróság vagy más hatóság hivatalból rendel el - különleges szakértelmet igénylő kérdésekben - bizonyítást, illetve a fél terjeszt elő bizonyítási indítványt olyan ügyben, ahol a bizonyítás hivatalból történő elrendelésének is helye lenne, úgy a szakkérdés megválaszolására alkalmas szakvélemény ésszerű időn belül, megfelelő színvonalon elkészüljön. Jelenleg az Igazságügyi Szakértői Intézetek Hivatala központi költségvetési szerv, az államháztartás működési rendjéről szóló többször módosított 217/1998. (XII. 30.) Korm. rendeletben szabályozottak szerint. A szakértői intézetek a Hivatal szervezeti egységeiként szerepelnek. [A 2/2201.(IK. 3.) IM utasítás szerint.]

A költségvetésből finanszírozott szakértői intézetek fenntartása garanciális jelentőségű, azonban nem jelenti azt, hogy a hivatkozott eljárásokban történő kirendelések során az intézetek bármilyen előnyt élveznének a többi szakértővel szemben. A bíróság jogosult bármely bejegyzett szakértő kirendelésére, azonban arra az esetre, ha megfelelő szakértő nem áll rendelkezésre, az állam feladata biztosítani, hogy a megalapozott ítélet minél előbbi megszületése érdekében a szakértői bizonyítás lefolytatható legyen.

Az intézet illetve szervezeti egysége költségvetési szerv, így alapfeladata ellátása során nem törekszik nyereségre. A szakértői intézetek kirendelése ugyanolyan kifizetési kötelezettséggel jár majd a bíróság (hatóság) számára, mintha önálló, vagy társasági formában működő szakértőt rendelt volna ki. Az erre vonatkozó rendelkezések 2008. január 1-jén lépnek hatályba. Az igazságügyi szakértői intézetek alapfeladatukon kívül egyéb igazságügyi szakértői tevékenységet csak abban az esetben végezhetnek, ha az ellátási kötelezettségüket nem veszélyezteti, azonban ez a tevékenység kirendelés vagy megbízás alapján egyaránt történhet. Az intézetek a szakértői tevékenységen kívüli vállalkozási tevékenységet nem folytathatnak.

Jelenleg a büntető ügyekben történő kirendeléseket az Igazságügyi Minisztérium felügyelete alá tartozó intézetek csak részben látják el, ezért a továbbiakban is szükség van a meglévő, nem az Igazságügyi Minisztérium felügyelete alá tartozó intézetek igazságügyi szakértőinek tevékenységére.

A Belügyminisztérium felügyelete alá tartozó igazságügyi szakértői intézet, a BM Bűnügyi Szakértői és Kutató Intézetre, mint szakértői intézetre a törvénynek az intézmények vonatkozó szabályait kell majd alkalmazni.

A 27-28. §-hoz

A szakértői intézmény alkalmazásában álló szakértő a szakvéleményt az intézmény nevében, annak bélyegzőjével, de ugyanakkor saját neve feltüntetésével adja. A hatóság az intézményt rendeli ki a szakvélemény elkészítésére, az eljáró szakértőt az intézmény vezetője jelöli ki, a kizárási okok pedig mind a szakértőre, mind az intézmény vezetőjére vonatkoznak. Ennek megfelelően a szakvélemény adásával kapcsolatban felmerülő felelősségi kérdések az általános szabályok szerint alakulnak. Harmadik személy irányában felmerülő kártérítési felelősség az intézetet terheli, míg az ügyben eljárt szakértő felelőssége a munkajog szabályai szerint alakul. Az esetleges büntetőjogi felelősség a hatályos szabályok szerint csak a szakértő személyéhez kötődhet.

Az igazságügyi szakértői testületek

A 29. §-hoz

A törvény ún. igazságügyi szakértői testületek létrehozását teszi lehetővé, akik szakértőként történő kirendelésük esetén eseti bizottság keretei között járnak el.

A Testület tagja olyan szakirányú egyetemi végzettséggel rendelkező személy lehet, aki az adott szakterületen tudományos fokozattal vagy legalább tíz éves igazságügyi szakértői gyakorlattal rendelkezik. A testület elnökét és tagjait az igazságügyminiszter - a szakterület ágazati irányításáért felelős miniszter egyetértésével - öt évre nevezi ki, a Testület és a bizottság eljárásának részletes szabályait külön jogszabály állapítja meg.

Vannak azonban olyan szakértői testületek, amelyek külön jogszabály rendelkezései alapján jöttek létre és működnek, mint például az Iparjogvédelmi Szakértői Testület és a Szerzői Jogi Testület. Erre figyelemmel meghatározza azt, hogy e törvénynek mely rendelkezései kivételével hozhatóak csak működésükre eltérő rendelkezések.

A szakértőjelölt, szakkonzultáns és a segédszemélyzet

A 30. §-hoz

A szakvélemény elkészítésével összefüggő technikai jellegű feladatok elvégzése érdekében a törvény feljogosítja az igazságügyi szakértőt segédszemélyzet igénybe vételére.

Az igazságügyi szakértői tevékenység folytatáshoz szükséges szakmai gyakorlat szakértőjelöltként is megszerezhető. A szakértőjelölt önállóan nem járhat el, de az igazságügyi szakértő szakmai felügyelete mellett részt vehet a szakvélemény elkészítésében. A szakértőjelöltekről a Kamara nyilvántartást vezet.

-----STARTING---POINT---VEGE---

Záró és átmeneti rendelkezések

A 31-33. §-hoz

A törvény felhatalmazza az igazságügyminisztert a szakértői törvény végrehajtásához szükséges rendeletek megalkotására. A jelenleg hatályban lévő rendeletek átfogó felülvizsgálata mellett szükséges a rendeletek szabályozási tárgykörének kiegészítése is. Jelenleg önálló igazságügyminiszteri rendelet rendelkezik a szakértői működéséről, a szakértők díjazásáról és a szakértői igazolványról. A fentieken túlmenően rendeleti szintű szabályozás készül a szakértők képzéséről és továbbképzéséről, a szakértők által vezetendő nyilvántartásról, a szakértők tevékenységének vizsgálatáról, valamint a névjegyzék vezetésének részletes szabályairól.

A szakminisztériumokat felhatalmazza a törvény arra, hogy a szakmai gyakorlat szakirányú jellegére vonatkozó igazolás kiadásának eljárási rendjét rendeletben szabályozzák.

A törvény felhatalmazza az igazságügyminisztert, hogy 2008. január 1-jéig vizsgálja felül a névjegyzékben szereplő igazságügyi szakértők névjegyzékbe vétele feltételeinek fennállását, és az igazságügyi szakértők szakterületét az igazságügyminiszter erre vonatkozó rendeletében foglaltaknak megfelelően módosítsa. A törvény rendelkezései szerint ugyanis jelentősen módosulnak a szakértői névjegyzékbe vétel szabályai és szigorodnak a bejegyzéshez szükséges szakmai feltételek is. Ha a vizsgálat szerint az igazságügyi szakértővé válás feltételei a hatályos jogszabályok szerint is fennállnak, az igazságügyi szakértőt úgy kell tekinteni, mint akit az igazságügyminiszter e törvény rendelkezéseinek alkalmazásával 2006. január 1-jén vett fel a névjegyzékbe.

Ha a vizsgálat eredménye szerint az igazságügyi szakértővé válás feltételei a hatályos jogszabályok szerint nem állnak fenn, az igazságügyminiszter az igazságügyi szakértőt a névjegyzékből törli. Ez alól kivételt jelent az az eset, ha a bejegyzett szakértő azért nem felel meg a törvény előírásainak, mert a szükséges képzettséggel nem rendelkezik. Ebben az esetben a szakértő e törvény hatályba lépésétől számított két éven belül köteles igazolni, hogy az igazságügyi szakértői tevékenység folytatásához szükséges képesítést megszerezte, illetve azt, hogy az igazságügyi szakértői tevékenység folytatásához szükséges végzettség megszerzése érdekében elengedhetetlen képzésben részt vesz. Az igazságügyminiszter csak akkor törli az igazságügyi szakértőt a névjegyzékből, ha a megadott határidőn belül a képzésben való részvételét nem igazolta, vagy igazolta, de a végzettség megszerzéséhez szükséges idő elteltével a végzettséget nem szerezte meg.

A törvény előírja, hogy bíróság 2005. április 1-jétől 2005. szeptember 30-ig külön adatgyűjtést végez polgári és büntető ügyekben az állam javára felszámított, illetve a ténylegesen kifizetett szakértői díjakról. Az adatgyűjtés kiterjed arra is, hogy milyen összegben történik az egyes ügycsoportokon belül az óradíjban vagy a tételesen megállapított szakértői munkadíj kifizetése. Az adatgyűjtés célja a állam javára felszámított díjak pontos összegének meghatározása annak érdekében, hogy az intézetek esetében a tényleges díjkifizetés bevezetésével a szükséges költségvetési források biztosíthatóak legyenek.

Az igazságügyi szakértői kamaráról szóló 1995. évi CXIV. törvény módosítása

A 34. §-hoz

A törvény módosítja az igazságügyi szakértői kamaráról szóló törvény egyes rendelkezéseit is.

Módosulnak azok a szakaszok is, amelyek a szakértő kamarai tagságának megszűnését szabályozzák. A módosító rendelkezésekkel a jelenleginél pontosabban kerülnek meghatározásra azok az esetek, amikor az igazságügyi szakértő kamarai tagságát - és ezzel igazságügyi szakértői tevékenységét is - fel kell függeszteni. Az igazságügyi szakértő kamarai tagságát az új rendelkezések szerint ugyanis akkor is fel kell függeszteni, ha késedelmére vonatkozóan két éven belül a névjegyzékbe öt hatósági bejelentés érkezik. A felfüggesztés egy évig tart, ez alatt a szakértő újabb kirendeléseket nem kaphat. késedelme miatt másodszor is helye lenne a szakértő felfüggesztésének, a kamara kizáró határozatot hoz.

Figyelemmel arra, hogy a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 38. § (1) bekezdése értelmében, ha jogszabály azt nem zárja ki, a kérelmet lakcíme, illetve foglalkoztatójának székhelye, telephelye szerinti székhelyű, azonos hatáskörű hatóságnál, ennek hiányában pedig a lakcíme szerint illetékes jegyzőnél is előterjesztheti, a törvényben kifejezetten ki kell mondani, hogy a kamarai nyilvántartásba vételi kérelmet az illetékes területi kamarához kell benyújtani. A Ket. 8. §-a alapján az eljárás elektronikusan is lefolytatható, ha azt jogszabály nem zárja ki, az elektronikus ügyintézés bevezetését a szakértői kamarai névjegyzékbe történő felvétel esetében nem tartom indokoltnak. A Ket. 82. § (2) bekezdése lehetőséget ad arra, hogy a hatósági nyilvántartásba történő bejegyzést határozatnak tekintsük. Az igazságügyi szakértők és szakértőjelöltek nyilvántartásba vétele esetén is indokolt e szabály alkalmazása, tekintettel arra, hogy a kérelemnek a hatóság helyt ad, és az ügyben nincs ellenérdekű fél. A bejegyző okiratnak azonban a legfontosabb adatokat tartalmaznia kell, ezért a törvény nevesítené azokat az adatokat, melyeket az okiraton fel kell tüntetni.

A büntetőeljárásról szóló 1998. évi XIX. törvény módosítása

A 35. §-hoz

A törvény 2. §-ának (1) bekezdésében felsoroltakhoz igazodva szükségessé vált kiegészíteni a büntetőeljárásról szóló törvény azon rendelkezéseit, amelyekben a szakértőként eljárni jogosult személyek vagy szervezetek megnevezésre kerültek.

Ha a szakértőként történő kirendelés címzettje szerv, testület vagy gazdasági társaság, az eljáró szakértő személyéről a kirendelőt kell tájékoztatni, és a kirendelőre hárul az érintettek tájékoztatásának kötelezettsége. E rendelkezés indoka, hogy a kirendelőnek van tudomása arról, ténylegesen kik, és milyen cím alatt értesíthetők azok a szervek és személyek, amelyeknek/akiknek a szakértő személyéről tudomással kell bírniuk A szakértői tevékenység pártatlanságának mind teljesebb körű biztosítását szolgálja az a rendelkezés, amely módosítja a szakértőként történő közreműködés során a kizárás szabályait.

Nem indokolt fenntartani azt a rendelkezést, hogy amennyiben a kirendelt szakértő testület illetve intézmény, a szakvéleményt alá kell írnia a testület, illetve intézmény vezetőjének is. Az aláírás nem jelent a tartalomra vonatkozó felelősséget vagy állásfoglalást, és ahogy a gyakorlati tapasztalatok mutatják szükségtelen, formális többletmunkát jelent. Ugyanakkor szükséges rögzíteni, hogy amennyiben a kirendelt társaság vagy szerv vezetője által kijelölt szakértő indokolatlanul késlekedik, rendbírsággal a kirendelt szerv vagy testület sújtható, és őt terheli az okozott költségek megfizetésének kötelezettsége is.

A törvény pontosabban meghatározza a terhelt vagy a védő által szakvélemény készítésére felkért személy, szerv vagy gazdasági társaság, testület cselekvési terét, jogait és kötelezettségeit.

A tűz elleni védekezésről, a műszaki mentésről és a tűzoltóságról szóló 1996. évi XXXI. törvény módosítása

A 36. §-hoz

A tűzvédelmi szakértői tevékenység részletes szabályait a belügyminiszter rendeletben szabályozza.

A Magyar Könyvvizsgálói Kamarától és a könyvvizsgálói tevékenységről szóló 1997. évi LV. törvény módosítása

A 37. §-hoz

A könyvvizsgálói kamara tagja igazságügyi könyvszakértői tevékenységet is elláthat, külön jogszabályban (az igazságügyi szakértői tevékenységről szóló törvényben) meghatározott feltételek fennállása esetén.

A 38. §-hoz

A törvény egyik központi eleme, hogy egységesen kívánja szabályozni az igazságügyi szakértői tevékenységet. Éppen ezért elengedhetetlen, hogy az igazságügyi szakértőkre vonatkozó egyéb jogalkotási felhatalmazások hatályon kívül helyezésre kerüljenek.