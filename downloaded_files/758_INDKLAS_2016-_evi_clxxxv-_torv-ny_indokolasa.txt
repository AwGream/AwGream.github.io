2016. évi CLXXXV. törvény indokolása

a Magyarország helyi önkormányzatairól szóló 2011. évi CLXXXIX. törvény módosításáról

-----STARTING---POINT---ALTALANOS--- 

A Magyarország helyi önkormányzatairól szóló 2011. évi CLXXXIX. törvényt (a továbbiakban: Mötv.) az Országgyűlés 2011 decemberében fogadta el. Rendelkezései több szakaszban léptek hatályba, megfelelő időt hagyva az érintetteknek a változásokhoz való alkalmazkodásra.

A Mötv. a korábbi rendelkezésekhez képest változtatott a díjazás szabályozásán, lakosságszámhoz igazodóan konkrét összegben állapította meg a polgármesteri illetményeket (tiszteletdíjakat).

Ugyanakkor ezen időszakban - lényegében 2012 és 2015 között - megtörtént a nagy ellátórendszerek (pl. egészségügy, oktatás) reformja, átalakult a kormányzati szervezetrendszer, megváltozott az állami, konkrétan a kormányzati szervek és az önkormányzatok közötti feladatmegosztás. Több olyan feladat került át a járási hivatalokhoz, kormányhivatalokhoz, amelyeket korábban az önkormányzatok láttak el. Ezzel egyidejűleg a különböző típusú önkormányzatoknál jelentkeztek új feladatok, helyi szinten is alkalmazkodni kellett a változásokhoz. Az önkormányzati feladatellátást irányító polgármestereknek is differenciáltabb lett a tevékenysége. Mindezekre tekintettel szükségessé vált a megváltozott feladatellátásukhoz igazítani díjazásukat.

A törvény a polgármesterek díjazásának a fentieknek megfelelő korrekciójára irányul. A lakosságszámhoz igazodó kategóriák tekintetében a jelenlegihez képest tovább differenciálja a rendszert, ezáltal a feladatellátás nagyságrendjéhez képest méltányosabb illetményeket (tiszteletdíjakat) állapít meg. Kiemelendő, hogy a módosítással minden településen emelkedni fog a polgármesterek díjazása. Figyelemmel arra, hogy sok településen az önkormányzatoknak csak minimális a saját bevétele, ezért a törvény a korábbi illetmény és a megemelt illetmény közötti összeg központi költségvetésből történő finanszírozása tekintetében az emelés megtérítését differenciáltan biztosítja. A differenciálás alapja az adott település egy főre jutó adóerőképessége.

A törvény az elmúlt időszak tapasztalatait értékelve több koherenciazavart kiküszöbölő rendelkezést tartalmaz, pontosítja a polgármesterekre vonatkozó összeférhetetlenségi szabályokat, a képviselő-testület mérlegelési jogkörébe utalja a társadalmi megbízatású alpolgármester tiszteletdíjának feladatainak nagyságrendjéhez igazodó megállapítását, továbbá rendelkezik a megfelelő átmeneti és hatályba léptető szabályokról.

 
-----STARTING---POINT---RESZLETES---

Az 1. §-hoz

Átalakítja az önkormányzati tisztségviselők (polgármesterek, alpolgármesterek, közgyűlési elnökök és alelnökök) díjazásának rendszerét, azt az államtitkári illetményhez mérten százalékos arányban állapítja meg. Egyben a lakosságszám tekintetében új kategóriákat hoz létre - 1501 és 2000, 2001 és 5000, 5001 és 10 000 közöttieket -, ezáltal arányosabb illetmény (tiszteletdíj) emelés valósítható meg.

A 2. §-hoz

A törvény pontosítja a polgármesterekre vonatkozó összeférhetetlenségi szabályokat, ezáltal kiküszöböl egy koherenciazavart, és a 3000 fős lakosságszám-határra vonatkozó módosítással egységessé teszi a szabályozást a Mötv. 72. §-ának (1) és (2) bekezdése tekintetében. Ezzel egyben enyhíti a polgármesterekre vonatozó összeférhetetlenségi rendelkezéseket is.

A 3. §-hoz

A Mötv. 80. §-ának módosítása a képviselő-testület mérlegelési jogkörébe utalja, hogy milyen mértékű tiszteletdíjat állapít meg a társadalmi megbízatású alpolgármesternek, csak a felső határt (90%) szabja meg. (Jelenleg a testület kötve van a törvényi szabályhoz, amely szerint 70% és 90% között állapíthatja meg a tiszteletdíjat.) A módosítással a társadalmi megbízatású alpolgármesterre vonatkozó szabályozás összhangba kerül a főállású polgármesterre vonatkozó rendelkezésekkel.

A 4. §-hoz

A korábbi polgármesteri illetmény (tiszteletdíj) és a megemelt illetmény közötti összeg központi költségvetésből történő finanszírozása tekintetében a törvény biztosítja az emelés megtérítését. Ezáltal mindig az adott évre szóló költségvetési törvényben kell szerepelnie a megtérítés összegének.

Az 5. §-hoz

A törvény ezen szakasza a 2. §-ban foglaltakhoz kapcsolódva, az ott szereplő összeférhetetlenségre vonatkozó módosítás kapcsán rendelkezik azokra az esetekre, amelyek a hatályba lépő szabályozás előtt következtek be, és ezen esetekben az összeférhetetlenség jogkövetkezményeit nem rendeli alkalmazni.

A 6. §-hoz

Az Mötv. sarkalatossági klauzuláját pontosítja.

-----STARTING---POINT---VEGE---

A 7. §-hoz

Hatályba léptető rendelkezéseket tartalmaz.

A 8. §-hoz

Sarkalatosságra vonatkozó rendelkezéseket tartalmaz.