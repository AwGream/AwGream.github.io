2015. évi XCV. törvény indokolása

az emissziókereskedelmi rendszer magyar államot megillető kvótabevételeinek megosztási és célzott felhasználási szabályainak módosításáról

-----STARTING---POINT---ALTALANOS--- 

A hatályos költségvetési rendelkezések szerint az államháztartásért felelős miniszter és az energiapolitikáért felelős miniszter az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény (a továbbiakban: Ügkr.) által létrehozott légiközlekedési kibocsátási egységek 50-50%-áig, a létesítményeket megillető kibocsátási egységek értékesítéséből pénzforgalmilag teljesült bevétel 25-25%-áig vállalhat kötelezettséget az üvegházhatást okozó gázok kibocsátási egységei Közösségen belüli kereskedelmi rendszerének létrehozásáról és a 96/61/EK tanácsi irányelv módosításáról szóló, 2003. október 13-i 2003/87/EK európai parlamenti és tanácsi irányelv (a továbbiakban: 2003/87/EK irányelv) 10. cikkében rögzített egy vagy több cél megvalósítása érdekében a Gazdasági Zöldítési Rendszerben, valamint a Zöldgazdaság Finanszírozási Rendszerében.

Ugyancsak a költségvetési törvény szerint, az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény (a továbbiakban Éhvt.) alapján létrehozott kiotói egységek átruházásából befolyt bevétel 50-50%-ával az államháztartásért felelős miniszter és az energiapolitikáért felelős miniszter jogosult dönteni a 2003/87/EK európai parlamenti és tanácsi irányelv 10. cikkében rögzített egy vagy több cél megvalósítása érdekében.

A kvótabevételek felhasználási célzatát meghatározó, a költségvetési törvény szerint is hivatkozott két ágazati törvény jelenleg azonban nem koherens a költségvetési rendelkezésekkel, így mindenképpen szükséges az ágazati szabályozás megfeleltetése a költségvetési szabályozásnak. A kiigazítás egyben jelenti a felhasználási célok pontos meghatározását az ágazati szintű miniszteri rendeletekben.

A törvényben tett egyéb módosító rendelkezések a nemzetközi és uniós kötelezettségvállalásokkal összefüggésben rögzítik a klímapolitikában hatás- és feladatkörrel rendelkező miniszterek hatáskörét. E körben kerül rendezésre az energiapolitikáért felelős miniszter felelősségébe tartozó nemzetközi kötelezettségvállalásokkal összefüggésben ellátandó feladatok törvényi szintű rögzítése.

A törvény emellett egyéb kiigazításokat is tesz az uniós és nemzetközi jogi normáknak, megállapodásoknak való pontos megfelelés érdekében.

-----STARTING---POINT---RESZLETES---

Az 1-2. §-hoz

A termékek forgalmazása tekintetében az akkreditálás és piacfelügyelet előírásainak megállapításáról és a 339/93/EGK rendelet hatályon kívül helyezéséről szóló 2008. július 9-i 765/2008/EK európai parlamenti és tanácsi rendelet 11. cikke értelmében a nemzeti hatóságoknak el kell ismerniük azon testületek akkreditálási okiratait, és testületek által akkreditált megfelelőségértékelő szervezetek által kiadott tanúsítványokat, amelyek átestek az Európai Akkreditálási Együttműködés szakértői értékelésén. Az éves kibocsátási jelentések és a tonnakilométer-adatokat tartalmazó jelentések hitelesítéséről, és a hitelesítők akkreditációjáról rendelkező 600/2012/EU bizottsági rendelet 66. cikke szintén egyértelműen a bármely tagállam nemzeti akkreditáló testülete által akkreditált EU ETS hitelesítő szervezetek kölcsönös elismerése mellett foglal állást. Szükséges a Nemzeti Akkreditáló Testület szervezetéről, feladat- és hatásköréről, valamint eljárásáról szóló 2005. évi LXXVIII. törvény uniós joggal való összhangba hozása a külföldön akkreditált szervezetek hazánkban való eljárása érdekében megkövetelt Nemzeti Akkreditáló Testület általi nyilvántartásba vetetés törlése révén.

A 3. és 8. §-hoz

A módosítás a költségvetési törvényi rendelkezéseknek való megfelelést szolgálja, meghatározva az emissziókereskedelmi rendszerben állami árverezés útján értékesített kvótákból bevételezett bevételek felhasználási célzatát a 2003/87/EK európai parlamenti és tanácsi irányelv 10. cikkében rögzített egy vagy több cél megvalósítása érdekében.

A 4-5. §-hoz

Az Éhvt. utolsó, szakmai klímapolitikát érintő átfogó módosítására 2013. január 1. napjával került sor. Az azóta eltelt időszak alatt a nemzetközi klímapolitikai törekvések, célkitűzések hangsúlyosabb szerepet kaptak, a klímapolitika az energiapolitika szerves részévé vált. A klímapolitikai szakágazati feladatok ellátása a 2014-ben bekövetkezett kormányzati szerkezetátalakítást követően is az energiapolitikáért felelős miniszter hatás- és feladatkörében maradt, azonban az ezen feladatok végrehajtásáért való felelősség meghatározására törvényi szinten nem került sor. A módosítás ezt a hiányosságot pótolja.

A 6. §-hoz

A Kormány tagjainak feladat- és hatásköréről szóló 152/2014. (VI. 6.) Korm. rendelet (a továbbiakban: Statútumrendelet) 115. §-ában megfogalmazottak szerint az energiapolitikáért felelős miniszter az energiapolitikáért való felelőssége keretében ellátja és köteles gondoskodni a fenntartható gazdasági fejlődés és energiagazdálkodás stratégiai feltételeinek megteremtéséről, így különösen az energiapolitikai, épületenergetikai és épület-energiatakarékossági programok kidolgozásáról és végrehajtásáról. Az Ügkr. 6/A. alcíme - összhangban a 2003/87/EK európai parlamenti és tanácsi irányelv 10c. cikkével - kibocsátási egységek villamosenergia-termelők részére történő kiosztásáról rendelkezik. Az ún. „derogáció” célja ösztönözni a nagyobb energiahatékonyságú technológiák alkalmazását - köztük a kapcsolt hő- és villamosenergia- termelést - amelyek egységnyi energia előállítása során kevesebb kibocsátást eredményeznek. Az Ügkr. 18/A. § (1) bekezdése értelmében a villamosenergia-termelők a derogációs kérelem alapján részesülhetnek derogációs kiosztásban. Az egyes villamosenergia-termelők részére történő derogációs kiosztás célja a derogációs kérelemben meghatározott beruházások végrehajtásának támogatása. A Statútumrendelet szerinti hatás- és feladatkörök alapján mindenképpen indokolt e szakágazati feladat visszaadása az azért felelősséggel bíró energiapolitikáért felelős miniszter részére.

A 7. §-hoz

Az uniós jogi rendelkezéseknek való megfelelés miatti pontosítás.

A 9. §-hoz

Hiányzó felhatalmazó rendelkezések pótlása.

A 10. §-hoz

Kapcsolódó szövegcserés módosító rendelkezések.

-----STARTING---POINT---VEGE---

A 11. §-hoz

A hatályba léptető rendelkezést tartalmazza.