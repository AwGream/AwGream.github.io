2017. évi CXII. törvény indokolása

a Magyar Köztársaság és az Észt Köztársaság között a kettős adóztatás elkerüléséről és az adóztatás kijátszásának megakadályozásáról a jövedelem- és a vagyonadók területén, Budapesten, 2002. szeptember 11-én aláírt Egyezmény módosításáról szóló Jegyzék kihirdetéséről

-----STARTING---POINT---ALTALANOS---

Általános indokolás

A Magyarország részére a 2016. november 26-ai keltezéssel megküldött egyoldalú észt Jegyzék tájékoztatást tartalmazott a magyar-észt adóegyezmény jogdíj cikkének 2016. január 1-jével történő módosítását érintően. A 2004. évi CXXVIII. törvénnyel kihirdetett magyar-észt adóegyezmény jogdíjak adóztatását szabályozó 12. cikkében forrásadó szerepelt, illetve a jogdíj-fogalom meghatározása is tágabb volt, mint a nemzetközi gyakorlat. A magyar-észt adóegyezmény szerves részét képező, törvényben kihirdetett Jegyzőkönyvének 3. pontja a jogdíjakat érintően a 12. cikk vonatkozásában ún. „legkedvezőbb elbánásra” vonatkozó klauzulát tartalmaz. A klauzula alapján, amennyiben Észtország bármely EGT állammal kedvezőbb tartalmú megállapodást köt a jogdíjakra vonatkozóan a fogalom-meghatározást vagy a forrásadó-mértéket tekintve, akkor a rendelkezés a magyar-észt adóegyezményben is automatikusan alkalmazhatóvá válik.

Észtország kedvezőbb adóegyezményt kötött a Svájci Államszövetséggel 2016. január 1-jétől alkalmazhatóan, így a magyar-észt adóegyezmény ennek megfelelően módosul. A Magyarország számára kedvező módosítás eredményeképpen a magyar-észt adóegyezmény szerinti forrásadó nem alkalmazható, a jogdíj kizárólag a haszonhúzó illetősége államában adóztatható, illetve a jogdíj fogalma is szűkebb körű lett. Magyar jogalkotási szempontból az egyoldalú észt Jegyzék törvényben való kihirdetése szükséges.

-----STARTING---POINT---RESZLETES---

Részletes indokolás

Az 1. §-hoz

A rendelkezésben az egyoldalú észt Jegyzék kerül kihirdetésre.

A 2. §-hoz

A rendelkezés az egyoldalú észt Jegyzék hiteles angol nyelvű szövegét és annak hivatalos magyar nyelvű fordítását tartalmazza.

A 3. §-hoz

A hatálybalépésről rendelkezik.

A 4. §-hoz

A törvény végrehajtásáért felelős minisztert nevezi meg.