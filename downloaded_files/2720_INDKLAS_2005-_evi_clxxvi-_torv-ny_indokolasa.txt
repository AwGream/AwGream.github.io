2005. évi CLXXVI. törvény indokolása

az állategészségügyről

-----STARTING---POINT---ALTALANOS--- 

A magyar állategészségügy szabályrendszerének alapjait az állategészségügyről szóló 1995. évi XCI. törvény fekteti le. Eddig egy alkalommal került sor átfogó módosítására, a 2001. évi XXII. törvénnyel. Az akkori módosítás elsődleges célja az volt, hogy az Európai Unióhoz való csatlakozásra tekintettel a törvény rendelkezéseit összehangolja a közösségi előírásokkal.

A 2001. évi módosítás óta eltelt időszak alatt bekövetkezett változások, mint például az Európai Unióhoz történő csatlakozásunk, a közigazgatás korszerűsítésére irányuló kormányzati célkitűzések, valamint a hazai jogszabályi háttér megváltozása, következtében ismét szükségessé vált a törvény felülvizsgálata, amelynek során egyértelművé vált, hogy új állat-egészségügyi törvény megalkotása szükséges, amely alapjaiban, szerkezetében követi a hatályos törvényt. A felülvizsgálat az alábbi három általános szempont alapján történt:

I. A közösségi állat-egészségügyi és élelmiszer-ellenőrzési feladatok végrehajtásához, az élelmiszerbiztonság megvalósításához szükséges, a kor kívánalmainak megfelelő törvényi háttér biztosítása:

A tagállamként való működés során szerzett tapasztalatok rámutattak arra, hogy egyes területeken a jelenleg hatályos törvény már nem nyújt egyértelmű alapot egyes állat-egészségügyi feladatok közösségi normáknak megfelelő módon történő ellátásához, ezért több helyen módosítás szükséges. Ilyen terület elsősorban az állatok és állati eredetű termékek tagállamok közötti kereskedelme, valamint harmadik országokból történő behozatala.

2004-ben megjelent az állat-egészségügyi, állatvédelmi, élelmiszerekre és takarmányokra vonatkozó előírások teljesülésének biztosítása céljából végzett hatósági ellenőrzésekről szóló 882/2004/EK rendelet, amely a hatósági ellenőrzések egységesítése, valamint a minőségbiztosítás elveinek érvényesítése érdekében előírja az „integrált többéves nemzeti ellenőrzési terv” és a „többéves nemzeti ellenőrzési terv” elkészítését, ezek végrehajtására pedig 2007. január 1-jét jelöli meg határnapként. Mivel a többéves nemzeti ellenőrzési tervnek tartalmaznia kell az állat-egészségügyi szolgálat szervei szerinti megosztásban a tevékenységeket, feladat- és hatásköröket, ezért annak végrehajtásával, a végrehajtás ellenőrzésével, a jelentésekkel kapcsolatos feladatokat, valamint az egyes szervek közötti viszonyokat törvényi szinten szükséges megállapítani.

II. A közigazgatás reformjára, valamint a deregulációra vonatkozó kormányzati programokban foglalt célok elérésének biztosítása:

Az állami feladatok célszerű dekoncentrációja keretében - a közigazgatási korszerűsítésnek követelményeivel összhangban - a törvény jelentős mértékben csökkenti a minisztérium hatósági feladatait. Egyfelől a minisztériumnál nem maradnak egyedi, elsőfokú hatósági ügyek (mivel ezen feladatok és hatáskörök az országos hatáskörű intézetekhez kerülnek), másfelől a minisztérium hatáskörébe tartozó másodfokú ügyek száma csökken. Ez utóbbi megvalósulását szolgálja, hogy az állat-egészségügyi hatóság első fokú hatósági ügyeinek egy része a kerületi hivatalokhoz kerül, amelynek következtében a másodfokon eljárni köteles hatósággá a megyei (fővárosi) állat-egészségügyi és élelmiszer ellenőrző állomások válnak. Mindezek eredményeképpen megnövekszik a minisztérium ágazati stratégiák kidolgozásában és végrehajtásában való szerepvállalása, valamint hatékonyabbá válik a szabályozási, elemző és ellenőrző tevékenysége.

A minőségbiztosítási elveken alapuló többéves nemzeti ellenőrzési terv bevezetése lehetőséget teremt a közigazgatásra érvényesíthető egységes minőségbiztosítási, -fejlesztési rendszer (CAF; Common Assessment Framework) állat-egészségügyi területen történő bevezetéséhez, valamint „A jogalkotás minőségének fejlesztése” („Better Regulation”) program célkitűzéseivel összhangban a jogszabályi előírások átláthatóságának és szükségességének felülvizsgálatához.

III. Az állat-egészségügyi feladatok ellátására szolgáló központi költségvetésben biztosított fedezet csökkenéséből adódóan szükséges átszervezés végrehajtása:

A központi költségvetési megszorításokból adódóan az állat-egészségügyi szolgálat évről-évre egyre nehezebben finanszírozza feladatainak ellátását. Tekintettel arra, hogy a feladatok nem szüntethetők meg - hiszen ezek ellátása közösségi előírásokban foglalt kötelezettségünk - alternatív megoldást kell biztosítani a feladatok ellátására. Ennek megoldását jelenti a II. pontban leírt reformok mellett a jogosult állatorvos (approved veterinarian) intézményének bevezetése, amely első fokú állat-egészségügyi hatósági tevékenységet végez.

Mindezek mellett a törvénytervezetben sor kerül az állat-egészségügyi igazgatás szervezetének korszerűsítésére, egyidejűleg a hatósági fórumrendszer átalakítására, valamint ennek keretében az egyes állat-egészségügyi feladatok és hatáskörök átszervezésére.

-----STARTING---POINT---RESZLETES---

Az 1. §-hoz

A törvény alkalmazási köre meglehetősen széles. Ezzel kapcsolatosan leginkább a törvénynek az élelmiszerekről szóló 2003. évi LXXXII. törvénnyel való kapcsolata érdemes magyarázatra. Az élelmiszertörvény keretjogszabályként szabályozza az élelmiszerek előállítását, forgalmazását, továbbá megállapítja a hatósági élelmiszer-ellenőrzésre vonatkozó általános előírásokat, azonban az ellenőrzésben részt vevő hatóságok feladatait nem konkretizálja. Ezt minden egyes hatóság esetében a vonatkozó jogszabályok állapítják meg, így az állat-egészségügyi törvény, valamint annak hatálya az élelmiszertörvény keretei között mozogva határolja be az állat-egészségügyi hatóság élelmiszer-ellenőrzéssel kapcsolatos feladatait.

A hatályos törvény szerint is a hatósági állatorvos feladata az élelmiszer (nem csak az állati eredetű élelmiszer) forgalmazásának ellenőrzése. Az a hosszú múltra visszatekintő gyakorlat is ehhez igazodik, amely szerint folyamatosan végzik a forgalmazás során az élelmiszerek élelmiszer-biztonsági (toxikológiai, analitikai, radiológiai, stb.) ellenőrzését. Ennek figyelembevételével állapítja meg a rendelkezés a törvény alkalmazási körét.

A 2. §-hoz

A törvény 2. §-a tartalmazza a fogalom-meghatározásokat. Ennek keretében határozza meg a törvény az állategészségügy fogalmát. A gyakorlati tapasztalatok figyelembevételével megtörténik az „állatorvosi rendelő”, az „állatkórház” és az „állatklinika” fogalmak egymástól történő elhatárolása. Az „állatgyógyászati készítmény” meghatározása változik az Európai Uniós jogszabályokban foglaltaknak megfelelően, valamint a gyakorlati jogalkalmazás megkönnyítése érdekében kerülnek bevezetésre olyan fogalmak, mint az „állatgyógyászati termék”, a „belföldi szállítás”, a „belső piaci kereskedelem”, az „import”, vagy a „monitoring”.

A hatósági fórumrendszer átszervezése és a „jogosult állatorvos” jogintézményének bevezetése teszi szükségessé az új intézménynek a fogalmak körében történő magyarázatát, valamint a hatósági állatorvos fogalmának meghatározását.

A törvény több olyan fogalmat ismer, amelyeket közösségi rendeletek, vagy más jogszabályok már meghatároznak, mint például az „élelmiszer”, „állati eredetű élelmiszer”, „állati eredetű melléktermék”, „élelmiszer-higiénia”, „élelmiszer-biztonság”, vagy a „magán-állatorvos”.

A 3. §-hoz

A „farmtól az asztalig” elv érvényesülését szolgálja az az előírás, hogy az állati eredetű élelmiszer előállítása céljából tartott állat esetében csak olyan állattenyésztési és állattartási technológiát szabad alkalmazni, amely lehetővé teszi az így nyert állati eredetű élelmiszer emberi fogyasztásra, illetve élelmiszer-előállításra való alkalmasságát. Ugyanezen szakasz megállapítja az állattartó helyre, valamint a tenyésztésre, szaporításra vonatkozó általános előírásokat. Ezen kívül törvényi szintű követelménnyé válik, hogy az állatok tartása nem veszélyeztetheti az emberek és állatok egészségét, nem károsíthatja a környezetet.

A 4. §-hoz

Mivel az engedélyköteles, illetve szakhatósági állásfoglalás adásához kötött létesítmények köre jelentősen kibővült, ezért új alcímet tartalmazza a törvény: „Állat-egészségügyi felügyeletet alá tartozó helyek”. Itt soroltatnak fel a gyakorlati életben jelenleg megtalálható azon létesítmény típusok, amelyekhez állat-egészségügyi engedély vagy szakhatósági állásfoglalás szükséges. A dekoncentráció megvalósulásával az egyes engedélyezési és szakhatósági hatásköröket a 32-42. §-ok telepítik a megfelelő állat-egészségügyi hatóságokhoz.

Az 5-6. §-hoz

A törvény meghatározza az állattartó, a jegyző, az állatorvos, valamint az állat-egészségügyi hatóság kapcsolatrendszerének alapvető elemeit, a járványok kialakulásának megelőzése érdekében követendő eljárást. Törvénynek kell meghatároznia az állattartó számára azokat az általános érvényű viselkedésformákat, amelyek megalapozzák a biztonságos állattartási gyakorlat folytatását.

A járványvédelmi rendszer működésének gyakorlati előfeltétele, hogy az állattartó köteles a külön jogszabályban meghatározott fajú és létszámú állat tartása esetén az állatorvosi ellátást írásbeli szerződéssel biztosítani, amely megteremti a nagy gazdasági kárral járó betegségek gyors és hatékony felismerésének lehetőségét.

Az állattartás helyes gyakorlatának kialakításában jelentős szerepe van állatorvosnak, aki köteles az állatok tartásával, takarmányozásával, egészségi állapotával, az adott helyzetben szükséges intézkedésekkel, ezek várható anyagi és jogi kihatásával kapcsolatos teljes körű felvilágosítást adni az állattartónak.

A 7-8. §-hoz

A törvény meghatározza a járványügyi intézkedéseket, amelyeket a bejelentendő állatbetegségek kezelése érdekében alkalmazhat a hatóság. A törvény melléklete tartalmazza ezen állatbetegségek körét, azonban mivel a közösségi szinten bejelentési kötelezettség alá vont betegségek listája gyakrabban változhat, mint amilyen gyakran a törvény módosul, ezért a törvény szerint a miniszter külön jogszabályban bejelentési kötelezettséget ír elő a közösségileg új, bejelentési kötelezettség alá vont betegség esetében.

A járványügyi intézkedéseket a törvény az európai uniós előírásoknak megfelelően határozza meg, valamint az intézkedések köre kiegészül a földterület, jármű, épület, berendezés, eszköz és anyag igénybevételének, és a gazdálkodó szervezetek közreműködésre kötelezésének a lehetőségével.

A törvény szerint rendkívüli járványveszély esetében a rendőrség külön jogszabályban foglaltak szerint segíti az állat-egészségügyi hatóság munkáját.

A 9. §-hoz

Ezen szakasz a magán-állatorvos számára fogalmaz meg kötelezettségeket a bejelentendő állatbetegség gyanúja esetén, a járványveszély elhárítása érdekében. Törvényi szinten kell rendezni továbbá, hogy járványveszély esetén a magán-állatorvos az illetékes megyei (fővárosi) állomás igazgató főállatorvosa által közcélú munkavégzésre igénybe vehető.

A 10. §-hoz

A jelenlegi gyakorlathoz igazodva a törvény teljessé teszi a kártalanításra jogosultak körét, amely így magába foglalja a bejelentendő állatbetegségben elhullott, illetve leölt állat, megsemmisített anyag, eszköz és tárgy tulajdonosán kívül a közcélra igénybe vett földterület, jármű, épület, berendezés, eszköz és anyag tulajdonosát (használóját), illetve a járványügyi intézkedés során közreműködésre kötelezett gazdálkodó szervezetet. A kártalanításra vonatkozó részletes szabályokat miniszteri rendelet állapítja meg.

A korábbi szabályozáshoz képest változás, hogy a miniszter a pénzügyminiszterrel együtt a kártalanításhoz és az állati eredetű melléktermék ártalmatlanná tételéhez szükséges pénzügyi fedezetet évente a központi költségvetésben - az FVM fejezetben külön alcímként - tervezi.

A 11-14. §-hoz

Az közösségi jogszabályok fogalomhasználatának átvétele érdekében a törvény a korábban használt „állati hulladék” helyett az „állati eredetű melléktermék” fogalmát vezeti be, és rendezi annak forgalmazására és szállítására vonatkozó szabályokat.

Az állati eredetű melléktermék szállítását, feldolgozását, ártalmatlanná tételét végző üzem működési engedélyének kiváltásánál a kezelésre vonatkozó engedélyt a telephely, a szállításra vonatkozó engedélyt a székhely szerint illetékes állomás adja ki. A működési engedély visszavonásával egyidejűleg egyéni kezelők esetén az e tevékenységre szóló vállalkozói igazolvány visszavonása érdekében az állomás tájékoztatja az azt kiadó szervet, egyéb esetekben a tevékenységi kör törlése érdekében értesíti a törvényességi felügyeletet ellátó cégbíróságot.

A 15. §-hoz

A törvény az egyes állatfajok egyedi azonosítási és nyilvántartási rendszerére vonatkozó jelenleg hatályos szabályok szerint határozza meg a marhalevél kiváltására és kezelésére vonatkozó előírásokat. Felhatalmazást kap a belügyminiszter arra, hogy a pénzügyminiszterrel egyetértésben megállapítsa marhalevél kiváltására és kezelésére vonatkozó igazgatási szolgáltatási díjakat.

A törvény szerint kedvtelésből tartott állatok jelölésére csak forgalomba hozatali engedéllyel rendelkező mikrochip használható fel.

A 16-18. §-hoz

A törvény az állat és állati eredetű termék szállításának és forgalmazásának vonatkozásában teljesen új előírások fogalmaz meg, mivel a belföldi szállítás, a belső piaci kereskedelem és a harmadik országokból származó import szabályai az Európai Unióhoz történő csatlakozással teljesen megváltoztak. A szállítás és forgalmazás hatékony ellenőrzéséhez elengedhetetlen követelmény az, hogy az állatot és állati eredetű terméket szállítása során kísérnie kell a külön jogszabály szerint előírt okiratnak vagy iratnak, továbbá hogy az állatforgalmazási tevékenységet folytató személyekről és gazdasági társaságokról nyilvántartást kell vezetni.

A hazai állatállományok védelme érdekében az idegen állományból, illetve külföldről származó állatokra vonatkozóan karanténozási kötelezettséget ír elő a szabályozás.

A törvény az állat-egészségügyi hatóság feladataként nevesít az állat és állati eredetű termék belső piaci kereskedelmének és importjának állat-egészségügyi ellenőrzését.

A törvény alapjaiban szabályozza az állat-egészségügyi hatóság és vámhatóság együttműködését az állat és állati eredetű termék importjának vonatkozásában; amely szerint a vámhatóság akkor engedélyezheti az állatok és állati eredetű termékek harmadik országokból történő belépését, ha az előírt állat-egészségügyi ellenőrzéseket az állat-egészségügyi hatóság elvégezte és azok kedvező eredménnyel zárultak.

Az Európai Unió meghatározza bizonyos állatfajok és állati eredetű termékek közösség területére történő behozatalának feltételeit. Az ún. nem harmonizált állatfajokra és állati eredetű termékre vonatkozóan miniszteri rendelet állapítja meg a behozatal általános feltételeit, amelyek rendelet alapján a minisztérium egyedileg bírálja el a behozatali kérelmeket, és állapítja meg azok feltételeit, illetve az elkülönítés (karanténozás) szükségességét.

A 19-20. §-hoz

Az állatgyógyászati készítményekkel kapcsolatos engedélyezési eljárás alapjaiban változott meg az Európai Unióhoz történő csatlakozással. Ennek értelmében az állatgyógyászati készítményeket - az Európai Parlament és a Tanács 726/2004 EK rendeletének hatálya alá tartozó készítmények kivételével - Magyarországon előállítani, laboratóriumon kívül kipróbálni csak engedéllyel, importálni, valamint forgalomba hozni, forgalmazni és felhasználni csak Magyarországon történt törzskönyvezési eljárás után, forgalomba hozatali, illetőleg forgalmazási engedéllyel szabad. Továbbá az állatgyógyászati készítmények hatóanyagainak előállítása is engedélyköteles tevékenységgé válik.

Az Európai Unióhoz történő csatlakozás óta géntechnológiával módosított szervezetet tartalmazó állatgyógyászati készítményt csak az Európai Parlament és a Tanács 726/2004 EK rendelet szerint lehet előállítani, kipróbálni, az országba behozni, forgalmazni, illetve felhasználni.

A megváltozott engedélyezési eljárással párhuzamosan az ellenőrzés rendje is változik, így a törzskönyvezett állatgyógyászati készítmények hazai gyártóinál, forgalmazóinál és felhasználóinál, az első hazai tárolás helyén, a törzskönyvezett állatgyógyászati készítmények hatóanyagának gyártóinál a megyei (fővárosi) állomás és az Állatgyógyászati Oltóanyag-, Gyógyszer- és Takarmány-ellenőrző Intézet (a továbbiakban: ÁOGYTI) végez ellenőrzést.

A 21-22. §-hoz

A törvény meghatározza, hogy a betegség-felszámolási, mentesítési és monitoring programok végrehajtásához szükséges anyagokat csak a kerületi főállatorvos rendelheti meg. Külön szakasz rendelkezik a lefoglalt, elkobzott állatokkal kapcsolatos állat-egészségügyi hatósági feladatokról. Az állomás eljárási lehetőségei a jelenlegihez képest bővülnek azzal, hogy a veszélyes, a természetvédelmi oltalom alatt álló, vagy nemzetközi természetvédelmi egyezmény hatálya alá tartozó, elkobzott állatot térítés nélkül átadhatja állatkertnek, természetvédelmi hatóságnak.

A 23-24. §-hoz

Új intézmény a többéves nemzeti ellenőrzési terv (a továbbiakban: Terv) az állat-egészségügyi, állatvédelmi, élelmiszerekre és takarmányokra vonatkozó előírások teljesülésének biztosítása céljából végzett hatósági ellenőrzésekről szóló 882/2004/EK rendelet alapján, amelynek elkészítése, végrehajtásának megszervezése és irányítása a minisztérium feladata. A Terv elsődleges célja, hogy az állat-egészségügyi, az állatvédelmi, az élelmiszerekre, valamint a takarmányokra vonatkozó ellenőrzések egységes módon valósuljanak meg, továbbá, hogy ne maradjon olyan terület, amelyre nincs ellenőrzési rendszer kiépítve.

A törvény szerint a Terv végrehajtásának ellenőrzését a miniszter által felállított, Ellenőrző Testület végzi, amely az országos főállatorvos felügyelete alatt áll. Az Ellenőrző Testület működésével kapcsolatos részletes szabályokat miniszteri rendelet állapítja meg.

A 25-26. §-hoz

A feladatok decentralizációja következtében megváltozik az állami állat-egészségügyi és élelmiszer-ellenőrző szolgálat és az állat-egészségügyi hatóság felépítése. Az állami állat-egészségügyi és élelmiszer-ellenőrző szolgálat magába foglalja az országos főállatorvost, minisztériumot, megyei (fővárosi) állomást, kerületi hivatalt, állat-egészségügyi határállomási- és élelmiszer-higiéniai kirendeltséget, hatósági állatorvost, Országos Állat-egészségügyi Intézetet (a továbbiakban: OÁI), Országos Élelmiszer-vizsgáló Intézetet (a továbbiakban: OÉVI) és az ÁOGYTI-t.

Állat-egészségügyi hatósági feladatokat a miniszter, az országos főállatorvos, a minisztérium, a megyei (fővárosi) állomás, kerületi hivatal, az állat-egészségügyi határállomási- és élelmiszer-higiéniai kirendeltség, a hatósági állatorvos, az OÁI, az OÉVI az ÁOGYTI és az önkormányzat jegyzője lát el.

Az állat-egészségügyi feladatok ellátásában az igazgató főállatorvos által meghatározott módon szerepet vállal a jogosult állatorvos, akinek tevékenységét a kerületi hivatal felügyeli.

Az állatorvosi kamara feladataként nevesíti a törvény kedvtelésből tartott állatok útlevele kiállításának, kezelésének országos szintű megszervezését.

A törvény szerint az állami állat-egészségügyi és élelmiszer-ellenőrző szolgálat feladatainak ellátásához és ellátásának fejlesztéséhez szükséges pénzügyi fedezetet a jövőben is a központi költségvetésből és a beszedett állat-egészségügyi igazgatási szolgáltatási díjakból kell biztosítani.

A 27-28. §-hoz

Ezen szakaszok többek között a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) rendelkezéseitől való eltéréseket fogalmaznak meg az állat-egészségügyi hatóság eljárásában. Az eltérések kiterjednek az idézés és a határozat közlésének szabályaira, valamint az eljárási határidőkre.

A járványügyi- és élelmiszer-biztonság hatékony megvalósítása érdekében az állat-egészségügyi hatósági intézkedések köre kiterjed az eszközök, tárgyak, anyagok zárolására, elkobzására, ártalmatlanítására, az élelmiszer, takarmány, állatgyógyászati készítmény forgalmazásának felfüggesztésére, megtiltására, illetve forgalomból való kivonására.

Az állat-egészségügyi hatóság jogköre bővül, mivel ha az élelmiszer- vagy állatgyógyászati készítmény ellenőrzése során az élelmiszer-biztonságot súlyosan veszélyeztető tevékenységet, állapotot tapasztal, akkor a határozat fellebbezésre tekintet nélkül azonnal végrehajthatóvá nyilváníthatja.

A közigazgatási hatósági eljárás általános szabályaitól való eltérés, hogy állatgyógyászati készítmény laboratóriumon kívüli gyakorlati kipróbálásának, gyártásának, forgalmazásának, valamint az állatgyógyászati készítmények hatóanyaga gyártásának engedélyezéséről szóló határozatot 90 napon belül, az állatgyógyászati termék forgalomba hozatalának engedélyezéséről szóló határozatot 210 napon belül kell meghozni. Az eltérésre azért van szükség, mert az itt felsorolt tevékenységek engedélyezéséhez szükséges vizsgálatok és ellenőrzések végrehajtása az általános szabályként megállapított 30 napnál lényegesen hosszabb időtartamot igényel.

A korábbi kedvezőtlen tapasztalatok alapján általános követelményként fogalmazza meg a törvény, hogy hatósági döntés megalapozásához szükséges laboratóriumi vizsgálatot csak az adott vizsgálatra akkreditált laboratórium végezhet.

A törvény lehetőséget biztosít az Európai Bizottság szakértői számára, hogy ellenőrzéseik során az ellenőrzött helyiségbe, illetve létesítménybe beléphessenek, a berendezéseket és eszközöket ellenőrizhessék, az ellenőrzés tárgyát képező iratokat, adathordozókat megismerhessék és azokról másolatot, illetve kivonatot készíthessenek.

A 29. §-hoz

Mivel a minisztérium egyes hatósági feladatai átkerültek az országos hatáskörű intézetekhez, valamint változik az állat-egészségügyi igazgatás szerkezete, ezért a hatósági fórumrendszert át kell rendezni. A törvény meghatározza, hogy az elsőfokú hatóság döntései ellen benyújtott fellebbezés elbírálására mely szervek jogosultak. A jogosult állatorvos által hozott döntés fellebbezése esetében a megyei (fővárosi) állomás jár el. A megyei (fővárosi) állomás hatósági döntései ellen benyújtott fellebbezést főszabályként a minisztérium, egyes esetekben az OÁI, az OÉVI, vagy az ÁOGYTI bírálja el.

A 30. §-hoz

Ez a szakasz rendezi a miniszter feladat-, és hatáskörébe tartozó ügyeket. Kiemelkedik ezek közül a megyei (fővárosi) állomás, valamint az állami állat-egészségügyi és élelmiszer-ellenőrző szolgálat keretébe tartozó intézetek létrehozása, szervezeti és működési szabályzatuk jóváhagyása, valamint az igazgató főállatorvosok és a főigazgató főállatorvosok kinevezése.

A közösségi szabályok alapján a továbbiakban már nem a miniszter feladata az állat-egészségügyi határállomások kijelölése, mivel arról bizottsági munkacsoport közösségi szinten dönt. A miniszter hatósági feladatai csökkennek, amelynek részeként az állatgyógyászati készítmények forgalomba hozatalának engedélyezése az ÁOGYTI hatáskörébe kerül.

A 31. §-hoz

Ezen szakasz a miniszter tanácsadó és véleményező testületeként működő Országos Állat-egészségügyi Tanácsra vonatkozó előírásokat tartalmazza.

A 32. §-hoz

A minisztérium alapvető feladatai közé tartozik az állami állat-egészségügyi és élelmiszer-ellenőrző szolgálat irányítása, az állat-egészségügyi feladatok végrehajtásának szervezése, az állatokra, élelmiszerekre, takarmányokra. állatgyógyászati termékekre vonatkozó ellenőrzési rendszerek működtetése, az egyes állat-egészségügyi feladatok végrehajtásában részt vevő hatóságok, intézmények, szervek, szervezetek koordinálása.

A minisztérium feladat-, és hatásköre jelentősen változik, mivel a decentralizáció jegyében megszűnnek az elsőfokú hatósági jogkörei. Új feladat a többéves nemzeti ellenőrzési terv elkészítése, végrehajtásának szervezése, továbbá a végrehajtott ellenőrzések hatékonyságának vizsgálatát végző Ellenőrző Testület működésének szervezése.

A 33. §-hoz

A törvény szerint a nagy nemzetgazdasági kárral fenyegető vagy közegészségügyileg veszélyes állatbetegségek felszámolására szolgáló mentesítési programok, valamint monitoring programok működtetésére, továbbá a rendkívüli járványveszély-helyzet kezelésére szolgáló pénzeszközök fedezésére a központi költségvetésben külön alcímen évenként járványvédelmi célelőirányzatot kell elkülöníteni.

A 34-35. §-hoz

A megyei (fővárosi) állomás feladat-, és hatáskörei szintén megváltoznak. Új feladatként jelenik meg, hogy az állomás a többéves nemzeti ellenőrzési terv alapján kidolgozza a megyei ellenőrzési tervet, irányítja, szervezi annak végrehajtását, valamint elkészíti a minisztérium által meghatározott fertőző betegségek elleni megyei védekezés készenléti tervét. Az állomás részt vesz az állatgyógyászati készítményekkel kapcsolatban felmerülő minőségi kifogások és mellékhatások kivizsgálásában, és hatáskörében eljárva intézkedik azok megelőzésére, illetve megszüntetésére.

A törvény szerint a megyei (fővárosi) állomás csak akkreditált laboratóriumot működtethet a hatósági döntések megalapozására.

Részletesen meghatározza a törvény azon eseteket, amikor a megyei (fővárosi) állomás engedélye vagy szakhatósági állásfoglalása szükséges egy létesítmény létesítéséhez, használatbavételéhez, fennmaradásához, rendeltetésének megváltoztatásához, valamint működéséhez. Az áttekinthetőség érdekében a 35. § az engedélyezés, a szakhatóságként való közreműködés, a nyilvántartás vezetésével, valamint a hatósági ellenőrzéssel kapcsolatos hatáskörök szerint rendszerezi a megyei (fővárosi) állomás hatósági feladatait.

A szükséges mértékű dekoncentráció megvalósítása céljából a megyei (fővárosi) állomás első fokú hatósági feladatainak egy része a kerületi hivatalokhoz kerül.

A 36. §-hoz

A törvény külön nevesíti a kerületi állat-egészségügyi és élelmiszer ellenőrző hivatalt (kerületi hivatal), amely a megyénél kisebb illetékességi területen lát el hatósági feladatokat. A kerületi hivatal élén a kerületi főállatorvos áll, akinek feladatkörébe tartozik a megyei (fővárosi) állomástól letelepített első fokú hatósági ügyek intézése (szakhatósági állásfoglalás adása, engedély kiállítása), továbbá az állat-egészségügyi bírság kiszabása. A törvény rendszerezi a hatósági állatorvos kiterjedt ellenőrzési feladatait.

A 37. §-hoz

Ezen szakasz meghatározza az állat-egészségügyi határállomási kirendeltség feladatait a harmadik országokból származó import ellenőrzésre vonatkozó közösségi előírások alapján. A közös piac védelme érdekében a határállomásokon állatorvosok elvégzik az állatok és állati eredetű termékek állat-egészségügyi ellenőrzését. A szállítmányok adatait, valamint az elvégzett ellenőrzések eredményeit betáplálják az Európai Bizottság által működtetett informatikai rendszerbe, amely biztosítja a beléptetett szállítmányok későbbi nyomonkövethetőségét.

A 38. §-hoz

A törvény az közösségi előírásokkal összhangban tartalmazza az élelmiszer-higiéniai kirendeltség feladatait. A kirendeltségen dolgozó élelmiszer-higiénikus állatorvosok a kirendeltséghez tartozó üzemek vonatkozásában ellenőrzik a közfogyasztásra szánt állatokat, az azokat kísérő iratokat, okiratokat, elvégzik a levágott állatok húsvizsgálatát, egyéb esetben az állati eredetű élelmiszerek vizsgálatát, majd a vizsgálatok eredményének tükrében meghozzák a fogyaszthatósági döntést, amely az élelmiszerbiztonság egyik alapköve.

A 39. §-hoz

A törvény meghatározza a jogosult állatorvos feladatait, akinek tevékenységét a megyei (fővárosi) állomás igazgató főállatorvosa engedélyezi. A jogosult állatorvos részt vesz az állat belföldi szállítással kapcsolatos, valamint a külön jogszabályban meghatározott feladatok ellátásában, amely jogszabály megalkotására a törvény felhatalmazást ad a Kormány számára.

A jogosult állatorvos köteles a hatósági feladattal kapcsolatban felmerülő külön jogszabály szerinti igazgatási szolgáltatási díjat az engedélyben meghatározott módon a megyei (fővárosi) állomásnak befizetni, amely díj az állomás bevételét képezi.

A 40. §-hoz

A hatósági fórumrendszer átszervezése keretében az Országos Állat-egészségügyi Intézetre (OÁI) új feladat-, és hatásköröket telepít a törvény, mint például az állatorvosok országos nyilvántartásának vezetése, az Országos Állat-egészségügy Informatikai Rendszer működtetése, az állatorvosi laboratóriumok működésének engedélyezése, valamint az állatorvosi laboratóriumok szakmai működésének ellenőrzése. A törvény rendezi továbbá az OÁI másodfokú hatáskörét az állati eredetű melléktermék kezelését, szállítását végző üzem működésének engedélyezésében, valamint szakhatóságként való közreműködését bizonyos engedélyezési eljárásokban.

A 41. §-hoz

A törvény új feladatokat telepít az Országos Élelmiszer-vizsgáló Intézethez, így az OÉVI a megyei (fővárosi) állomás egyes engedélyező határozatai elleni fellebbezések esetében másodfokú hatóságként jár el, illetve bizonyos eljárásokban másodfokon szakhatóságként működik közre. Első fokú hatósági jogkörében engedélyezi az élelmiszer-vizsgáló laboratóriumok működését, továbbá nyilvántartja az élelmiszervizsgáló laboratóriumokat és ellenőrzi azok tevékenységét.

A 42. §-hoz

A törvény elsőfokú hatósági feladatokat telepít az ÁOGYTI-hez, így az engedélyezi az állatgyógyászati készítmények forgalomba hozatalát, a biocid hatóanyag közösségi jegyzékbe történő felvételéig az állat-egészségügyi biocid termék forgalomba hozatalát, az állatgyógyászati készítmények és hatóanyagaik üzemi méretű előállítását, az állatgyógyászati készítmények gyakorlati kipróbálását és nagykereskedelmi forgalmazását, az állatgyógyászati készítmények behozatalát. Az ÁOGYTI feladatkörébe kerül az állatgyógyászati készítményt forgalmazók, gyártók, az állatgyógyászatban használatos gyógyhatású készítmények, ápolószerek, segédanyagok nyilvántartásának, valamint az állatgyógyászati készítmények törzskönyvének vezetése.

Új elemként jelenik meg a törvényben az ÁOGYTI ellenőrzési feladatköre, amely kiterjed az állatgyógyászati készítmények és hatóanyagaik előállító helyeire, az előállítási körülményekre, az állatgyógyászati készítmények nagykereskedelmi forgalmazására.

A fentieken túlmenően az ÁOGYTI a megyei (fővárosi) állomásokkal együttműködve kivizsgálja az állatgyógyászati készítményekkel kapcsolatos minőségi kifogásokat és mellékhatásokat.

A 43-44. §-hoz

A törvény állat-egészségügyi hatósági feladatot telepít a települési önkormányzatokra, és meghatározza a települések belterületén kóborló ebekkel és macskákkal kapcsolatos állat-egészségügyi intézkedéseket. A települési önkormányzat jegyzőjének feladatai között megjelenik a veszettség elleni védőoltással kapcsolatos tevékenységek. A feladat megnevezésére azért volt szükség, mert az Alkotmánybíróság 38/2004. (X. 15.) AB határozata megsemmisítette az Állat-egészségügyi Szabályzat kiadásáról szóló 41/1997 (V. 28.). FM rendelet erre vonatkozó rendelkezését, mivel miniszteri rendelet nem állapíthat meg feladatokat a jegyzőknek.

A 45. §-hoz

A törvény a korábbiakhoz képest szélesebb körre terjeszti ki az állat-egészségügyi bírság alkalmazási lehetőségét, meghatározza a mérlegelés szempontjait, a bírság felső határát hárommillió forintban állapítja meg, továbbá rögzíti, hogy a bírságot és a késedelmi kamatot adók módjára kell behajtani.

-----STARTING---POINT---VEGE---

A 46-48. §-hoz

A törvény hatálybalépésével együtt szükséges az állat-egészségügyről szóló 1995. évi XCI. törvény, valamint egyes, más törvényekbe foglalt rendelkezések hatályon kívül helyezése.