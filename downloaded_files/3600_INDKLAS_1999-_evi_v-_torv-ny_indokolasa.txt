1999. évi V. törvény indokolása

a Magyar Köztársaság Kormánya és a NATO között Brüsszelben, 1994. július 5-én aláírt Biztonsági Megállapodás és az annak mellékletét képező Ügyvezetési Szabályzat megerősítéséről és kihirdetéséről

ÁLTALÁNOS INDOKOLÁS

A Magyar Köztársaságnak az Észak-atlanti Együttműködési Tanács-beli és az Észak-atlanti Szerződés Szervezetével (NATO) aláírt - a 66/1994. (XII. 15.) OGY határozattal megerősített - „Békepartnerség” Keretdokumentumában foglalt programban való tagsága, az ennek keretében folyó biztonságpolitikát érintő tanácskozások és a jelentős számú békepartnerségi hadgyakorlatban folytatott tevékenységek szükségessé tették a szervezet és hazánk között, az együttműködés keretében egymáshoz eljuttatott minősített információk védelmét.

Mivel a Megállapodás a honvédelmet érinti, megerősítéséről és kihirdetéséről az Alkotmány 40/C. § (2) bekezdése értelmében törvényben kell rendelkezni.

RÉSZLETES INDOKOLÁS

Az 1. §-hoz

A törvény 1. §-a a Megállapodás megerősítését tartalmazza. A 2. § a Megállapodást - hivatalos magyar nyelvű szövege közlésével - kihirdeti.

A Megállapodás kötelezi a feleket az egymástól átvett minősített információk minősítési szintjének megfelelő védelmére, továbbá a magyar felet a szervezet által szolgáltatott információkat felhasználó, azokhoz tevékenységük során hozzájutó személyek biztonsági ellenőrzésére, továbbá a NATO Biztonsági hivatalával való további gyakorlati intézkedések kidolgozását irányozza elő. A szerződés részét képező Ügyvezetési Szabályzat tartalmazza azt a kötelezettségvállalást, amely szerint a tagországok a NATO által kínált eszközöket nem használják fel a Békepartnerség elveivel ellentétes és a Szövetség tagországaira hátrányos tevékenységhez.

A 3. §-hoz

A Megállapodást a NATO a maga részéről aláírása óta hatályban levőnek tekinti. A Megállapodás, illetőleg a 2002/1996. (I. 18.) Korm. határozat 4. pontja alapján létrehozott NATO-NYEU Titokvédelmi Bizottság és Irattár 1996. március 8-án megkezdte működését és folyamatos kapcsolatot tart a NATO illetékes szerveivel. Feladatait a Nemzeti Biztonsági Felügyelet veszi át, így nincs akadálya, hogy a törvény kihirdetése napján hatályba lépjen.