2016. évi CLXXIII. törvény indokolása

az egyszerű bejelentés körének bővítésére és az építésügy területén érvényesítendő további bürokráciacsökkentésre vonatkozóan az épített környezet alakításáról és védelméről szóló 1997. évi LXXVIII. törvény módosításáról

-----STARTING---POINT---ALTALANOS--- 

Az új lakóépületek egyszerű bejelentésének bevezetésével 2016. január 1. napjával megvalósult a korábbi engedélyezései eljárást felváltó, lényegesen egyszerűbb rendszer bevezetése, egyelőre csak a 300 m2 összes hasznos alapterületet meg nem haladó új lakóépületek vonatkozásában. A lakossági építkezés további egyszerűsítését szolgálta az a módosítás, amely az év folyamán az egyszerű bejelentés dokumentációjának feltöltését az építésügyi hatóság által kezelt ÉTDR felület helyett az elektronikus építési naplóba történő feltöltéssel rendelte megvalósítani. Így mind az építtetők, mind az építész tervezők tulajdonképpeni „egyablakos feltöltéssel”, bejelentéssel valósítják meg az egyszerű bejelentést és ezáltal az építőipari kivitelezési tevékenység folyamatának résztvevői hozzájuthatnak azokhoz a részletes tervdokumentációkhoz, amelyek alkalmasak a lakóépület megépítésére.

Az eddigi tapasztalatok azt mutatják, hogy megfelelő tervezői és kivitelezői szerződéssel, valamint az azok jog- és szakszerű teljesítését elősegítő, a szabályozásba beemelt biztosítékokkal, valamint a fennálló építésfelügyeleti hatáskörökkel biztonságos és hatékony mederben folyik az egyszerű bejelentéssel megvalósuló lakóépületek építése.

A már megvalósult eredmények mellett elérkezett az idő további lépések megtételéhez az eddigi irányban, így a meglévő lakóépületek legfeljebb 300 m2 összes hasznos alapterületűvé történő bővítése vagy átalakítása terén is gyorsítani a fennálló engedélyezési eljárásmenetet. Ennek érdekében a törvény az egyszerű bejelentés kierjesztését végzi el a szabályozás tárgyát képező további építési tevékenységekre is.

Az új lakóépület megvalósítására vonatkozó egyszerű bejelentés bevezetése óta fennáll az igény mind az építtetői, mind a tervezői, kivitelező szakma részéről a már meglévő lakóépületekhez kapcsolódó építési tevékenység hasonló szabályozása iránt. A családok otthonteremtéséhez kapcsolódó kedvezmények igénybevételét jelentősen meggyorsíthatná az egyszerű bejelentés intézményének kiterjesztése a meglévő lakóépületekhez kapcsolódó építési tevékenységekre.

-----STARTING---POINT---RESZLETES---

Az 1. §-hoz

Az egyszerű bejelentéshez kötött építési tevékenység körének kiterjesztésére a meglévő lakóépületek bővítésére, tartószerkezetet érintő átalakítására jelentős társadalmi igény van. A bővítés műszakilag nem okoz bonyolultabb feladatot, mint az új épület építése, és a településre való hatása sem nagyobb, ezért ezekben az esetekben az engedélyezés fenntartása nem indokolt.

A bővítés megkönnyítésének várható járulékos hatása a meglévő épületállomány korszerűsödése is.

Az átalakítás eddig csak akkor volt engedélyköteles, ha az tartószerkezetet érintett. Az engedélyezési eljárás során a tartószerkezeti kérdések tartószerkezeti műszaki leírásban jelentek meg, amiért a teljes felelősség a tartószerkezeti tervezőé. Az eljárás ebből a szempontból lényegében okafogyott. A gyakorlat több esetben azt mutatja, hogy az engedély kiadása után az egyébként szakmailag szükséges tartószerkezeti kivitelezési dokumentáció már nem készül el, ami jelentős forrása az építési hibáknak. Az egyszerű bejelentés esetén a bejelentés megtételének a feltétele a megfelelő tartalmú kivitelezési dokumentáció, így a kivitelezésnél már nem hiányozhatnak a szükséges tervek, ez javítja a minőséget.

A bővítés és az átalakítás másként értékelendő, ha az 10 éven belül nem készül el. Itt gondolni kell arra, hogy az eredeti állapotnál ne alakuljon ki hátrányosabb helyzet a kötelező bontás esetén. Például egy bővítéskor, ha a bővített részre és az eredeti épületre egységesen új tetőszerkezet kerül, akkor annak teljes elbontása az eredeti épület használhatatlanságát, adott esetben tönkremenetelét okozná. Ez nem lehet cél.

A 2-3. és a 6. §-hoz

A módosítás elősegíti, hogy a hatósági ellenőrzés egy meghatározott időkeretben folyjék, mely során feltárt szabálytalanságok körében a jogkövetkezmények alkalmazására is gyorsabban kerüljön sor, ezáltal csökkenjen az ügyfél számára bizonytalan helyzet időtartama. Az építésügyi és az építésfelügyeleti hatóság számára az ellenőrzés során feltárt szabálytalan tevékenységről való tudomásszerzésétől számított, a hatósági intézkedés megtételére irányuló eljárás megindítására nyitva álló határidő jelentősen elnyújtja az ügymenetet, ezért szükséges a rövidebb határidő megállapítása.

Az épületenergetikai tanúsítványok (a továbbiakban: tanúsítványok) kiállítása 2013-ban nagyságrendileg megemelkedett, a kiállított tanúsítványok száma 2015-ben már meghaladta az évi 135 ezret. A tanúsítványok ellenőrzése két szinten történik: minden tanúsítvány a kiállítása előtt az Országos Építésügyi Nyilvántartás automatikus ellenőrzésén esik át. A tanúsítványt kiállító rendszer a https://entan.e-epites.hu/ hiperhivatkozáson érhető el.

Ez a megelőző ellenőrzés számos hiba kiküszöbölését biztosítja, javítva ezzel a tanúsítványok minőségét. Ugyanakkor az automatizmus nem tud minden hibát kiszűrni. A további ellenőrzéseket a 38/C. § (5) bekezdése szerinti szerv végzi. Az ellenőrző szerv a hibás tanúsítványt kiállítók figyelmeztetésére, a hibák kijavítására való felszólításra és a súlyosabb hibát vétők eltiltására is jogosítványt kapott. Az ellenőrzések számos területen javulást biztosítottak, míg más kérdésekben a „visszaélésgyanús” esetek száma növekedett. Annak érdekében, hogy a folyamatosan változó visszaélési módokkal szemben hatékonyan tudjon fellépni az építésügyért felelős miniszter és az általa támogatott szerv, ehhez további jogkörök biztosítása szükséges. Fontos tehát, hogy az ellenőrzést végző szerv közvetlenül szankcionálhasson. A közvetlen szankcionálás a folyamatot felgyorsítja, a további szankciók biztosítják a visszaélések számának csökkentését, a tanúsítványok minőségének javítását.

A 4-5. §-hoz

Az egyszerű bejelentés során lehetnek olyan eltérések, amelyek a bejelentési kivitelezési dokumentációtól ugyan eltérnek, de nem szabálytalanok. Például növekszik az alapterület, de az építkezés az építési helyen belül marad és a területre megengedett beépítettséget sem lépi túl. A hatályos szabályozás szerint erre változás-bejelentést kell tenni. A hatóság csak a bejelentés megtörténtét vizsgálja, tartalmát nem, az esetleges szabálytalanságokat majd az építésfelügyeleti ellenőrzés tárja fel. A módosítás ezzel megszünteti a felesleges változás-bejelentés intézményét, tovább egyszerűsítve az eljárást, az eredeti bejelentés dokumentációjának való megfelelés pedig így már nem értelmezhető.

Amennyiben az építkezés meghaladja a 300 m2-t, úgy az már kikerül az egyszerű bejelentési körből.

A 7-8. §-hoz

Az építési engedélyhez kötött építési tevékenységgel megvalósuló, a kereskedelemről szóló 2005. évi CLXIV. törvény szerinti üzlet- és bevásárlóközpontok építésének építésügyi hatósági engedélyezési eljárásában első fokon a járásszékhely települési önkormányzat jegyzője, a fővárosi kerületi önkormányzat jegyzője, illetve a Fővárosi Önkormányzat által közvetlenül igazgatott terület tekintetében a fővárosi főjegyző jár el.

Az elsőfokú eljárásban szakhatóságként minden esetben a Hajdú-Bihar Megyei Kormányhivatal jár el.

A közigazgatósági hatósági eljárás és szolgáltatás általános szabályairól szóló 2004. évi CXL. törvény szerint, ha törvény vagy kormányrendelet a másodfokú eljárásban szakhatóságot nem jelöl ki, a hatóság maga dönt a fellebbezésnek a szakhatósági állásfoglalás ellen irányuló részben is. Az eddigi építésügyi eljárási szabályok szerint az elsőfokú építésügyi hatósági határozat elleni jogorvoslati kérelmet - abban az esetben is, ha a fellebbezés érinti a szakhatóság állásfoglalását - az illetékes fővárosi, illetve megyei kormányhivatal bírálta el. Az eljárás egységesítése érdekében indokolt a másodfokú hatósági eljárásokban is kijelölni egy kormányhivatalt, amely szakhatóságként országos illetékességgel eljár.

A 9. §-hoz

A törvény szóhasználatát igazítja hozzá az egyszerű bejelentés intézményének kiszélesítéséhez.

-----STARTING---POINT---VEGE---

A 10. §-hoz

Hatályba léptető rendelkezést tartalmaz.