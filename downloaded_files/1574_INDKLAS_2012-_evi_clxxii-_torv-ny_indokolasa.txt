2012. évi CLXXII. törvény indokolása

a Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvény és a Magyar Fejlesztési Bank Részvénytársaságról szóló 2001. évi XX. törvény módosításáról

-----STARTING---POINT---ALTALANOS--- 

A Magyar Export-Import Bank Zártkörűen Működő Részvénytársasághoz (Eximbank) fűződő kormányzati érdekek indokolttá tették a közvetlen állami tulajdon kizárólagosságát. A tulajdonosi jogok gyakorlására a külgazdaságért és a Kárpát-medencei Gazdasági Övezet gazdaságfejlesztéséért felelős miniszter került kijelölésre.

A tulajdonosi jogok gyakorlójának Eximbankkal szembeni elvárásai közül kiemelkedő jelentőségű az Eximbank üzleti aktivitásának növekedése, elsősorban az exportáló kis- és középvállalkozások finanszírozási forrásokhoz juttatása. Ennek megvalósításához hozzájárul a jelen törvényben szereplő, az Eximbank forrásbevonására vonatkozó szabályozás módosítása. Ezzel a jelen törvénymódosítás a hatékony forrásbevonás elősegítését célozza.

-----STARTING---POINT---RESZLETES---

Az 1. §-hoz

Pontosítja a tulajdonosi joggyakorlásra vonatkozó rendelkezést.

A 2-3. §-hoz

Az 1994. évi XLII. törvény (a továbbiakban: Eximtörvény) ezen módosítása megadja annak jogszabályi lehetőségét, hogy az Eximbank a hazai beszállítók tevékenységét, illetve az exportcélú befektetéseket is finanszírozza, azaz a pénzügyi, valamint kiegészítő pénzügyi szolgáltatásokat a hazai beszállítók beszállítói ügyleteivel kapcsolatban is nyújthassa. A jelenleg hatályos Eximtörvény szigorú megfogalmazása alapján az Eximbank tevékenységét jelenleg csak exportügyeletekkel, importügyletekkel és a külföldön megvalósuló magyar befektetésekkel összefüggésben jogosult végezni, ezen szabály alapján jelenleg az exportáló vállalkozások beszállítói körének finanszírozása nem megoldható.

A törvény a közvetlen exportfinanszírozás mellett, azt kiegészítve, az export árualapot előállítók szerződéses beszállítóinak - alapvetően kis- és középvállalkozóknak - a finanszírozását teszi lehetővé az Eximbank részére, amely a hazai hozzáadott érték részarányának növekedése mellett hozzájárulhat a munkahelyteremtéshez a kkv szektorban.

Azáltal, hogy a kereskedelmi bankokkal nem versenyezve az Eximbank többek között a magyar befektetők külföldi befektetéseihez kapcsolódóan is nyújthat pénzügyi szolgáltatást, a jelenlegi „külföldön megvalósuló magyar befektetéshez” képest jelentősen bővül a finanszírozás lehetősége (így különösen biztosítandó lenne a magyar tulajdonú cégek forgóeszköz-finanszírozása).

A Hpt. 69/B-69/E. §-ai a hitelintézet vezető állású személyeire, valamint a belső szabályzatban meghatározott kockázatvállalási és ellenőrzési funkciót betöltő munkavállalókra és az előzőekkel azonos javadalmazási kategóriába tartozó munkavállalókra - a hitelintézetek tevékenységének megkezdéséről és folytatásáról szóló 2006/48/EK irányelv (banki direktíva) előírásainak megfelelően - javadalmazási szabályokat állapítanak meg. Az Eximbank nem tartozik a banki direktíva hatálya alá, ezért - a Magyar Fejlesztési Bankról szóló 2001. évi XX. törvény 8. § (2) bekezdéséhez hasonlóan - indokolt az Eximtörvényben rögzíteni azt, hogy a Hpt. javadalmazási politikára vonatkozó rendelkezései az Eximbankra nem irányadóak. A bank állami státuszára, speciális küldetésére, a kockázatvállalásai mögött fennálló állami kezességre tekintettel az általános javadalmazási előírások a döntéshozatalra és javadalmazás közötti összefüggésben nem is értelmezhetőek.

A 4. §-hoz

A módosítás az 1. §-ban szereplő fogalmakat (beszállítói ügyletek, magyar befektetők külföldi befektetései) vezeti át az Eximtörvény 3. § (2) bekezdésében egyrészt az egységes fogalomhasználat céljából, másrészt abból a célból, hogy a Mehib Rt. részére is adott legyen az elvi lehetőség ezen ügyletek biztosítására.

A piacképes országok körét - és így a nem biztosítható kockázatú országokat - párhuzamosan határozza meg az Eximtörvény és a Mehib Rt. működéséről szóló kormányrendelet, amelynek alapja a rövidlejáratú exporthitel biztosítási tevékenységről szóló Bizottsági Közlemény (97/C 281/03), valamint annak 2005. és 2012. évi módosítása. A közlemény 2012. évi felülvizsgálatát követően a 2013-tól hatályos új közlemény várhatóan olyan felülvizsgálati mechanizmust vezet be, amelynek eredményeként évente (vagy akár év közben is) fogják vizsgálni a piacképes országok ezen minőségét. A rendszeres felülvizsgálat eredményeként folyamatos törvénymódosítási kényszer alakulna ki. A taxatív felsorolás helyett a részletszabályokat tartalmazó kormányrendeletre való hivatkozás egyszerűsíti és gyorsítja a piacképes országkör változásához való alkalmazkodást, ezáltal is elősegítve az exportőrök uniós piacokon való megjelenését vagy megmaradását.

Az 5. §-hoz

A módosítás lehetőséget teremt arra, hogy az Eximbank és a Mehib Rt. pénzügyi szolgáltatásnak és kiegészítő pénzügyi szolgáltatásnak, illetve biztosítási tevékenységnek nem minősülő meghatározott tevékenységet is végezhessenek egymásnak, amennyiben az gazdaságossági, célszerűségi szempontból indokolt lehet.

A 6. §-hoz

A módosítás lehetőséget teremt arra, hogy az Eximbank más ország közvetlenül vagy közvetve állami tulajdonú exporthitelezéssel foglalkozó hitelintézetétől anélkül vehessen fel hitelt, hogy partnerének a magyar felügyelettől engedélyt kellene kérnie e tevékenységének folytatásához.

A 7-8. §-hoz

A hatályos Eximtörvény rendelkezései értelmében az Eximbank forrást csak kül- és belföldi hitelintézetektől vonhat be, így nem lehetséges az egyéb finanszírozás. Fenti paragrafusok az állami készfizető kezességgel történő forrásszerzést érintő rendelkezések kiegészítését, tartalmi bővítését tartalmazzák.

Az Eximbank forrásszerzésének elősegítése érdekében az árfolyamváltozások limitkihasználással összefüggő kockázata kiküszöbölése érdekében a törvényben rögzítésre kerül, hogy az Eximbank által forrásszerzés céljából devizában elfogadott betétek és igénybe vett hitelek, devizában felvett kölcsönök és a forrásszerzés céljából devizában kibocsátott kötvények állományát a Magyar Nemzeti Bank által a szerződéskötés, illetve kötvénykibocsátás napján közzétett hivatalos devizaárfolyamon kell forintra átszámítani. Az így számított állományra vonatkozik tehát az a szabály, hogy az az év egyetlen napján sem haladhatja meg az adott évre vonatkozó éves költségvetési törvényben felső határként meghatározott összeget.

A 9. §-hoz

Az erős tulajdonosi kontroll miatt nincs feltétlenül arra szükség, hogy az igazgatóságban a menedzsment két fővel képviseltesse magát, így a Hpt. általános szabályaitól való eltérés a közvetlen állami részesedés miatt indokolt.

A 10. §-hoz

Az Eximbank és a Mehib Rt. vezető állású dolgozóival szembeni speciális követelményeket tartalmazza..

A 11. §-hoz

Ezen módosítások a két állami tulajdonú intézmény munkavállalóira és vezetőire (akik adott esetben akár mindkét intézményben viselnek tisztséget) vonatkozóan állapítanak meg az általánostól eltérő szabályokat az összeférhetetlenséget és a titoktartást illetően.

A Polgári Törvénykönyv 221. § (3) bekezdése általános, minden egyes, Ptk. szerinti értelemben vett képviseletet ellátó személyre (ide értendő a társaság nevében bármilyen jognyilatkozatot tevő személy pl.: vezető tisztségviselő, cégjegyzésre jogosult egyéb munkavállaló) vonatkozó összeférhetetlenségi szabályt rögzít. E szabály értelmében a képviselő nem járhat el, ha az általa képviselt személyek között érdekellentét áll fenn. Kivételt képez ezen összeférhetetlenségi szabály alól az, ha a képviselt kifejezett engedélyt ad arra, hogy a képviselő az érdekellentét ellenére eljárjon. Tekintettel arra, hogy - az Eximbank és a Mehib Rt. közös vezetőségére valamint a folyamatban lévő szervezeti átalakulásra tekintettel - vannak és lesznek olyan személyek, melyek egyszerre mindkét Társaság képviseletében eljárnak, és a Társaságok között megkötésre kerülő biztosítási szerződésekből szükségszerűen következnek érdekellentétek, elengedhetetlenül fontos a Ptk.-ban rögzített összeférhetetlenségi szabály alóli kivétel Eximtörvényben történő rögzítése. Ennek hiányában a Társaságok képviselői egy olyan helyzetben, melynek során az Eximbank mint biztosított és a Mehib Rt. mint biztosító között vitás helyzet, vagy egyéb érdekellentét áll fenn, nem járhatnának el a Társaságok képviseletében, illetőleg nem tehetnének semmilyen jognyilatkozatot a Társaságok nevében.

A 12. §-hoz

Az Eximbanktól elvárt aktivitás-növekedés teljesítése érdekében a teljes járulékos tőkeösszeg figyelembe vétele szükséges a szavatoló tőke számítása során.

A 13-14. §-hoz

A módosítás lehetővé teszi, hogy a Mehib Rt. az Eximbank részére biztosítási titkot, az Eximbank pedig a Mehib Rt. részére banktitkot adjon ki minden további külön megállapodás vagy nyilatkozat nélkül, a titoktartási kötelezettség alóli törvényen alapuló mentesítés alapján. Ezen szakaszok teremtik meg ugyanis azt a lehetőséget, hogy a Hpt. 51. § (2) bekezdésében és a Bit. 157. § (1) bekezdésében foglalt szervezeteken és személyeken túl a külgazdaságért és a Kárpát-medencei Gazdasági Övezet gazdaságfejlesztéséért felelős és az államháztartásért felelős miniszter által vezetett minisztérium (NGM) a biztosítási és banktitok megtartásának kötelezettsége alóli törvényi kivételt képezzen. Ezen törvényi kivételt bővíti ki a módosítás az Eximbank relációjában a Mehib Rt.-vel a banktitok és az üzleti titok kapcsán, és a Mehib Rt. relációjában az Eximbankkal a biztosítási titok és üzleti titok tekintetében. A módosítás értelmében a bank, a biztosítási, illetve az üzleti titok alóli mentesség mindkét társaság teljes tevékenységére vonatkozna.

A törvényi kivétel két érintett társaság közötti kibővítését indokolja, hogy mindketten kizárólagos állami tulajdonban vannak, és a kizárólagos tulajdonosi joggyakorló mindkét társaság kapcsán a külgazdaságért és a Kárpát-medencei Gazdasági Övezet gazdaságfejlesztéséért felelős miniszter, akivel szemben az Eximtörvény módosítással érintett szakaszai értelmében egyébként sem áll fenn titoktartási kötelezettség. A módosítást indokolja továbbá a két társaság közös vezetése (vezérigazgató, vezérigazgató-helyettesek), valamint a vezetés és irányítás hatékonyságának biztosítása. A hatékony együttműködés biztosításához is elengedhetetlenül szükséges az információk és adatok közlését lehetővé tenni a két társaság között. A módosítás indokául szolgál ezen felül az esetleges további jogszabály módosításokhoz szükséges hatásvizsgálatok és tanulmányok elkészítéséhez az információk és adatok közlésének biztosítása a két társaság között.

A tulajdonosi jogok gyakorlójának fő feladata az Eximbank és a Mehib Rt. működésének ellenőrzése, a legfontosabb döntések meghozatala, ami szükségessé teszi, hogy a társaságok tevékenységére vonatkozó adatokat, köztük üzleti titkot is megismerjen. A fiskális fegyelem fenntartása és a költségvetési törvénynek való megfelelés érdekében a magántitok védelméhez fűződő jog korlátozása - túl azon, hogy az Eximbank és a Mehib Rt. nem is a természetes személyek, hanem a különböző gazdálkodó szervezetek vonatkozásában fejtik ki tevékenységüket - alkotmányosan elfogadható cél érdekében történik.

A 2012. évi CXIV. törvény 2012. július 24-ei hatállyal módosította az Eximtörvény 14. §-át, melynek eredményeként lehetővé vált, hogy az Eximbank és a Mehib Rt. felállításra kerülő igazgatóságának tagjai között személyi átfedés legyen. A tulajdonosi joggyakorló döntése alapján az Eximbank és a Mehib Rt. vezetősége (vezérigazgató, vezérigazgató-helyettesek) azonos személyekből állnak.

A Bit. 116. § (1) bekezdése olyan összeférhetetlenségi szabályt állapít meg, mely azon ügyletek tekintetében, ahol a Mehib Rt. és az Eximbank között biztosítási szerződés kerül megkötésre a Mehib Rt. vezető állású személyei részére - az Eximbank igazgatóságában betöltött tisztségére tekintettel - nem teszi lehetővé az adott ügylettel kapcsolatos döntés előkészítésében és meghozatalában való részvételt. A közös vezetőség akadálytalan működése érdekében indokolt a Bit. 116. § (1) bekezdésében meghatározott összeférhetetlenségi szabály hatálya alól a Mehib Rt. vezető állású személyeit kivenni.

A 15. §-hoz

Felhatalmazó rendelkezést tartalmaz.

A 16. §-hoz

A 2012. október 16-án hatályba lépett 2012. évi CXLVIII. törvényhez kapcsolódó kiegészítő, illetve átmeneti rendelkezések.

A 17. és 19. §-hoz

Technikai jellegű módosítást tartalmaznak.

A 18. §-hoz

Az Európai Parlament és a Tanács 2006. június 14-i 2006/48/EK irányelve a hitelintézetek tevékenységének megkezdéséről és folytatásáról a Magyar Export-Import Bank Zrt.-t Eximbankot, valamint a Magyar Fejlesztési Bank Zrt.-t azonos módon kezeli. Ennek megfelelően a koherens szabályozás megköveteli, hogy a törvény 6. §-ával analóg módon a Magyar Fejlesztési Bank Zrt.-re is kimondásra kerüljön, hogy OECD államokon kívüli többségi közvetlen vagy közvetett állami tulajdonú bankok a Pénzügyi Szervezetek Állami Felügyeletének engedélye hiányában és fióktelep létesítése nélkül is hitelezhessék. A törvény a jogszabályi állami kezességgel érintett alapjogviszony módosítása esetére kimondja, hogy a vonatkozó előírásokkal nem ellentétes módosítások esetén a kezesség külön jóváhagyás nélkül is fennáll. E rendelkezés az állami kötelezettségvállalás jogszabályban rögzített feltételeit nem érintő módosítások esetén biztosítja a gazdasági folyamatok rugalmasabb kezelését.

-----STARTING---POINT---VEGE---

A 20. §-hoz

Hatályba léptető rendelkezést tartalmaz.