2009. évi LXXIII. törvény indokolása

az Országos Érdekegyeztető Tanácsról

-----STARTING---POINT---ALTALANOS--- 

Az Alkotmánybíróság 40/2005. (X. 19.) AB határozatában megállapította: „a közhatalmi jogosítványokkal rendelkező, államigazgatási típusú, illetőleg államigazgatási feladatot ellátó szerv beszámoltatása, azaz a szerv feletti felügyeleti kontroll gyakorlása közhatalmi hatáskört jelent. Ennélfogva az OÉT-nek a MAT beszámoltatására adott felhatalmazása is közhatalmi jogosítvány.” A „formálisan létre sem hozott, jogi legitimációval nem rendelkező szervezet (az OÉT) értelemszerűen nem legitimálhat összetételében tőle függő, ugyancsak közhatalmat gyakorló további szervezeteket sem”. „Az Alkotmány 2. § (1) bekezdésével ellentétes alkotmányellenes helyzet keletkezett annak következtében, hogy az Országgyűlés (...) nem alkotta meg az Országos Érdekegyeztető Tanácsnak, mint az országos foglalkoztatáspolitikai érdekegyeztetés szervezetének létrehozására és működésére vonatkozó törvényi rendelkezéseket.” Az Alkotmánybíróság felhívta az Országgyűlés figyelmét, hogy az alkotmányellenes mulasztás megszüntetése érdekében jogalkotási kötelezettségének tegyen eleget.

Jelen törvény a fenti célt szolgálja.

-----STARTING---POINT---RESZLETES---

Az 1. §-hoz

A törvény személyi hatályával kapcsolatos rendelkezéseket tartalmazza.

A 2-3. §-hoz

A törvény definiálja az Országos Érdekegyeztető Tanácsot és annak célját. Az OÉT feladat- és hatáskörének meghatározásakor a munkaügyi kapcsolatokat és a munkaviszonyt, valamint a foglalkoztatást érintő országos jelentőségű kérdéseket részletesen felsorolja.

A 4-6. §-hoz

A törvény meghatározza az országos érdekegyeztetésben részt vevő szervezetekre vonatkozó feltételrendszert, mind a munkavállalói, mind a munkáltatói érdekképviseleteket illetően.

A munkaviszonnyal kapcsolatos munkáltatói és az egyéb gazdasági érdekek képviselete általában egymástól elválaszthatatlanul jelenik meg. Az országos munkavállalói érdekképviselet vonatkozásában viszont a munkaviszonnyal kapcsolatos érdekek képviselete az elsődleges. Közvetlenül, vagy közvetve országos munkáltatói érdekképviselet tagja lehet minden munkáltató, amely megfelel a jogképesség munkajogi feltételének. Az országos munkavállalói érdekképviseletnek természetes személy tagja nem lehet, az az e személyeket tömörítő szakszervezetekből, szakszervezeti szövetségekből épül fel.

Az országos érdekegyeztetésben való részvétel feltétele, hogy az adott országos érdekképviselet kellő súllyal legyen jelen a hazai és a nemzetközi gazdaságban, munkaerőpiacon, illetőleg érdekképviseleti-szakmai tevékenységben. A súly konkrét feltételeit a szociális partnerek javaslatai alapján, működésük, felépítésük eltérő jellemzőire is tekintettel állapítja meg a törvény.

A kormányzati oldal összetételére vonatkozó szabályozás megfogalmazása az OÉT működésének másfél évtizedes gyakorlata alapján történt.

A 7-9. §-hoz

A törvény meghatározza az OÉT működésével kapcsolatos alapvető rendelkezéseket. Az oldalon belüli működési rend kialakításában tág mozgásteret biztosít a szociális partnerek autonómiájának. A társadalmi párbeszédért felelős minisztérium - a szociális partnerek által delegált képviselők bevonásával, a tripartizmus elvének megfelelően - segíti az OÉT működését.

A 10-13. §-hoz

A törvény felsorolja az OÉT tagság - országos érdekképviselet súlyával kapcsolatos - feltételei megállapításához szükséges adatokat. A megmérettetésre nem csupán a tagfelvételkor, hanem azt követően is rendszeresen sor kerül, biztosítva ezzel az országos érdekegyeztetés e fórumának folyamatos legitimitását. A feltételeknek való megfelelést független tripartit szervezet, az Országos Részvételt Megállapító Bizottság állapítja meg. A törvény meghatározza az ehhez kapcsolódó adatkezelési felhatalmazást is.

A 14. §-hoz

Az OÉT működését, a szociális partnerek tárgyalási kapacitása növelését segíti a törvény, a mindenkori munkáltatói és munkavállalói járulékbevétel meghatározott hányadát biztosítva erre a célra. A felhasználás módjáról a törvény keretei között tripartit megállapodást kell kötni.

A 15. §-hoz

A törvény összefoglalja a törvényben használt fogalmak értelmezését.

-----STARTING---POINT---VEGE---

A 16. §-hoz

A záró rendelkezések között a törvény rendelkezik a hatálybalépésről. Az országos érdekegyeztetés normatív támogatására vonatkozó szabályok 2010. január 1-jén lépnek hatályba.

Az átmeneti rendelkezés célja az országos érdekegyeztetés folyamatos működésének biztosítása a tagsági kritériumok Országos Részvételt Megállapító Bizottság általi megállapításáig terjedő időszakban.

A 17-18. §-hoz

A Munka Törvénykönyve módosításának célja az új törvénnyel való összehangolás. A törvény utal az ágazati szociális párbeszédre is, amelyet szintén külön törvény szabályoz.

A 19-20. §-hoz

A munkaügyi ellenőrzésről szóló 1996. évi LXXV. törvény módosításának célja, hogy az OÉT által delegált Munkaügyi Ellenőrzést Támogató Tanács közhatalmi jogosítványa - a munkaügyi ellenőrzéssel kapcsolatos jogszabály-tervezetek véleményezése - törvényi szinten megjelenhessen.

A felsőoktatásról szóló 2005. évi CXXXIX. törvény módosításával az OÉT-nek a felsőoktatás területén gyakorolható közhatalmi jellegű jogosítványai kerülnek bele a törvény szövegébe.