2005. évi CLXVIII. törvény indokolása

az áruk ideiglenes behozataláról, Isztambulban, 1990. június 26-án kelt Egyezmény és mellékletei kihirdetéséről

Indokolás

Az Európai Unióhoz történő csatlakozásról szóló Szerződésben a Magyar Köztársaság vállalta, hogy csatlakozik azokhoz a szerződésekhez, amelyeket a jelenlegi tagállamok és/vagy az Európai Közösség megkötött és alkalmaz.

Ezek közé tartozik az áruk ideiglenes behozataláról, Isztambulban, 1990. június 26-án kelt sokoldalú egyezmény, melynek részes felei: több mint 50 állam és az Európai Közösség.

Az Egyezmény az ideiglenes behozatalt különböző területeken szabályozó multilaterális szerződéseket foglalja egybe abból a célból, hogy a közös kereskedelempolitikai elvek érvényesítése áttekinthető, egységes rendelkezések alapján, egyeztetett okmányok alkalmazásával történjék.

A Magyar Köztársaság részéről az Egyezményt a meghatalmazott 1991. június 25-én aláírta az utólagos megerősítés jogának fenntartásával.

Az Országgyűlés 35/2004. (IV. 26.) OGY határozatával megerősítette a szóban forgó Egyezményt és annak mellékleteit. A megerősítésről szóló okirat letétbehelyezése Brüsszelben, 2004. április 28-án megtörtént. Az Egyezmény és mellékletei a megerősítő okirat letétbe helyezése után három hónappal, 2004. július 28-án hatályba léptek a Magyar Köztársaság tekintetében.

Az Európai Unió Tanácsa a 93/329/EGK 1993. március 15-i határozatában döntött a Közösség csatlakozásáról az Egyezményhez. A határozat értelmében a Közösség részéről elfogadták az Egyezmény valamennyi mellékletét néhány fenntartással, ugyanis az érintett öt rendelkezés végrehajtása nem tartozik kizárólagosan a közösségi vámjog hatálya alá.

A Magyar Köztársaság részéről a fenntartásokat 2005. január hónapban jelentettük be a 119/2004. (XI. 10) OGY határozat szerint, melyek megegyeznek a Tanács határozatában rögzített közösségi fenntartásokkal, ezáltal is biztosítva a koherenciát.

A fenntartásokat a nemzetközi szerződésekkel kapcsolatos eljárásról szóló 2005. évi L. törvény 10. § (6) bekezdésével összhangban kormányrendelettel hirdetjük ki, mivel azok nem kizárólagosan törvényalkotási tárgykörbe tartoznak, az anyagi jogot nem érintik. Ez a megoldás biztosítja, hogy a fenntartások jövőbeni esetleges, - elsősorban az Európai Közösség részéről támasztott követelményeknek megfelelő -, változtatását az elvárásoknak megfelelően időben követni tudjuk.

Az Egyezménybe foglalt tizenhat sokoldalú szerződésből a Magyar Köztársaságban kihirdetett tizenegynek a hatályát továbbra is indokolt fenntartani a harmadik államokkal való kapcsolataink sérülésének elkerülése érdekében. A jelen Egyezmény mellékletei ugyanis kizárólag az ezen Egyezmény részes államai tekintetében lépnek az azonos tárgyú, részükről korábban elfogadott szerződések helyébe.

A jogalkotásról szóló 1987. évi XI. törvény 16. § (1) bekezdésére, valamint a nemzetközi szerződésekkel kapcsolatos eljárásról szóló 2005. évi L. törvényben foglaltakra tekintettel az Egyezményt törvénnyel kell kihirdetni.