2016. évi CLXXVII. törvény indokolása

a Magyarország Kormánya és az Ománi Szultánság Kormánya között a jövedelemadók területén a kettős adóztatás elkerüléséről és az adóztatás kijátszásának megakadályozásáról szóló Egyezmény kihirdetéséről

Általános indokolás

A kétoldalú gazdasági kapcsolatok fejlődését nagymértékben elősegíti a jogilag megfelelően szabályozott gazdasági környezet. Az adóegyezmény megkötése kedvezőbb, áttekinthetőbb gazdasági és jogi hátteret biztosít mindkét szerződő fél befektetői számára, így az Egyezmény megkötésével a gazdasági kapcsolatok élénkülésére, a tőkebefektetések növekedésére számíthatunk.

A Magyarország és az Ománi Szultánság között megkötött, kettős adóztatás elkerüléséről szóló Egyezmény fő célja az adóztatás szabályozása, kiszámíthatóvá tétele a kétoldalú kapcsolatokban.

A 85/2011. (X. 7.) ME határozat adott felhatalmazást arra, hogy tárgyalásokat kezdjünk Ománnal a jövedelemadók területén a kettős adóztatás elkerüléséről és az adóztatás kijátszásának megakadályozásáról szóló egyezmény megkötéséről. A megállapodás szövegében a tárgyaló feleknek sikerült 2012-ben megállapodniuk, a szöveg végleges megállapítására felhatalmazást adó 1431/2012. (X. 9.) Korm. határozat megjelenését követően az Egyezmény hazánk részéről aláírhatóvá vált. Az aláírási esemény lebonyolítására 2016. november 2-án, Ománban került sor.

Az Egyezmény hatálya a jövedelemadókra terjed ki. Jelentősége, hogy alkalmazásával kizárja a magánszemélyek, illetve vállalkozások jövedelmének kettős adóztatását oly módon, hogy meghatározza, hogy az egyes jövedelemfajták tekintetében melyik szerződő félnek milyen körben van adóztatási joga.

Az Egyezmény a szerződő felek illetékes hatóságai számára megfelelő információcserére nyújt lehetőséget, biztosítja továbbá azt, hogy bármelyik szerződő fél egyeztető eljárás lefolytatását kezdeményezze a másik félnél, amennyiben úgy látja, hogy annak adóztatása nem felel meg az Egyezmény rendelkezéseinek.

Az Egyezmény tartalmát tekintve megfelel a nemzetközi gyakorlatnak, az OECD modellegyezményben és annak kommentárjában elfogadott elveknek és szabályoknak, valamint az általunk eddig megkötött más kétoldalú adóegyezményekben foglaltaknak.

Az Egyezmény tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

Részletes indokolás

Az Ománi Szultánsággal megkötött, kettős adóztatás elkerüléséről szóló egyezmény alapvetően az OECD Modellegyezmény szabályait követi és megfelel a magyar szerződéskötési gyakorlatnak.

Az 1. §-hoz

Az Országgyűlés által az Egyezmény kötelező hatályának elismerésére adott felhatalmazásról rendelkezik.

A 2. §-hoz

Az Egyezmény kihirdetéséről rendelkezik.

A 3. §-hoz

Az Egyezmény hiteles angol és magyar nyelvű szövegét tartalmazza.

Az Egyezmény főbb rendelkezései a következők:

- 2. cikk: Az Egyezmény hatálya a jövedelemadókra terjed ki.

- 4. cikk: A nem természetes személyek belföldi illetőségét kettős illetőség esetén a tényleges üzletvezetés helye határozza meg.

- 5. cikk: Építkezési tevékenység esetében 6 hónap után keletkezik telephely. Szolgáltatás esetén akkor keletkezik telephely, ha a tevékenység bármely 12 hónapos időszakon belül meghaladja a 6 hónapot.

- 8. cikk: A hajózásból és légi forgalomból származó nyereség a vállalkozás illetőségének államában adózik.

- 10. cikk: Az osztalékra a forrásadó mértéke 10%, amennyiben a haszonhúzó magánszemély, illetve 0% minden más esetben.

- 11. cikk: A kamatra nincs forrásadó.

- 12. cikk: A jogdíjra 8% a forrásadó.

- 14. cikk: Az Egyezmény önálló cikkben szabályozza a szabad foglalkozásból származó jövedelem adóztathatóságát.

- 18. cikk: A társadalombiztosítási rendszer keretében fizetett nyugdíj csak a kifizetés államában adóztatható.

- 21. cikk 1. bekezdés: A vendégtanár két évig nem adóztatható a fogadó államban.

- 23. cikk 2. bekezdés: A kettős adóztatás elkerülésére ománi részről a beszámítás módszerét alkalmazzák.

- 26. cikk: Az OECD Modellegyezmény 2008. évi felülvizsgálata szerinti teljes körű információcseréről rendelkezik, amely kizárja a belföldi érdek hiányára hivatkozást (4. bekezdés), valamint a banktitok és a tulajdonosi érdekeltségre vonatkozó információ kiadását is kötelezővé teszi (5. bekezdés).

- 28. cikk: Az Egyezmény kedvezményeinek korlátozását tartalmazza a nemzetközi adókijátszás eseteinek kiszűrése céljából.

- A jegyzőkönyv 2. pontja: A felek meghatározták a tényleges üzletvezetés helyének fogalmát.

A 4. §-hoz

Az első három bekezdés a törvény hatálybalépéséről rendelkezik, a negyedik bekezdés pedig a törvény végrehajtásáért felelős minisztert nevezi meg.