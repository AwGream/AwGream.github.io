1995. évi XVIII. törvény indokolása

az 1949. augusztus 12-én kötött Genfi Egyezményeket kiegészítő és a nemzetközi fegyveres összeütközések áldozatainak védelméről szóló Jegyzőkönyv I. számú melléklete módosításának kihirdetéséről, valamint az 1989. évi 20. törvényerejű rendelet módosításáról

INDOKOLÁS

A Magyar Köztársaság részese valamennyi jelentős nemzetközi hadijogi egyezmények, köztük a háború áldozatainak (sebesültek, betegek, hadifoglyok, polgári lakosság) védelmével foglalkozó, 1949. évi Genfi Egyezményeknek, azok 1977. évi kiegészítő jegyzőkönyveinek.

A két jegyzőkönyv - amelyek közül az első a nemzetközi fegyveres összeütközések áldozatainak védelméről szól - az 1989. évi 20. törvényerejű rendelettel került kihirdetésre.

A jegyzőkönyv I. számú melléklete azonosság megállapítására vonatkozó előírásokat tartalmaz. A melléklet módosítása a védett személyekről gondoskodni hivatott szakszemélyzet jobb megkülönböztetését, működési feltételei javítását szolgálja. A módosítás technikai szakértők által kidolgozott javaslataival az illetékes magyar hatóságok is egyetértettek. A módosítás hatályba lépéséhez szükséges diplomáciai jegyzékváltás megtörtént.

A törvényjavaslat az 1989. évi 20. tvr.-hez hasonló módon az 1. §-ában a módosítás kihirdetéséről rendelkezik, a 2. §-ban közli a hivatkozott melléklet - módosítással létrejött új, teljes - szövegének hivatalaos, magyar nyelvű fordítását.

A 3. és 4. § az ügykör szerint érintett minisztériumok, országos hatáskörű szervek és a Magyar Vöröskereszt végrehajtási feladataival kapcsolatos rendelkezéseket tartalmaz.

A Javaslat 5. §-a a hatályba lépésről rendelkezik. A melléklet diplomáciai úton történő módosítására - a jegyzőkönyv előírásai alapján - lefolytatott eljárás eredményeként, a módosítás a jegyzőkönyvben részes államokra, a letéteményes által közölt, 1994. március 1-jei időponttal hatályba lépett. Ezért a törvény rendelkezéseit is e naptól kell alkalmazni.