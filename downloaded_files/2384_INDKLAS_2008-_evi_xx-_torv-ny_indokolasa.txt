2008. évi XX. törvény indokolása

a Magyar Köztársaság minisztériumainak felsorolásáról szóló 2006. évi LV. törvény módosításáról

-----STARTING---POINT---ALTALANOS--- 

A törvény a minisztériumi szerkezetet olyan módon alakítja át, hogy a Gazdasági és Közlekedési Minisztérium, továbbá az Önkormányzati és Területfejlesztési Minisztérium helyén három új minisztérium jöjjön létre: az infrastrukturális ügyekért felelős Közlekedési, Hírközlési és Energiaügyi Minisztérium, a gazdaságfejlesztési ügyekért felelős Nemzeti Fejlesztési és Gazdasági Minisztérium, illetve az önkormányzati és az önkormányzatokhoz szorosan kapcsolódó más ügyekért felelős Önkormányzati Minisztérium. A törvény emellett a hatékonyabb kormányzati munkavégzés elősegítése érdekében lehetővé teszi, hogy egy minisztériumban két államtitkár működhessen.

-----STARTING---POINT---RESZLETES---

Az 1. §-hoz

A törvény a Magyar Köztársaság minisztériumainak felsorolásáról szóló 2006. évi LV. törvény módosításával létrehozza a Közlekedési, Hírközlési és Energiaügyi Minisztériumot, a Nemzeti Fejlesztési és Gazdasági Minisztériumot, valamint az Önkormányzati Minisztériumot.

-----STARTING---POINT---VEGE---

A 2. §-hoz

A törvény meghatározza, hogy a Közlekedési, Hírközlési és Energiaügyi Minisztérium a közlekedési, energiapolitikai, bányászati, elektronikus hírközlési és postaügyekkel foglalkozik. A Nemzeti Fejlesztési és Gazdasági Minisztérium a gazdaságpolitikáért, az iparügyekért, a kereskedelemért, a külgazdaságért, a területfejlesztésért és területrendezésért, a településfejlesztésért és településrendezésért, az építésügyért és a fejlesztéspolitikáért felel. Az Önkormányzati Minisztérium a helyi önkormányzatokért, a sportpolitikáért, a katasztrófák elleni védekezésért, a köziratok kezelésének szakmai irányításáért, a lakásgazdálkodásért és lakáspolitikáért, a turizmusért, a választójogi és népszavazási szabályozásért, a választások és népszavazások lebonyolításáért és a közigazgatás-szervezésért felelős. A kutatás-fejlesztés és technológiai innováció, valamint a tudománypolitika tárca nélküli miniszter hatáskörébe tartozik.

A törvény meghatározza az új minisztériumok felállításához szükséges költségvetési jogi szabályokat, illetve rendelkezik a jogutódlásról is.

A törvény azzal, hogy lehetővé teszi egy minisztériumba két államtitkár kinevezését is, kellően rugalmas törvényi kereteket ad a hatékony minisztériumi munkavégzéshez. A rendelkezés elfogadása nem jár automatikusan minden minisztériumba új államtitkár kinevezésével.