2005. évi CXV. törvény indokolása

az Európai Közösségek tisztviselőit és az Európai Unió tagállamainak tisztviselőit érintő korrupció elleni küzdelemről szóló, 1997. május 26-án kelt egyezmény kihirdetéséről

Indokolás

Jelen törvény tárgyát az Európai Közösségek tisztviselőit és az Európai Unió tagállamainak tisztviselőit érintő korrupció elleni küzdelemről szóló, 1997. május 26-án kelt egyezmény törvénnyel történő kihirdetése képezi.

Az Európai Unió tagállamai - felismerve, hogy a nemzeteken átívelő korrupció elleni harc csak akkor lehet sikeres, ha a tagállamok belső joga egyaránt büntetni rendeli a külföldi tisztviselők és a nemzetközi szervezetek tisztviselői által elkövetett korrupciós bűncselekményeket - úgy határoztak, hogy nemzetközi egyezményt hoznak létre az Európai Közösségek tisztviselőit és az Európai Unió tagállamainak tisztviselőit érintő korrupció elleni hatékonyabb küzdelem érdekében.

Az egyezmény előírja, hogy minden tagállam megteszi a szükséges intézkedéseket az egyezményben meghatározott tisztviselők által elkövetett aktív és passzív korrupció bűncselekménynek minősítése érdekében.

Az egyezmény alapján az a tagállam, amely nem adja ki saját állampolgárát, indokolt esetben a saját hatósága elé terjeszti az ügyet büntetőeljárás lefolytatása végett. Ezzel kapcsolatban megjegyezzük, hogy az Európai Unió tagállamai között a kiadatási eljárást felváltotta az európai elfogatóparancsról és a tagállamok közötti átadási eljárásról szóló, 2002. június 13-i, 2002/548/IB tanácsi kerethatározaton alapuló átadási eljárás.

Az egyezmény együttműködési kötelezettséget ír elő a tagállamok számára, ha a büntetőeljárás legalább két tagállamot érint.

Az egyezmény rendelkezik arról, hogy a tagállamok alkalmazzák büntetőjogukban a ne bis in idem (kétszeri büntetés tilalma) szabályát.

Az egyezmény értelmezéséről vagy alkalmazásáról a tagállamok között keletkezett bármely vitát - ha a kétoldalú megoldás nem lehetséges, és az Európai Unióról szóló szerződés VI. címében foglalt eljárás sem vezet eredményre - a vitában érintett fél az Európai Bíróság elé utalhatja.

A 2001. évi CXXI. törvény a közélet tisztasága elleni bűncselekmények törvényi tényállásait több ponton módosította, tekintettel arra, hogy az elmúlt évtizedben sorra születtek a különböző nemzetközi szervezetekben a korrupcióval szembeni harmonizált, hatékony büntetőjogi fellépés céljával készült egyezmények, így többek között az Európai Közösségek tisztviselőit és az Európai Unió tagállamainak tisztviselőit érintő korrupció elleni küzdelemről szóló egyezmény is.

A büntetőjogi felelősség megállapítása szempontjából a Büntető Törvénykönyvről szóló 1978. évi IV. törvény (a továbbiakban: Btk.) XV. Fejezetének VII. Címe tartalmazza a közélet tisztasága elleni bűncselekményeket, a VIII. Címe pedig (a Btk.-nak az 1998. évi LXXXVII. törvénnyel történt módosítása óta) a nemzetközi közélet tisztasága elleni bűncselekményeket. A Btk. ilyen irányú kibővítésének indoka az volt, hogy az Országgyűlés 1998-ban megerősítette a Gazdasági Együttműködési és Fejlesztési Szervezet (OECD) tagállamai és más államok által Párizsban, 1997. november 21-én elfogadott, a külföldi hivatalos személyek megvesztegetése elleni küzdelemről szóló Egyezményt (amelyet később a 2000. évi XXXVII. törvénnyel ki is hirdetett az Országgyűlés).

Az európai elfogatóparancsról és a tagállamok közötti átadási eljárásról szóló 2002. június 13-i, 2002/548/IB tanácsi kerethatározat a tagállamok között hatályban lévő kiadatási egyezmények helyébe lépett. Az Európai Unió tagállamaival folytatott bűnügyi együttműködésről szóló 2003. évi CXXX. törvény II. fejezete rendelkezik az európai elfogatóparancs végrehajtásáról. E törvény alapján, az Európai Unión belül - bizonyos feltételek mellett - magyar állampolgár is átadható. Ugyancsak ez a törvény - összhangban a Btk. 6. §-ával és a büntetőeljárásról szóló 1998. évi XIX. törvény 579. §-ával - kimondja a kétszeri büntetés tilalmát is.

Az egyezményhez fenntartást kizárólag a 7. cikk (2) bekezdésében és a 10. cikk (2) bekezdésében foglaltak szerint lehet tenni. A fenntartások bejelentésére a csatlakozási okirat letétbe helyezésekor volt lehetőség.

A 7. cikk (1) bekezdése meghatározza azokat az eseteket, amelyekben a tagállamok megtesznek minden szükséges intézkedést joghatóságuk megállapítása érdekében. Tekintettel arra, hogy a magyar büntetőjog nem ismeri a sértett/passzív alany állampolgársága alapján meghatározott joghatóságot, a Magyar Köztársaság a 7. cikk (1) bekezdés c) pontjának alkalmazását zárta ki fenntartásában.

A 10. cikk (1) bekezdése szerint a tagállamok alkalmazzák a ne bis in idem szabályt nemzeti büntetőjogukban. A (2) bekezdés szerint e szabály alkalmazását nyilatkozatban ki lehet zárni bizonyos esetekben. A Magyar Köztársaság a ne bis in idem szabály alkalmazását kizárta azokra az esetekre nézve, amikor a külföldön hozott ítélet alapjául szolgáló tények a tagállam biztonsága vagy egyéb alapvető érdekei ellen irányuló bűncselekménynek minősülnek, illetve amikor a külföldön hozott ítélet alapjául szolgáló tények a tagállam egyik köztisztviselőjének tevékenysége során jöttek létre és hivatali kötelességével ellentétesek.

Az egyezmény 12. cikk (4) bekezdése szerint a tagállamok nyilatkozhatnak arról, hogy az Európai Bíróság hatáskörét elfogadják-e az egyezmény 1-3. és 12-16. cikkeinek értelmezésére vonatkozó előzetes döntés meghozatalára. Tekintettel a 2088/2003. (V. 15.) Korm. határozatra, e cikkhez a Magyar Köztársaság nyilatkozatában az Európai Bíróság joghatóságát az Európai Unióról szóló szerződés 35. cikke (3) bekezdésének b) pontjában meghatározottak szerint fogadta el.

Az egyezmény 90 nappal az után lép hatályba, hogy az utolsó tagállam - azon tagállamok közül, amelyek az egyezmény megkötésekor, 1997-ben az EU tagjai voltak - értesíti az Európai Unió Tanácsának főtitkárát azon eljárás befejeződéséről, amelyet saját alkotmányos követelményei határoznak meg az egyezmény elfogadására. 2005. június 30-án utolsó ilyen tagállamként Luxemburg ratifikálta az egyezményt, így az 2005. szeptember 28-án hatályba lépett.

Az egyezményhez történő magyar csatlakozás tárgyában az Országgyűlés 31/2005. (IV. 27.) OGY határozatával döntött, a Magyar Köztársaság csatlakozási okiratának letétbe helyezésére 2005. június 13-án került sor.