1997. évi LXXVI. törvény indokolása

az állam tulajdonában lévő vállalkozói vagyon értékestéséről szóló 1995. évi XXXIX. törvény módosításáról

-----STARTING---POINT---ALTALANOS--- 

Az állam tulajdonában lévő vállalkozó vagyon értékesítéséről szóló 1995. évi XXXIX. törvény, illetőleg a módosítására vonatkozó 1997. évi IV. törvény (a továbbiakban: Priv. tv.) megfelelő jogszabályi keretet biztosított a privatizációs feladat végrehajtásához. A magánosítás folyamatának befejezése előtt azonban a gazdasági társaságokat érintő tulajdonosi struktúraváltozás szükségessé tette a Priv. tv. tartós állami tulajdonrésszel működő társaságokról szóló mellékletének felülvizsgálatát és ennek alapján a megfelelő irányú módosítását.

A Priv. tv. melléklete 193 a nemzetgazdaság működése, illetve a lakosság alapellátása szempontjából állami tulajdonrésszel rendelkező kiemelt társaságot határoz meg. Az e körbe tartozó egyes társaságok esetében egyrészt időközben megszűntek a besorolás korábbi okai, másrészt indokolatlanul magas, illetve néhány esetben alacsony az állami tulajdonrész mértékének meghatározása. A módosítás mindösszesen 80 társaságot érint. Ennek keretében az állami tulajdonrész 40 társaság esetében csökken, amelyből 12 társaság teljes mértékben törlésre kerül, emelkedéssel mindösszesen 10 társaság érintett és 18 társaság kerül újonnan besorolásra, többségében 1 db. szavazatelsőbbséget biztosító részvény meghatározásával.

A törvény csak kisebb mértékben módosítja a törvény mellékletében meghatározott és a tartós állami tulajdonú részesedéssel működő társaságok körét. Ennek keretében a fő tendencia a tartós állami tulajdoni kör, illetőleg részesedés értékesítés útján történő további szűkítése, illetőleg a tulajdonosi jogokat gyakorló miniszterhez tartozó társaságok pontosítása. Ez azonban többségében nem érinti a tulajdonosi jogokat gyakorló alá tartozó egyes társaságok más joggyakorló hatáskörébe történő átsorolását. Az ilyen indokolt átsorolásra a privatizációs folyamat befejezésével és a tartós állami tulajdonban maradó társaságok vagyonkezelésével összefüggő szabályozás biztosít lehetőséget.

A törvény a Priv. tv. alapvető, illetőleg a jogalkalmazás során eddig bevált további rendelkezéseit nem módosítja, illetve a vagyoni kör tekintetében hatályát - az erdők vonatkozásában - kisebb mértékben pontosítja.

-----STARTING---POINT---RESZLETES---

Az 1. §-hoz

A közel 7 éves privatizációs folyamat eredményeként a gazdálkodó szervezetek tekintetében megszűnt az állami tulajdon tulsúlya és a nemzetgazdaság közel 80%-a magántulajdonba került.

A tulajdonosi szerkezetváltás mellett azonban nem szűnt meg az az igény, hogy a nemzetgazdaság működése, illetve a lakosság alapellátása szempontjából legfontosabb stratégiai társaságok esetében a lényeges tulajdonosi döntéseknél - a piaci verseny indokolatlan korlátozása nélkül az állam a társadalmi érdeket érvényesíthesse.

Az érdekérvényesítés biztosítására került sor a Priv. tv. mellékletében a nemzetgazdaság működése szempontjából jelentős gazdasági társaságok tartós állami tulajdonrészének meghatározására. A magánosítás folyamatának befejezése előtt azonban szükségessé vált annak felülvizsgálata, hogy a törvény mellékletében szereplő társaságok e körbe történő besorolása, illetve az állami tulajdonrész fenntartása - az időközben bekövetkezett változásokra is tekintettel - indokolt-e.

A bekövetkezett gazdasági fejlődés eredményeként megállapítható, hogy az állam szükséges rendelkezési joga ma már nemcsak a többségi tulajdoni részesedésen, hanem ettől eltérő részesedés esetén a megfelelő szavazati jogon keresztül is érvényesülhet és célszerű, ha ezt a mellékletben felsorolt társaságok esetében a Priv. tv. is tükrözi. Ennek az állami rendelkezési jognak a biztosítására a szavazatelsőbbséget biztosító részvény és a hozzá fűződő jogok törvényi szintű szabályozása látszik a legalkalmasabbnak.

A törvénynek ez a megoldása egyébként összhangban áll a Gt. 234. §-ának (2) bekezdésében foglalt rendelkezésével, amely szerint törvény vagy felhatalmazása alapján az alapszabály eltérő tagsági jogokat biztosító részvények kibocsátását is elrendelheti. Az e részvényhez fűződő jogokat azonban jelenleg sem a gazdasági társaságokról szóló 1988. évi VI. törvény (a továbbiakban: Gt.), sem más jogszabály nem állapítja meg. A törvény erre vonatkozó rendelkezése egyúttal pótolja a szabályozás tárgyát képező tartós állami tulajdonban maradó társaságok tekintetében e hiányosságot. A Gt. keretjelleggel lehetőséget biztosít a szavazatelsőbbséget biztosító részvény kibocsátásra, amelyhez fűződő speciális jogokat az ágazati törvények határozhatják meg. Az állami tulajdonrésszel működő gazdasági társaságok tekintetében pedig a Priv.tv. ágazati törvénynek számít.

A szavazatelsőbbséget biztosító részvény tényleges szerepét elsősorban az határozza meg, hogy mely kérdésekben ad a tulajdoni hányadtól független egyetértési jogot. A törvény a szavazatelsőbbséget biztosító részvényhez fűződő jogok meghatározása során abból a mértéktartásból indul ki, hogy rendelkezései ne jelentsenek az érintett társaságok számára szükségtelen korlátozást és ne járjanak a döntési jogkörök indokolatlan elvonásával.

E követelmények figyelembevételével a tervezet rendelkezése a szavazatelsőbbséget biztosító részvény tulajdonosának közgyűlésen gyakorolható egyetértési jogot tart fenn a társaságot érintő olyan stratégiai döntések tekintetében, mint az alaptőke csökkentése, az egyes részvényfajtákhoz fűződő jogok megváltoztatása, továbbá a társaság jogutód nélküli megszüntetése, a társaság egyesülése, szétválása, átalakulása, beolvadása, illetve üzletrész átruházása.

A törvény rendelkezése szerinti jogosítványok alkalmasak annak az igénynek az érvényesítésére, hogy váratlanul ne szűnhessen meg például az energia vagy élelmiszer-alapellátás, illetőleg egyesülés, beolvadás és más módon ne alakulhassanak ki nemkívánatos vertikális vagy horizontális monopóliumok, amelyek a monopolár révén a szolgáltatást igénybevevőket kényszerhelyzetbe hozzák és anyagilag aránytalanul megterhelik.

Az energiaellátás biztonságának fenntartásával kapcsolatos intézkedésekről szóló 2030/1996. (II. 14.) Korm. határozat 3. pontja szerint a Priv. tv. módosításával az energiaipari társaságok szavazatelsőbbségi részvényei tekintetében a tulajdonosi jogok gyakorlását át kellett telepíteni az ágazati felügyeletet ellátó ipari, kereskedelmi és idegenforgalmi miniszterhez.

A törvény az erre vonatkozó rendelkezésének kialakításánál azonban figyelemmel kellett lenni arra a körülményre is, hogy a kormányzati döntés a tulajdonosi jogok gyakorlását kettéválasztja, amikor csak a szavazatelsőbbségi és nem az összes részvények tekintetében intézkedik. Ezzel összhangban a tervezet a jogok gyakorlását megosztja és e szerint a 2220/1995. (VIII. 4.) Korm. határozat mellékletében a szavazatelsőbbségi részvény tulajdonosa részére megállapított jogokat az ipari, kereskedelmi és idegenforgalmi, míg a további állami tulajdonban lévő részvények tulajdonosi jogait változatlanul az ÁPV Rt. gyakorolja.

A 2. §-hoz

A Priv. tv. 24. §-ának (2) bekezdése szűk körben lehetővé teszi, hogy az ÁPV Rt. hozzárendelt vagyona felhasználásával a privatizáció előmozdítására gazdasági társaságot létesítsen, vagy ilyen társaságban részesedést szerezzen. Magyarország a magánosítás folyamatát illetően olyan kiemelkedő szakmai tapasztalatokra tett szert, amelyek átvételére és hasznosítására a térség számos országából, sőt földrajzilag távolabb lévő országokból is igény merült fel. Ennek a külkapcsolatokban rendszeresen jelentkező igénynek a kielégítésére a törvény vonatkozó módosítása társaság létesítésével kíván lehetőséget biztosítani.

Az 3. §-hoz

A Priv. tv. módosítással érintett rendelkezése egyrészt nincs összhangban a gazdasági társaságok tevékenységét meghatározó legfontosabb jogszabályok rendelkezéseivel, másrészt gyakorlati alkalmazása is akadályba ütközik.

A Polgári Törvénykönyv ugyanis nem tartalmaz olyan rendelkezést, amely vételre történő felajánlási kötelezettséget jelentene, illetve a Gt. is csak a tag, illetve a társaság részére biztosít elővásárlási jogot a társaság üzletrésze tekintetében, de ez sem jelent vételre felajánlási kötelezettséget. E kötelezettség teljesítése pedig például bemutatóra szóló részvény esetében, nem lehetséges, mivel nem állapítható meg a részvényesek száma és tulajdonlásuk aránya. A törvény a vonatkozó rendelkezés pontosításával kívánja feloldani ezt az ellentmondást azzal, hogy a kötelezettség a teljesíthetőségre tekintettel lehetőséggé válna.

A 4. §-hoz

A Priv. tv. mellékletében felsorolt tartós állami tulajdonrésszel működő társaságok körét és az állami tulajdon hányadát módosítja a melléklet.

-----STARTING---POINT---VEGE---

A 5. §-hoz

A törvény záró rendelkezése a hatálybaléptetésre vonatkozik.