2002. évi IV. törvény indokolása

a közúti járművek, valamint az azokba szerelhető és/vagy azokon használható tartozékok és alkatrészek műszaki világ-előírásainak kidolgozásáról szóló, Genfben, 1998. június 25-én aláírt Egyezmény kihirdetéséről

INDOKOLÁS

A gépjárművek, gépjárműalkatrészek és tartozékok nemzetközi kereskedelmének megkönnyítése céljából az ENSZ keretében kidolgozták és Genfben, 1958. március 20-án aláírták a gépjárműalkatrészek és tartozékok minőségének jóváhagyására vonatkozó egységes feltételek elfogadásáról és a minőségi jóváhagyás kölcsönös elismeréséről szóló többoldalú nemzetközi egyezményt (1958. évi Genfi Egyezmény). Az Egyezményhez hazánk 1960-ban csatlakozott és az egyezményt az 1960. évi 21. törvényerejű rendelet hirdette ki.

Az Egyezmény beváltotta a hozzáfűzött reményeket, az európai országok többsége Szerződő Féllé vált, sőt az utóbbi időben mind több tengerentúli ország is csatlakozott hozzá, illetve jelezte csatlakozási szándékát. Az USA - eltérő jogi rendszere miatt- ezen Egyezményhez nem csatlakozott.

A 1990-es évek elején a megváltozott körülmények és a növekvő igények miatt kezdődött meg az 1958. évi Genfi Egyezmény korszerűsítése, a munkában az USA is részt vett. Az átdolgozott Egyezményhez végül nem csatlakoztak, hanem egy újabb egyezmény kidolgozását javasolták.

Az új (párhuzamos) Egyezmény célja egységes közúti jármű műszaki világ-követelmények kidolgozása és alkalmazása. Ez az Egyezmény is keretjellegű. Az Egyezmény részes országai javaslatot tehetnek az egyes részterületekre vonatkozó előírásokra, amelyek elfogadásáról szavazással döntenek. Az a Szerződő Fél, amely megszavazza egy műszaki világ-előírás elfogadását, köteles a műszaki világ-előírást hazája jogrendjébe bevezetni és az ENSZ Főtitkárát, mint letéteményest erről tájékoztatni. Az Egyezmény nem tartalmazza a későbbiekben kidolgozásra kerülő előírások alapján adott jóváhagyások kölcsönös elismerésének intézményét.

Az Egyezmény 2000. augusztus 25-én lépett hatályba. A 11/2001. (III. 9.) OGY határozat alapján hazánk a csatlakozási okmányt 2001. június 22-én helyezte letétbe.

Az Egyezményben foglaltak hazai végrehajtásában ugyanazon szervek és szakértők vesznek részt, mint az 1958. évi Genfi Egyezmény végrehajtásában. A feladat teljesítéséhez így újabb szervek bevonására vagy létesítésére nincs szükség, csupán a többlet feladatokhoz kell kisebb mértékben a háttér szervezetek kapacitását fejleszteni és finanszírozni.

Az Egyezmény nemzetközi fóruma - 1958. Genfi Egyezményhez hasonlóan - az ENSZ GB WP 29 munkacsoport.