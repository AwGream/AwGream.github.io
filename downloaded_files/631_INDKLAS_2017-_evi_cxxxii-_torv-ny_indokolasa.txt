2017. évi CXXXII. törvény indokolása

egyes állam által nyújtott támogatások és ösztöndíjak adómentességéről

-----STARTING---POINT---ALTALANOS--- 

A törvény egyes állam által nyújtott támogatások és ösztöndíjak adómentességének törvénybe iktatását, illetve egyes ösztöndíjban részesülők egészségügyi szolgáltatásra való jogosultságának rendezését kezdeményezi.

 
-----STARTING---POINT---RESZLETES---

Az 1. §-hoz

A törvény a mellékletben foglalt módosításokat rendeli el az Szja tv. 1. számú mellékletében.

A rendelkezés kiterjeszti az Szja tv. 1. számú melléklet 2. pont 2.12. pontjának hatályát a hősi halott túlélő élettársára, mely egyrészt pontosító jellegű rendelkezés, másrészt a társadalom felelősségvállalását is erősíti a hősi halottak hozzátartozói iránt.

A törvény a Balassi Bálint-ösztöndíjprogram keretében folyósított ösztöndíjakon kívül a programban biztosított egyéb juttatások adómentességéről rendelkezik.

A honvédelmi miniszter az elmúlt időszakban több olyan ösztöndíjat is alapított, amelyek jelenleg nem sorolhatóak be az Szja tv. 1. számú mellékletében lévő, személyi jövedelemadó mentességi körbe. A törvény ezt pontosítja a honvédelemért felelős miniszter által alapított, különböző célt szolgáló ösztöndíjak adómentessé tételével, mely egyrészt a tehetséges, de hátrányos helyzetű fiatalokat szolgáló könnyítés, másrészt a szerződéses, illetve önkéntes tartalékos szolgálatvállalást ösztönző ösztöndíjban részesülők helyzetét javítja.

Az Szja tv. 1. számú melléklet 4.38. ponthoz: A Visegrádi Csoport 2017-2018. évi magyar elnökségének megvalósításáról szóló 1492/2017. (VIII. 7.) Korm. határozat 4. pontja a külpolitikáért felelős miniszter feladataként írja elő, hogy gondoskodjon a diplomáciai együttműködés fejlesztését elősegítő programok kidolgozásáról, a Visegrádi Együttműködés eredményeit és jövőjét fókuszba állító külügyi és külgazdasági kutatási, disszertációs és publikációs tevékenység támogatásáról, a külpolitika iránt érdeklődő fiatal szakemberek külügyi igazgatás keretébe történő bevonásának elősegítéséről. A feladat végrehajtására a miniszter ösztöndíjprogramot fog működtetni, melynek keretében biztosított ösztöndíjak és egyéb juttatások adómentességét biztosítja a törvény.

Az Szja tv. 1. számú melléklet 4.39. ponthoz: A Kormány a 160/2017. (VI. 28.) Korm. rendeletében Michalicza-ösztöndíjat alapított, melyet a felsőfokú végzettséggel rendelkező ápolók és mentőtisztek pályázat útján nyerhetnek el, ha mesterfokozat vagy okleveles ápolói képzettség megszerzése érdekében egyetemi képzésben vesznek részt. A törvény a folyósítás időpontjától függetlenül adómentesként nevesíti az ösztöndíjat.

Az Szja tv. 1. számú melléklet 4.40. ponthoz: A törvény szerint adómentes a kormányrendeletben meghatározott Szabóky Adolf Szakképzési Ösztöndíj is.

Az Szja tv. 1. számú melléklete új adómentes jogcímekkel egészül ki.

2018. január 1-jétől adómentes az első sikeres nyelvvizsga és az első emelt szintű, idegen nyelvből tett érettségi vizsga díjának jogszabály szerint megtérített összege.

A hallgatói hitelrendszerről szóló 1/2012. (I. 20.) Korm. rendelet alapján az állam vissza nem térítendő állami támogatásként 2018. január 1-jétől a gyermekvállaláshoz kapcsolódóan elengedi a gyermeket vállaló, illetve nevelő nők diákhitel tartozásának meghatározott részét vagy annak egészét. A törvény az elengedett összeget adómentessé teszi. Emellett a törvény alapján adómentessé válik a munkáltató által a munkavállaló számára a diákhitel törlesztéséhez kifizetett juttatás az előírt kötelező törlesztő részlet erejéig, de havonta legfeljebb a minimálbér 20 százalékáig terjedő összegig.

A 2. §-hoz

Az oktatásért felelős miniszter mellett már a külügyekért felelős miniszter is adományozhat olyan ösztöndíjat külföldi állampolgár részére, amely tanulói, hallgatói jogviszony létesítésével jár együtt. A törvény a külügyekért felelős miniszter által adományozott ösztöndíj alapján létesített tanulói, hallgatói jogviszonyban álló külföldi állampolgárok esetében is megteremti az egészségügyi szolgáltatásra való jogosultságot.

-----STARTING---POINT---VEGE---

A 3. §-hoz

Hatályba léptető rendelkezés.