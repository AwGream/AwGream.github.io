2004. évi LXXVI. törvény indokolása

a környezet védelmének általános szabályairól szóló 1995. évi LIII. törvény, valamint a természet védelméről szóló 1996. évi LIII. törvény módosításáról

-----STARTING---POINT---ALTALANOS--- 

1. A környezet védelmének általános szabályairól szóló 1995. évi LIII. törvény (a továbbiakban: Kvt.) módosítása azért vált szükségessé, mert az Európai Közösség tervek és programok vizsgálati irányelvét 2004. július 21. előtt kell a tagállamoknak nemzeti jogukba átültetni. A tervek és programok vizsgálati irányelvet azzal a céllal alkották meg, hogy előmozdítsák a fenntartható fejlődést a környezeti szempontoknak a környezetre jelentős hatást gyakorló tervek, illetve programok kidolgozásának és elfogadásának folyamatába történő integrálásával.

A jogharmonizáció során figyelemmel kellett lenni az országhatáron átterjedő környezeti hatások vizsgálatáról szóló ENSZ EGB egyezményhez kapcsolódó stratégiai környezeti vizsgálati jegyzőkönyvre is.

Az újonnan bevezetésre kerülő környezeti vizsgálatnak vannak bizonyos előzményei Magyarországon, mint például a környezetvédelmi törvényben szabályozott vizsgálati elemzés, valamint a területfejlesztési törvényben előírt környezeti, társadalmi, gazdasági hatásvizsgálat. A tervek és programok vizsgálati irányelvben meghatározott környezeti vizsgálatának azonban ezeknél átfogóbb és részletesebb követelmény rendszere van. A tervek és programok vizsgálati irányelvnek való megfeleltetése érdekében szükségessé vált a törvényi szintű szabályozás módosítása. A módosítás csak azokat a kötelezettségeket foglalja magába, amelyek a tervek és programok vizsgálati irányelv alapkövetelményeinek megjelenítéséhez elengedhetetlenül szükségesek és amelyek a törvényi szintű szabályozást indokolják.

A módosítás kidolgozásakor az volt a szempont, hogy a tervek és programok vizsgálati irányelvben meghatározott alapvető követelményeit a környezetvédelmi törvényben rögzítve, a környezeti vizsgálat illeszkedjen a különféle meglévő tervezési és programozási, illetve tervelfogadási folyamatokhoz.

A törvény tartalmazza a hatály, valamint a környezeti vizsgálat és környezeti értékelés általános meghatározását. Az alkalmazáshoz szükséges előírásokat, eljárási részletkérdéseket kormányrendeleti szinten célszerű rögzíteni, ezért a törvénymódosító törvény tartalmazza a szükséges felhatalmazást is a Kormány számára.

A módosítás másik része a nagy forgalmú közlekedési létesítmények, nagyvárosi agglomerációk esetében szükséges zajtérképezési kötelezettséget írja elő, mely kötelezettség a környezeti zaj értékeléséről és kezeléséről szóló irányelvből adódik. Ez a szabályozás jellegében teljes mértékben illeszkedik a Kvt.-ben meghatározott önkormányzati feladatokhoz is (a Kvt. 46.§-ában meghatározott felmérés és tájékoztatási kötelezettség, továbbá a 47. §-ban meghatározott általános programkészítési kötelezettség). A módosítás tulajdonképpen pontosítja a jelenlegi kötelezettséget azzal, hogy nagyobb települések esetén ezeket a feladatokat a környezeti zaj tekintetében stratégiai zajtérkép és zajcsökkentési intézkedési terv formájában kell elkészíteni. Ezért a módosítással a környezeti zaj kezelésére vonatkozó, a zajos irányelvben foglalt feladatokat, az önkormányzatok részére a valójában már meglevő kötelezettségek zajterhelés kezelésére vonatkozó formáját kell meghatározni, illetve a részletes szabályozás kidolgozására történő felhatalmazást kell előírni.

2. A természet védelméről szóló 1996. évi LIII. törvény (a továbbiakban: Tvt.) módosítása egyrészt az Európai Közösségek Natura 2000 hálózatába tartozó különleges természetmegőrzési, különleges madárvédelmi és kiemelt jelentőségű különleges természetmegőrzési területek a Közösségi Joggal összhangban történő kijelölésére, valamint az e területekre vonatkozó szabályok megalkotására felhatalmazást adó rendelkezések létrehozása érdekében vált szükségessé.

A módosítás érinti az ökológiai hálózat és az ökológiai (zöld) folyosó fogalmának meghatározását is, mivel e két definíció jelenleg nincs teljesen összhangban egymással. Az ökológiai hálózat ökológiai (zöld) folyosókkal összekapcsolt részei között ugyanis a védett természeti területek és azok védőövezetei is meghatározásra kerültek, ugyanakkor az ökológiai (zöld) folyosót, mint kizárólag a természeti és természetközeli területeket összekapcsoló területi kategóriát határozta meg a Tvt.

A módosítás azért is szükséges, mivel a jelenlegi szabályozás nem teszi lehetővé egyes Natura 2000 területek és érzékeny természeti területek ökológiai (zöld) folyosókkal történő összekapcsolását, így az ökológiai hálózatba kerülését sem, pedig ezen új, a Tvt. hatálybalépését követően megjelenő területi kategóriákba tartozó egyes területek tekintetében az ökológiai hálózatba kapcsolás lehetőségének biztosítása természetvédelmi szempontból elengedhetetlen.

A felhatalmazó rendelkezés módosítása lehetővé teszi a mezőgazdasági, gazdasági és infrastruktúra fejlesztési szempontok hatékonyabb figyelembevételét azáltal, hogy a kijelölésre együttes rendeleti formát ír elő. A felhatalmazó rendelkezést pontosítja is, egyértelműbbé téve, hogy az ökológiai hálózatot nem kell külön kijelölni. Az ökológiai (zöld) folyosók kijelölésével, vagyis a hivatkozott kategóriákba (védett természeti terület, védett természeti terület védőövezete, Natura 2000 terület, érzékeny természeti terület, természeti terület) tartozó egyes területek közötti biológiai kapcsolat létesítésével a hálózat létrejön.

E törvény módosítja a Tvt. természetvédelmi kártalanítás szabályainak megalkotására vonatkozó felhatalmazását is.

A módosítás azért szükséges, mivel a Tvt. hatályos rendelkezései [Tvt. 72. § (1), (2) és (3) bekezdés] szerint a természetvédelmi kártalanítás igénybevételére kizárólag a tulajdonos jogosult. A szabályozás a földhasználat és a földtulajdonlás eltérő volta miatt nem életszerű, visszaélések forrásává válhat, nem szolgálja a jogos kártalanítási igények gyors, a tényleges károsultat érintő rendezését.

Indokolt tehát a Tvt. megfelelő módosítása, annak érdekében, hogy a kártalanítási igényt a tulajdonos, vagy a földhasználó, illetve az erdőgazdálkodó legyen jogosult benyújtani.

A módosítás értelmében tehát a kártalanítási igény jogosultja a tulajdonos, vagy az erdőgazdálkodó, illetve a földhasználó, akinek a keletkezett kár bekövetkezésekor az ingatlan a tulajdonában áll, illetve- amennyiben nem a tulajdonos maga gazdálkodik a területen - aki azon jogszerűen gazdálkodást folytat.

A Tvt. 72. §-ának (1) bekezdésében foglalt rendelkezés pontosítása érdekében kiegészítésre kerül, hogy mely esetekben nem keletkezik kártalanítási igény, valamint meghatározásra kerül, hogy a Tvt. 72. §-ának (1) bekezdésében meghatározott védett természeti területen elrendelt korlátozás, tilalom, illetve kötelezés esetében mit takar a természeti kár fogalma.

A fentieken kívül a Tvt. egyéb rendelkezéseinek módosítása is szükségessé vált, az alábbi indokok alapján.

Az egyed definíciója hiányzik a Tvt.-ből, amely a jogalkalmazásban eltérő értelmezésekre adott lehetőséget.

Tekintettel arra, hogy mind a törvény, mind a végrehajtására kiadott jogszabályok rendelkezései az egyedre vonatkoznak, illetve a Btk. a természetkárosítás elkövetési tárgyaként az egyedet határozza meg, ennek a Közösségi Jog követelményeinek megfelelő meghatározása feltétlenül indokolttá vált.

A Közösségi Jog a fenntartható használat elve értelmében a túlhasznosítás megelőzésére egyes vadászható fajok példányaival való kereskedés korlátozását írja elő a tagállamok számára. A vadászható fajok kereskedelmének korlátozására a felhatalmazást törvényi szintű jogszabály adhatja meg.

A Tvt. módosítással érintett rendelkezésében foglalt ökológiai vízkészlet nem értelmezhető fogalom, érdemben csak ökológiai vízmennyiségről beszélhetünk. A Közösségi Jog által előírt követelmények teljesítése nem valósulhat meg az életközösségek ökológiai vízmennyiségének meghatározása és biztosítása nélkül.

A kulturális örökség védelméről szóló 2001. évi LXIV. törvény 15. §-a a régészeti lelőhelyek védetté nyilvánítását védett természeti értékek esetében a környezetvédelmi és vízügyi miniszter egyetértéséhez köti. A módosítás természetvédelmi szempontból történő védetté nyilvánítás esetében biztosítja a kulturális örökség védelméhez, a régészeti feltáráshoz fűződő érdekek hatékonyabb figyelembe vételét. Az új rendelkezés ugyanis régészeti lelőhely esetében a védetté nyilvánításhoz a kulturális örökség védelmi miniszter egyetértésének szükségességét írja elő, a természetvédelmi és régészeti érdekek lehető legnagyobb mértékű összehangolása érdekében.

A Közösségi Jog a tagállamok részére kötelező jelleggel írja elő bizonyos növény- és állatfajok esetében egyes tevékenységek (pl; befogás, elejtés, birtoklás, eladás) tiltását, illetve engedélyhez kötését.

E tevékenységek köre szűkebb, mint a törvény által a védetté nyilvánított fajokra vonatkozó rendelkezésekből fakadó kötelezettségek, ezért szükséges e fajok közzétételére, illetve a rájuk vonatkozó - Közösségi Joggal összhangban lévő - rendelkezések meghatározására vonatkozó törvényi felhatalmazás megalkotása.

A helyi védetté nyilvánítási eljárásban problémát jelentett a visszacsatolás törvényi szintű kikötésének hiánya, szükséges ezért, hogy az önkormányzat a védetté nyilvánító önkormányzati rendelet megjelenéséről a Minisztériumot értesítse, így lehetővé válik a védett természeti területek és értékek nyilvántartása.

A tulajdoni lapon a jelenleg hatályos jogszabályi rendelkezések értelmében csupán a terület védetté, illetve fokozottan védetté nyilvánításának ténye jegyezhető fel az ingatlan jogi jellegeként. Az ingatlan-nyilvántartásba jog bejegyzését, tény feljegyzését csak törvény rendelheti el, szükséges ezért a Tvt. megfelelő kiegészítése.

A Tvt. hatálybalépése óta hazánkban is megnövekedett igény mutatkozott a természetvédelmi ismeretterjesztés és a fenntartható turizmus iránt. A fenti tevékenységi körök ellátására az Európai Unió tagországaiban a natúrparkok széles körben alkalmazottak, elterjedtek, beváltak és közkedveltek.

Szükséges ezért a natúrpark létesítésének körülményeiről jogszabályban rendelkezni. A rendelkezést indokolja továbbá a Közösségi támogatási rendszerhez történő megfeleltetés szükségessége is.

A Natura 2000 területekre, a természeti területekre és az ökológiai (zöld) folyosókra a Tvt. és külön jogszabályok, illetve azok tervezetei speciális rendelkezéseket állapítanak meg. Rendkívül fontos ezért, hogy a földterület természetvédelmi szempontú jogi státusa mindenki számára ismert tény legyen.

A hatósági engedélyezési jogkörök tekintetében nem indokolt a nemzetközi egyezmények hatálya alá tartozó növény- és állatfajok, valamint a fokozottan védett növény- és állatfajok azonos kategóriába tartozása.

A kertekbe, botanikus kertekbe telepítés természetvédelmi veszélyeit tekintve korántsem jelent akkora problémát, mint a védett fajok ismeretlen genetikai állományokból történő betelepítése, illetve visszatelepítése.

A természetbe visszatelepített, illetve betelepített fokozottan védett növényfajok országos szintű ellenőrizésének hiánya a faj állományának sérüléséhez vezet, ezért indokolt az engedélyek kiadását országos hatáskörű természetvédelmi hatósághoz telepíteni. Hasonló okok indokolják a védett növényfajokból álló gén- és szaporítóanyag-bank létrehozásához, illetve védett növényfaj gén- és szaporítóanyag bankban történő elhelyezéséhez kapcsolódó engedélyezési jogkör országos hatáskörű természetvédelmi hatósághoz telepítését.

A „mesterséges szaporításához” kifejezés sok félreértésre adott okot, ezért került a törvénybe a „mesterséges” szó törlése.

A törvény jelenleg hatályos szövegezése erősen megosztja az első fokú hatósági jogköröket. Az egységesség érdekében indokolt e megosztottság felszámolása, és a fokozottan védett állatfajokra vonatkozó összes első fokú hatósági jogkör országos hatáskörű szervhez telepítése. Kivételt ez alól egyedül a fészkek áttelepítésének jogköre képezne, méghozzá azért, mert ezt a jogkört a gyakorlatban fokozottan védett fajok közül csak a fehér gólya esetében gyakorolják a természetvédelmi hatóságok, ugyanakkor ennél a fajnál meglehetősen gyakran van szükség ilyen intézkedésre.

A Tvt. a védett természeti terület károsítása, veszélyeztetése, zavarása esetén a természetvédelmi hatóság kötelezettségévé teszi a tevékenységtől való eltiltást; ugyanez a kötelezettség hiányzik a védett növény- és állatfajok egyedeire vonatkozóan. A Tvt. 44. §-a új (3) bekezdésének - mint anyagi jogi rendelkezésnek - a beépítése elengedhetetlen, mivel a Tvt. jelenlegi 44. § (3) bekezdése szerinti miniszteri rendelet kihirdetése után sem lenne a védett növény- és állatfajok esetében jogi lehetőség a károsítás, veszélyeztetés kötelező határozattal történő elhárítására. A hivatkozott felhatalmazás ugyanis kizárólag a fokozottan védett növény- és állatfajok élőhelyén és élőhelye körül elrendelhető korlátozásokra vonatkozó szabályozás megalkotására irányul. A Tvt. 78. § (1) bekezdése is csupán eljárásjogi rendelkezést fogalmaz meg a kötelezést illetően, tehát az anyagi jogi felhatalmazás hiányzik.

A tájékoztató jogalkotási törvényben meghatározott funkciójának és a természetvédelmi jogszabályokban megadott tartalmának ellentmondása miatt szükséges a védett állatok felhasználásával kapcsolatban kiadott miniszteri tájékoztató jogintézményének felülvizsgálata. A felülvizsgálatot az is szükségessé teszi, hogy az új jogalkotási törvényről szóló törvényjavaslat nem ismeri a miniszteri tájékoztató intézményét, ezért a javaslat elfogadása esetén kizárólag miniszteri rendeletben lesz szabályozható a kérdés. A módosítással létrehozott rendelkezés adja meg a felhatalmazást a rendeletalkotásra a környezetvédelmi és vízügyi miniszter számára.

A természetvédelmi igazgatási feladatokat ellátó szervek felsorolásának módosítására az Országos Környezet- és Vízügyi Főfelügyelőség létrejötte miatt volt szükség, amely a természetvédelem állami szervezetének részévé válik.

A módosítás által tartalmazott három új felhatalmazó rendelkezés miatt válik szükségessé a felhatalmazó rendelkezések felsorolását tartalmazó szakasz egyes részeinek módosítása.

-----STARTING---POINT---RESZLETES---

Az 1. §-hoz

Ez a § összehangoló kiegészítést tartalmaz, mely a Kvt. 27.§-ának a területrendezési és településszerkezeti tervekre vonatkozó előírásait egészíti ki azzal, hogy a várható környezeti hatások feltárása, értékelése során a Kvt. 43-44. §-aiban foglaltakra is figyelemmel kell lenni.

A 2. §-hoz

A Kvt. 31. §-ának új bekezdéssel történő kibővítése előírja, hogy a külön jogszabályban erre kötelezett szervezeteknek ún. stratégiai zajtérképeket kell készíteni meghatározott kritériumok szerinti területekről. Ennek alapján un. „intézkedési tervet” kell kidogozni a meglevő kritikus helyzetek lehetséges kezelésére, megoldására.

A 3. §-hoz

Az (1) bekezdés a vizsgálati elemzési kötelezettséggel való átfedés elkerülésére kiveszi a Kvt. 43.§ (1) bekezdésének hatálya alól azokat a terveket, illetve programokat, amelyekre már  a Kvt. új (4)-(8) bekezdései vonatkoznak.

A (2) bekezdés foglalja magában a környezeti vizsgálatra vonatkozó alapkövetelményeket.

A környezeti vizsgálat elvégzési kötelezettségét több feltétel együttesen határozza meg. Általánosan azokra a tervekre, illetve programokra állhat fenn, amelyek megvalósítása jelentős környezeti hatással járhat, továbbá e terveket, illetve programokat jogi előírások alapján kötelező kidolgozni, a kidolgozás vagy elfogadás a tágan értelmezett közigazgatási szerv feladata, valamint akkor is, ha az elfogadó szerv az Országgyűlés.

Külön jogszabály fogja meghatározni a törvény alapján azokat a terveket, illetve programokat, amelyeknél a környezeti vizsgálat lefolytatása kötelező, vagy szükségessége eseti meghatározás alapján dönthető el.

A törvény meghatározza a környezeti vizsgálat alapelemeit, melyek a következők:

a környezeti értékelés készítése, a környezetvédelemért felelős szervektől vélemény, továbbá az érintett nyilvánosságtól észrevétel,

a környezeti értékelés, vélemény, észrevétel, konzultáció figyelembevételével a terv, illetve program vagy annak javaslata elfogadásakor, továbbá a terv, illetve program elfogadásáról való tájékoztatás.

Környezeti értékelés nélkül terv, illetve program nem terjeszthető elő elfogadásra.

Országos jelentőségű tervek, illetve programok tervezetéről és a környezeti értékelésről az Országos Környezetvédelmi Tanács véleményét is ki kell kérni.

Az 4. §-hoz

A törvény a gyakorlati tapasztalatok alapján, valamint a 3. §-ban bevezetett az jogintézmény kapcsán pontosítja az Országos Környezetvédelmi Tanács feladatkörét.

Az 5. §-hoz

Az (1) bekezdés a Kvt. 46. §-át egy új bekezdéssel toldja meg, amely kimondja, hogy a környezetállapot-értékelést a környezeti zajra vonatkozóan a külön jogszabályban meghatározott esetekben a stratégiai zajtérkép alapján kell teljesíteni.

A (2) bekezdés a Kvt. 47. §-a (1) bekezdésének e) pontja helyébe egy tágabb körre értelmezhető rendelkezést tartalmaz, illetve ezáltal a települési környezetvédelmi programoknak is részévé teszi a stratégiai zajtérképek alapján készítendő intézkedési terveket.

A 6. §-hoz

A beruházások meghatározott köre egyaránt környezetvédelmi engedély köteles, illetve egységes környezethasználati engedélyezés hatálya alá tartozik. Ilyen esetben a mindkét engedélyezési eljárást le kell folytatni az eljárásokra előírt határidővel. Ez - indokoltan ugyan, de - hosszú időt vesz igénybe és - esetlegesen - párhuzamosságokat is okozhat.

Amennyiben a beruházó vállalja és teljesíteni tudja, a két eljárás egyidőben lefolytatható, ehhez azonban szükséges a beruházó erre irányuló kérelme. A feltételek megfelelő teljesítése esetén az egyidejűleg folytatott eljárás eredményeként az eljáró hatóság dönthet arról, hogy a környezethasználati engedélyt a részletes hatásvizsgálati eljárás befejeztével, annak külön deklarálása nélkül kiadja.

Ennek érdekében vált szükségessé a Kvt. 66. § (1) bekezdés b) pontja, a 71. § (4) c) pontja, és a 72/A. § (1) bekezdés módosítása.

A 7. §-hoz

Ez a § a Kvt. 98. §-ának kiegészítésével lehetővé teszi a környezetvédelmi egyesülések számára, hogy véleményezési jogosultságuk a környezeti vizsgálatra kötelezett tervek, illetve programok tervezetére és a környezeti értékelésre is kiterjedjen.

A 8. §-hoz

Az (1)-(2) bekezdések a Kvt. 110. §-ának kiegészítésével a törvénybe foglalt új rendelkezések alkalmazásához szükséges részletszabályokat tartalmazó kormányrendelet, illetve miniszteri rendelet  megalkotásához szükséges felhatalmazásról rendelkeznek.

A 9. §-hoz

E rendelkezés a Kvt-re vonatkozó jogharmonizációs záradékot tartalmazza.

A 10. §-hoz

Az egyed definíciójának hiánya számos esetben gyakorlati jogalkalmazási problémákat vetett fel, mivel a természetvédelmi érdekek eredményes érvényesítése az egyed fogalmának − köznapi és tudományos jelentésétől eltérő − tágabb meghatározását követeli meg.

Tekintettel arra, hogy mind a Tvt., mind a végrehajtására kiadott jogszabályok rendelkezései az egyedre vonatkoznak, illetve a Btk. a természetkárosítás elkövetési tárgyaként az egyedet határozza meg, e fogalom meghatározása feltétlenül indokolt.

A Közösségi Jognak megfelelően került beépítésre, hogy egyednek kell tekinteni azt a terméket vagy származékot, amelyről vagy amelynek csomagolása, vagy bármely más irat, adat, illetve körülmény alapján feltételezhető, hogy az adott faj egyedéből készült, illetve azt tartalmazza.

A natúrparknak az alapfogalomnak között történő meghatározása egyértelművé teszi a névhasználat engedélyezésének célját.

A 11. §-hoz

A Közösségi Jog a fenntartható használat elve értelmében a túlhasznosítás megelőzésére egyes vadászható fajok példányaival való kereskedés korlátozását írja elő a tagállamok számára. E szabályozás a hazai joganyagból korábban teljesen hiányzott. A vadászható fajok kereskedelmének korlátozására a felhatalmazást törvényi szintű jogszabály adhatja meg. A természeti erőforrásokkal történő takarékos és ésszerű gazdálkodás biztosítására elsősorban a Tvt. szolgál, e törvény a hivatott, hogy a környezetvédelmi és vízügyi, illetve a - vadgazdálkodás szakterületéért felelős - földművelésügyi és vidékfejlesztési miniszter számára felhatalmazást adjon a szabályozás megalkotására.

A 12. §-hoz

A természeti területekre a Tvt. és külön jogszabályok speciális rendelkezéseket állapítanak meg. A szabályozás hatékony érvényre juttatása szempontjából rendkívül fontos, hogy e földterületek természetvédelmi szempontú jogi státusa mindenki számára ismert tény legyen. Az ingatlan-nyilvántartási bejegyzés elengedhetetlen feltétele a természeti területek és az ott található értékek megőrzésének. Az ingatlan-nyilvántartásba feljegyezhető tényeket az ingatlan-nyilvántartásról szóló 1997. évi CXLI. törvény (a továbbiakban: Inytv.) 17. § (1) bekezdése sorolja fel. A tulajdoni lapon a jelenleg hatályos jogszabályi rendelkezések értelmében csupán a terület védetté, illetve fokozottan védetté nyilvánításának ténye jegyezhető fel az ingatlan jogi jellegeként. Az Inytv. 2. § (2) bekezdése kimondja, hogy az ingatlan-nyilvántartásba az e törvényben felsoroltakon kívül más jog bejegyzését, tény feljegyzését csak törvény rendelheti el.

A 13. §-hoz

A Tvt. módosítással érintett rendelkezésében foglalt ökológiai vízkészlet nem értelmezhető fogalom, mert az ökológiai rendszerek vízigénye akár többszörösen is meghaladhatja az aktuálisan rendelkezésre álló teljes vízkészletet. Érdemben tehát csak ökológiai vízmennyiségről beszélhetünk, ami a konkrét földrajzi térség valamennyi adottságához alkalmazkodott élővilág alapvető létfeltételeit korlátozás nélkül biztosítja, azaz a rá jellemző szerkezeti és működési sajátosságok szabályszerű és folyamatos fenntartásához szükséges. A Közösségi Jog által kitűzött célok teljesítése nem valósulhat meg az életközösségek ökológiai vízigényének értelmezése, ezen belül az ökológiai szempontból szükséges vízmennyiség meghatározása és biztosítása nélkül. A Közösségi Jog nem kizárólag a vízi életközösségek védelméről rendelkezik, hanem a felszíni és felszín alatti vizektől közvetlenül függő szárazföldi életközösségek jó ökológiai állapotához szükséges vízmennyiség biztosítását is előírja. E rendelkezésekben foglaltaknak csak a helyesen értelmezett ökológiai vízmennyiség megállapíthatásával tudunk eleget tenni, ezért ennek szerepeltetése a természet védelmének jogszabályi alapjait megadó kerettörvényben indokolt.

A 14. §-hoz

A kulturális örökség védelméről szóló 2001. évi LXIV. törvény 15. §-a a régészeti lelőhelyek védetté nyilvánítását védett természeti értékek esetében a környezetvédelmi és vízügyi miniszter egyetértéséhez köti. A módosítás természetvédelmi szempontból történő védetté nyilvánítás esetében biztosítja a kulturális örökség védelméhez, a régészeti feltáráshoz fűződő érdekek hatékonyabb figyelembe vételét. Az új rendelkezés ugyanis régészeti lelőhely esetében a védetté nyilvánításhoz a kulturális örökség védelmi miniszter egyetértésének szükségességét írja elő, a természetvédelmi és régészeti érdekek lehető legnagyobb mértékű összehangolása érdekében.

A Közösségi Jog a tagállamok részére kötelező jelleggel írja elő bizonyos növény- és állatfajok esetében egyes tevékenységek (pl; befogás, elejtés, birtoklás, eladás) tiltását, illetve engedélyhez kötését. E tevékenységek köre szűkebb, mint a törvény által a védetté nyilvánított fajokra vonatkozó rendelkezésekből fakadó kötelezettségek, ezért indokolt e fajok közzétételére, illetve a rájuk vonatkozó - Közösségi Joggal összhangban lévő - rendelkezések meghatározására vonatkozó törvényi felhatalmazás megadása.

A 15. §-hoz

A Tvt. 25. §-ban meghatározott eljárási szabályok értelmében a helyi védetté nyilvánítást előkészítő önkormányzatnak törvényi kötelezettsége, hogy a terület védettségét alátámasztó iratok megküldése mellett megkeresse az illetékes nemzeti park igazgatóságot. Az igazgatóság - a Minisztérium állásfoglalása alapján - nyilatkozik, hogy indokoltnak tartja-e a terület országos jelentőségű védett természeti területté nyilvánítását, amely természetesen egy szakmai véleményt is magában foglal. Az eljárásban problémát jelentett a visszacsatolás törvényi szintű előírásának hiánya. A módosítás célja, hogy az önkormányzatok kötelesek legyenek a védetté nyilvánító önkormányzati rendelet megjelenéséről a Minisztériumot értesíteni. A módosítás azért szükséges, mivel a védett természeti területek és értékek nyilvántartásáról szóló 13/1997. (V. 28.) KTM rendeletben a Minisztérium számára előírja a védett természeti területek és értékek nyilvántartását (a törzskönyvek vezetését), amely kiterjed a helyi jelentőségű védett természeti területek törzskönyvi nyilvántartására is.

A 16. §-hoz

A Tvt. hatálybalépése óta hazánkban is megnövekedett igény mutatkozott a természetvédelmi tudat erősítése, az oktatás, nevelés, ismeretterjesztés és a fenntartható turizmus iránt.

A fenti tevékenységi körök ellátására az Európai Unió tagországaiban a natúrparkok széles körben alkalmazottak, elterjedtek, beváltak és közkedveltek.

Magyarországon is létrejöttek már és ma is alakulnak ugyan natúrparkok, de törvényi szabályozás hiányában spontán módon és rendezetlenül szerveződnek.

Szükséges ezért a natúrparkok létesítésének körülményeiről jogszabályban rendelkezni.

A rendelkezést indokolja továbbá a Közösségi támogatási rendszerhez történő megfeleltetés szükségessége is.

A 17. §-hoz

A Tvt. e §-sal létrehozott rendelkezése az Európai Közösségek Natura 2000 hálózatába tartozó különleges természetmegőrzési, különleges madárvédelmi és kiemelt jelentőségű különleges természetmegőrzési területek a Közösségi Joggal összhangban történő kijelölésére, valamint az e területekre vonatkozó szabályok megalkotására teremti meg a felhatalmazást.

A Natura 2000 területekre külön jogszabály speciális rendelkezéseket fog megállapítani. A szabályozás hatékony érvényre juttatása szempontjából rendkívül fontos, hogy e földterületek természetvédelmi szempontú jogi státusa mindenki számára ismert tény legyen. Az ingatlan-nyilvántartási bejegyzés elengedhetetlen feltétele a Natura 2000 területek és az ott található értékek megőrzésének. Az ingatlan-nyilvántartásba feljegyezhető tényeket Inytv. 17. § (1) bekezdése sorolja fel. A tulajdoni lapon a jelenleg hatályos jogszabályi rendelkezések értelmében csupán a terület védetté, illetve fokozottan védetté nyilvánításának ténye jegyezhető fel az ingatlan jogi jellegeként. Az Inytv. 2. § (2) bekezdése kimondja, hogy az e törvényben felsorolt jogokon és követelményeken kívül az ingatlan-nyilvántartásba más jog bejegyzését, tény feljegyzését csak törvény rendelheti el.

A 18-20. §-hoz

A Tvt. 42. § (3) és (7) bekezdésben, ill. a 43. § (2) és (4) bekezdésben a hatósági engedélyezési jogkörök tekintetében nem indokolt, hogy a nemzetközi egyezmények hatálya alá tartozó növény- és állatfajokra ugyanazok az előírások vonatkozzanak, mint a fokozottan védett növény- és állatfajokra.

A 11. §-ban foglalt módosítás alapján a miniszter külön rendeletben teszi közzé az Európai Közösségek jogi aktusaiban meghatározott védettségi kategóriába tartozó, illetve azon nemzetközi egyezmények hatálya alá tartozó növény- és állatfajokat, amelyek kiemelt oltalma szükséges, mivel a Tvt. 42. §-ában és 43. §-ában szereplő előírások mindegyike a hazánkban nem védett, de nemzetközi természetvédelmi egyezmény hatálya alá tartozó fajokra nem indokolt.

Jelenleg számos, a nemzetközi egyezmények mellékletein védendőként feltüntetett, de hazánkban gyakori, védett státuszú, vagy kisállattenyésztők által rendszeresen tartott állatfaj esetében indokolatlanul szigorú szabályozást eredményez az, ha a fokozottan védett fajokéhoz hasonló elbírálás alá esnek a hatósági eljárások során.

A hatósági munkában nem értelmezhető egyértelműen, hogy pontosan mely fajokra vonatkozik a nemzetközi egyezmények hatálya kifejezés, hiszen egyes nemzetközi egyezmények különböző függelékein, illetve az Európai Unió irányelveinek mellékletein nemcsak a védettként deklarált növény- és állatfajok szerepelnek.

A Tvt. 42. § (3) bek. e) pontjából a 42. § (3) bek. b) pontjába került a védett növényfajok „kertekbe, botanikus kertekbe” történő telepítésének engedélyezése. Erre azért volt szükség, mert a kertekbe, botanikus kertekbe telepítés természetvédelmi veszélyeit tekintve korántsem jelent akkora problémát, mint a védett fajok ismeretlen genetikai állományokból történő betelepítése, illetve visszatelepítése.

A természetbe visszatelepített, illetve betelepített fokozottan védett növényfajok országos szintű ellenőrzésének hiánya a fokozottan védett faj állományának sérüléséhez vezet, a természeti területek vegetáció-összetételének megváltozását okozza, ezért indokolt az engedélyek kiadását országos hatáskörű természetvédelmi hatósághoz telepíteni. Hasonló okok indokolják a védett növényfajokból álló gén- és szaporítóanyag-bank létrehozásához, illetve védett növényfaj gén- és szaporítóanyag bankban történő elhelyezéséhez kapcsolódó engedélyezési jogkör országos hatáskörű természetvédelmi hatósághoz telepítését.

A Tvt. 43. § (2) bek. c) pontjában szereplő „mesterséges szaporításához” kifejezés sok félreértésre adott okot, felvetve azt a problémát, hogy a szaporítás mikor minősül mesterségesnek. Az eredeti jogalkotói szándék a fogságban való szaporítás minden formáját engedélyhez kívánta kötni, ezért került a törvénybe a „mesterséges” szó törlése.

A törvény jelenleg hatályos szövegezése erősen megosztja a fokozottan védett növény- és állatfajokkal kapcsolatos első fokú hatósági jogköröket a nemzeti park igazgatóságok és a Minisztérium között. Az egységesség érdekében indokolt e megosztás felszámolása, és a fokozottan védett állatfajokra vonatkozó összes első fokú hatósági jogkör országos hatáskörű szervhez telepítése, hiszen így biztosítható e kiemelt oltalmat élvező fajokkal kapcsolatos ügyek országosan egységes szempontok szerint történő kezelése. Kivételt ez alól egyedül a fészkek áttelepítésének jogköre képez, méghozzá azért, mert ezt a jogkört a gyakorlatban fokozottan védett fajok közül csak a fehér gólya esetében gyakorolják a természetvédelmi hatóságok, ugyanakkor ennél a fajnál meglehetősen gyakran van szükség ilyen intézkedésre.

A 21. §-hoz

A Tvt. a védett természeti terület károsítása, veszélyeztetése, zavarása esetén a természetvédelmi hatóság kötelezettségévé teszi a tevékenységtől való eltiltást, de ugyanez a kötelezettség hiányzik a védett növény- és állatfajok egyedeire vonatkozóan. A Tvt. 44. §-a új (3) bekezdésének - mint anyagi jogi rendelkezésnek - a beépítése elengedhetetlen, mivel a Tvt. jelenlegi 44. § (3) bekezdése szerinti miniszteri rendelet kihirdetése után sem lenne a védett növény és állatfajok tekintetében jogi lehetőség a károsítás, veszélyeztetés kötelező határozattal történő elhárítására. A hivatkozott felhatalmazás ugyanis kizárólag a fokozottan védett növény- és állatfajok élőhelyén és élőhelye körül elrendelhető korlátozásokra vonatkozó szabályozás megalkotására irányul. A Tvt. 78. § (1) bekezdése is csupán eljárásjogi rendelkezést fogalmaz meg a kötelezést illetően, tehát az anyagi jogi felhatalmazás hiányzik.

A tájékoztató jogalkotási törvényben meghatározott funkciójának és a természetvédelmi jogszabályokban megadott tartalmának ellentmondása miatt szükséges a védett állatok hasznosításával kapcsolatban kiadott miniszteri tájékoztató jogintézményének felülvizsgálata. A felülvizsgálatot az is szükségessé teszi, hogy az új jogalkotási törvényről szóló törvényjavaslat nem ismeri a miniszteri tájékoztató intézményét, ezért kizárólag miniszteri rendeletben szabályozható a kérdés. E rendelkezés adja meg a felhatalmazást a rendeletalkotásra a környezetvédelmi és vízügyi miniszter számára.

A 22. §-hoz

A Tvt. hatályos rendelkezései szerint az ökológiai (zöld) folyosó a természeti és természetközeli területek között, a biológiai kapcsolatot biztosító vagy ezt elősegítő területek, sávok és mozaikok láncolata, az ökológiai hálózat pedig a természeti, természetközeli területek, valamint védett természeti területek és védőövezetük ökológiai folyosókkal biztosított biológiai kapcsolatainak egységes elnevezése.

A két fogalommeghatározás nincs összhangban egymással, mivel a ökológiai hálózat ökológiai (zöld) folyosókkal összekapcsolt részei között a védett természeti területek és azok védőövezetei is meghatározásra kerültek, ugyanakkor a Tvt. az ökológiai (zöld) folyosót, mint kizárólag a természeti és természetközeli területeket összekapcsoló területi kategóriát határozza meg.

A Tvt. hatályos rendelkezései szerint Natura 2000 területek és érzékeny természeti területek ökológiai (zöld) folyosókkal történő összekapcsolására, így az ökológiai hálózatba kerülésére sem lenne lehetőség. A Tvt. módosítása szükséges, mivel ezen új, a Tvt. hatálybalépését követően megjelenő területi kategóriákba tartozó egyes területek tekintetében az ökológiai hálózatba kapcsolás lehetőségének biztosítása természetvédelmi szempontból elengedhetetlen.

A felhatalmazó rendelkezés módosítása lehetővé teszi a mezőgazdasági, gazdasági és infrastruktúra fejlesztési szempontok hatékonyabb figyelembevételét azáltal, hogy a kijelölésre együttes rendeleti formát ír elő. A felhatalmazó rendelkezést pontosítja is, egyértelműbbé téve, hogy az ökológiai hálózatot nem kell külön kijelölni. Az ökológiai (zöld) folyosók kijelölésével, vagyis a hivatkozott kategóriákba (védett természeti terület, védett természeti terület védőövezete, Natura 2000 terület, érzékeny természeti terület, természeti terület) tartozó egyes területek közötti biológiai kapcsolat létesítésével a hálózat létrejön.

A 23. §-hoz

A rendelkezés módosítására az Országos Környezet- és Vízügyi Főfelügyelőség létrejötte miatt volt szükség, amely a természetvédelem állami szervezetének részévé válik.

A 24. §-hoz

A Tvt. hatályos rendelkezései értelmében a természetvédelmi kártalanításra kizárólag a tulajdonos jogosult. A szabályozás a földhasználat és a földtulajdonlás eltérő volta miatt nem életszerű, visszaélések forrásává válhat, nem szolgálja a jogos kártalanítási igények gyors, a tényleges károsultat érintő rendezését.

Indokolt tehát a Tvt. megfelelő módosítása, annak érdekében, hogy a kártalanítási igényt a tulajdonos, vagy a földhasználó, illetve az erdőgazdálkodó legyen jogosult benyújtani. A módosítás értelmében tehát a kártalanítási igény jogosultja a tulajdonos, vagy az erdőgazdálkodó, illetve a földhasználó, akinek a keletkezett kár bekövetkezésekor az ingatlan a tulajdonában állt, illetve- amennyiben nem a tulajdonos maga gazdálkodik a területen - aki azon jogszerűen gazdálkodást folytatott.

A Tvt. 72. §-ának (1) bekezdésében foglalt rendelkezés pontosítása érdekében kiegészítésre kerül, hogy mely esetekben nem keletkezik kártalanítási igény, valamint meghatározásra kerül, hogy a Tvt. 72. §-ának (1) bekezdésében meghatározott védett természeti területen elrendelt korlátozás, tilalom, illetve kötelezés esetében mit takar a természeti kár fogalma.

A 25. §-hoz

A környezet védelmének általános szabályairól szóló 1995. évi LIII. törvénynek, valamint a természet védelméről szóló 1996. évi LIII. törvénynek összhangban kell lennie a Tisza-völgy árvízi biztonságának növelését, valamint az érintett térség terület- és vidékfejlesztését szolgáló program (a Vásárhelyi-terv továbbfejlesztése) közérdekűségéről és megvalósításáról szóló törvénnyel.

A 26. §-hoz

A Tvt. felhatalmazó rendelkezéseket tartalmazó szakaszának módosítása a 10. §-sal, 16. §-sal és 20. §-sal létrehozott új felhatalmazó rendelkezések, valamint a Tvt. 72. §-ában található felhatalmazó rendelkezésének 23. § általi módosítása miatt vált szükségessé.

-----STARTING---POINT---VEGE---

A 27. §-hoz

Az (1) bekezdés megadja a módosítások hatályba lépésének időpontját, figyelemmel a (2) bekezdésben foglalt eltérésekre, valamint a 20. §-ban foglalt, a Tvt. 44. §-ának új (5) bekezdését megállapító rendelkezéssel összhangban hatályon kívül helyezi a védett állatfajok védelmére, tartására, bemutatására és hasznosítására vonatkozó részletes szabályokról szóló 8/1998. (I. 23.) Korm. rendelet 10. §-ának (3) és (4) bekezdését.

A (2) bekezdés a) pontja a zajos irányelv, a b) pontja pedig a tervek és programok vizsgálati irányelve átvételének megfelelő hatályba léptető rendelkezést tartalmazza.

A törvény (3) bekezdése rendelkezik az olyan terv, illetve program hatálya alá tartozásának feltételeiről, amely kidolgozása 2004. július 20-án már folyamatban van, de ahol az elfogadás vagy az Országgyűlés elé terjesztés időpontja viszonylag távoli, tehát lehet még elégséges idő a környezeti vizsgálatra. Ezekben az esetekben a terv vagy program elfogadója vagy az Országgyűlés elé terjesztője mérlegeli ennek megvalósíthatóságát.