2013. évi LXXXVII. törvény indokolása

az országgyűlési képviselők választása kampányköltségeinek átláthatóvá tételéről

-----STARTING---POINT---ALTALANOS--- 

A választási eljárásról szóló törvény alapelvként rögzíti, hogy meg kell óvni a választások tisztaságát, meg kell akadályozni a választási csalásokat, biztosítani kell az esélyegyenlőséget a jelöltek és a jelölő szervezetek között, meg kell teremteni a jóhiszemű és rendeltetésszerű joggyakorlás feltételeit. Ezen alapelvek érvényesítését azonban ez idáig nem kellő mértékben segítették elő a kampányfinanszírozásra vonatkozó szabályok.

A kampányfinanszírozás átláthatóvá és ellenőrizhetővé tételére tett kísérletek mindeddig kevés sikerrel jártak, holott a politikai élet szereplői - pártok, szakértők, korrupció ellen küzdő civil szervezetek egyaránt - lényegében véve egyetértenek abban, hogy ezen kérdések rendezése nélkül nincs esély a korrupció elleni hatékony fellépésre. Addig, amíg korlátlanul áramolhatnak a pártok felé a sokszor ellenőrizetlen forrásból származó pénzösszegek, ez a különböző üzleti érdekkörök, sőt külföldi politikai erők befolyását is növelheti a politikai döntésekre.

Ennek megakadályozása érdekében szükséges az Alaptörvényben és a választási eljárásról szóló törvényben rögzített kampányszabályokon kívül egy olyan szabályozás, amely megfelelő nagyságrendű, ugyanakkor átlátható forrást biztosít a pártok számára programjuknak a választók számára történő bemutatásához, miközben a választás évében nem lesznek jogosultak a pártok az éves működési támogatásra.

Ezt szolgálják a törvény azon rendelkezései, amelyek jelentős összegű költségvetési támogatást biztosítanak a jelöltek és a jelölő szervezetek részére szigorú elszámolási szabályok mellett, továbbá ezt szolgálja a külföldről származó és belföldi szervezetek által nyújtott adományok elfogadásának megtiltása is. Ezzel megakadályozhatóvá válik, hogy az országgyűlési választások eredményére, ennek eredményeként a parlament összetételére, és ezen keresztül a törvényhozásra és a kormányzati döntéshozatalra a választópolgárokon kívül bárki más is befolyást gyakorolhasson.

A kampányköltéseknek a korábbi, sokat vitatott szabályokhoz képest reális mértékű szinten való korlátozása (költési limit) szintén az átláthatóság irányába tett lépés, amely a választási kampány állami támogatásával együtt a jogszabályok megkerülése helyett azok betartására ösztönzi a pártokat.

A törvény ezen túlmenően minden jelölt és minden jelölő szervezet számára egyenlő feltételeket biztosít az országgyűlési választáson való megmérettetésre, illetve a lehető legtöbb jelölt és jelölő szervezet számára teremt lehetőséget a választáson való indulásra.

-----STARTING---POINT---RESZLETES---

Az 1-2. §-hoz

Annak érdekében, hogy az országgyűlési választáson minél több egyéni jelölt megmérettethesse magát, és a választópolgárok a lehető legtöbb jelölt közül választhassanak, illetve ne csak a nagyobb pártok rendelkezhessenek megfelelő forrásokkal, hogy egyéni választókerületi jelöltjeik választási programjaikat a választópolgárok számára bemutathassák, ezért a törvény minden egyéni választókerületi jelölt számára azonos összegű költségvetési támogatást biztosít kampányköltségeik fedezésére. E szabály vonatkozik az időközi választásra is.

Az egymillió forint összegű kampánytámogatás kiutalása, a pénzforgalom nyilvántartása a Magyar Államkincstáron keresztül (kártyafedezeti számlán) történik. A jelölt nyilvántartásba vételét követően egy kincstári kártyát kap, amellyel a kampány során rendezheti a számláit, és a választás után utólagos elszámolással tartozik az Magyar Államkincstár felé. A kincstári kártyával pénzfelvétel nem lehetséges, és kizárólag a számviteli törvény és a törvény szerint kiállított számla alapján lehet vele fizetést teljesíteni.

Annak érdekében, hogy a jelölt minél hatékonyabban használja fel a kampánytámogatást, illetve megakadályozandó az esetleges visszaéléseket, a törvény előírja, hogy a választókerületi szavazatok legalább 2 százalékát meg nem szerző jelölteknek vissza kell fizetnie a támogatás összegét.

A 3. §-hoz

Az országos listát állító pártok a jelöltállítással arányos mértékű költségvetési támogatásra jogosultak a törvény szerint, amely a költési limit maximális összege alapján kerül kiszámításra. A támogatás összege - figyelembe véve, hogy az egyfordulós országgyűlési választáson nem kell a pártoknak fizetniük a politikai reklámok közzétételéért - jelentősen csökkenti a pártoknak a kampánnyal kapcsolatos forrásigényét, ezen keresztül pedig a korrupció lehetőségét is.

A 4-5. §-hoz

A 2014-es általános országgyűlési választáson már az országos nemzetiségi önkormányzatok is állíthatnak országos listát, ezért valamennyi nemzetiségi listát állító országos nemzetiségi önkormányzat költségvetési támogatásra lesz jogosult, melynek pontos összegét a Nemzeti Választási Bizottság állapítja meg a törvény által meghatározott támogatási keretösszeg felosztásával. A kampánytámogatás felosztása a névjegyzékben nemzetiségi választópolgárként szereplő választópolgárok számát alapul véve, az adott nemzetiség választópolgáraként a névjegyzékben szereplő választópolgárok számarányára figyelemmel történik.

Mivel nemzetiségi listát már három jelölttel is lehet állítani, ezért a törvény szerinti költségvetési támogatás arányos mértékű a pártokat megillető támogatáshoz képest.

A 6. §-hoz

A jelölő szervezeteknek járó kampánytámogatás az országos lista nyilvántartásba vételét követően kerül kiutalásra a pártok és az országos nemzetiségi önkormányzatok részére, melyet kizárólag a választási kampányra lehet fordítani.

A későbbi viták elkerülése érdekében a közös pártlistát alkotó pártoknak már a közös pártlista nyilvántartásba vételekor meg kell állapodniuk egymással a közös pártlistának járó kampánytámogatás egymásközti felosztásáról, illetve a kampánytámogatás ezen megállapodás alapján kerül kiutalásra.

A 7. §-hoz

A választási kampányra összesen fordítható pénzösszeg, az ún. költési limit rendszeresen, minden választás alkalmával vitákat generál annak betarthatóságáról, és arról, hogy mennyiben segíti vagy gátolja a kampányköltések átláthatóságát. A törvény szerinti jelöltenkénti ötmillió forint összegű költési limit, melyet minden jelölő szervezet legfeljebb a megszerezhető mandátumok száma után vehet figyelembe, a jelenlegi gazdasági viszonyok között reális és betartható mértékű, amely az átlátható kampányfinanszírozást segíti elő, akárcsak az a rendelkezés, amely szerint a közös jelölteket vagy közös listát állító pártok a költési limit tekintetében egy pártnak tekintendők.

A 8. §-hoz

A törvény szerint az egyéni választókerületi jelölteknek a felhasznált kampánytámogatással a választást követően el kell számolniuk, melynek ellenőrzését a Magyar Államkincstár végzi, illetve a parlamenti képviselethez jutott jelöltek esetében egy éven belül az Állami Számvevőszék is ellenőrzi a költségvetési támogatás felhasználását.

Az elszámolás elmulasztása, illetve a nem megfelelő elszámolás szigorú szankciókat von maga után az esetleges visszaélések megakadályozása érdekében.

A 9. §-hoz

A törvény szerint a korábbi szabályozáshoz hasonlóan minden jelöltnek és jelölő szervezetnek nyilvánosságra kell hoznia a választásokat követően kampányköltését, illetve az Állami Számvevőszék is ellenőrzi a kampányra felhasznált állami és nem állami pénzeszközök felhasználását. A költési limit túllépése pedig továbbra is szankciót von maga után, ezzel kényszerítve a jelölteket és jelölő szervezeteket kampányköltéseik visszafogására.

-----STARTING---POINT---VEGE---

A 10-11. §-hoz

Felhatalmazó, hatálybaléptető és átmeneti rendelkezéseket tartalmaznak.

A 12. §-hoz

Az Alaptörvény sarkalatosságra vonatkozó követelményének való megfelelést tartalmazza.

A 13-14. §-hoz

A törvény a pártok működéséről és gazdálkodásáról szóló 1989. évi XXXIII. törvény (a továbbiakban: Ptv.) megfelelő módosításával megtiltja, hogy a pártok külföldről származó és belföldi jogi személyek, jogi személyiséggel nem rendelkező szervezetek által nyújtott adományokat fogadjanak el annak érdekében, hogy ilyen adományozók ne tudjanak a későbbikben semmilyenfajta befolyást gyakorolni a pártokon és képviselőiken keresztül se a törvényhozó se a végrehajtó hatalomra.

A törvény ezen túlmenően úgy módosítja a Ptv.-t, hogy a kampánytámogatásra tekintettel, az egyébként évente járó működési támogatásra a pártok nem lesznek jogosultak az általános országgyűlési választás évében.

A 15. §-hoz

A nemzetiségek jogairól szóló 2011. évi CLXXIX. törvényben (a továbbiakban: Njtv.) a feladatfinanszírozási rendszer fogalma, tartalma a Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) 2011. december 28-án elfogadott szövegével azonos módon került megállapításra. A Mötv. Feladatfinanszírozási rendszere azonban átalakult, a 2013. január 1-jén hatályba lépő új szöveg fenntartja ugyan a feladatfinanszírozás fogalmát, azonban az egységes feladatalapú támogatási rendszert három támogatási típusra bontja. A Mötv. módosítására tekintettel az Njtv. módosítása is indokolt.