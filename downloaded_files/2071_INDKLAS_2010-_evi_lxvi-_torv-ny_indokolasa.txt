2010. évi LXVI. törvény indokolása

a családok támogatásáról szóló 1998. évi LXXXIV. törvénynek, valamint a gyermekek védelméről és a gyámügyi igazgatásról szóló 1997. évi XXXI. törvénynek a tankötelezettség teljesítésével összefüggő 2010. évi módosításáról

-----STARTING---POINT---ALTALANOS--- 

A családi pótlék - a családtámogatási ellátások egyik legfontosabb elemeként - a tanköteles korú gyermek esetében annak iskoláztatási költségeihez nyújtott állami hozzájárulás. Az ellátás célja és funkciója hangsúlyozottan a tanuláshoz kapcsolódó kiadások részbeni átvállalása. A magyar állam így próbál hatékony és érdemi segítséget nyújtani a gyermeket nevelő szülők anyagi terheinek csökkentéséhez.

Rendkívül fontos, hogy a családok érezhető támogatást kapjanak a gyermekek felneveléséhez, iskoláztatásához. Ugyanakkor az is össztársadalmi érdek, hogy az iskolás korú gyermekek maradéktalanul eleget tegyenek tankötelezettségüknek. A tanulmányok elhanyagolása, a gyakori, valós okkal nem igazolható hiányzások - amellett, hogy a gyermek személyes életperspektíváját is negatívan befolyásolják, - rombolják a társadalom morális értékrendjét is.

A társadalom és az állam részéről is megfogalmazódó elvárás, hogy a szülők eleget tegyenek gyermeknevelési kötelezettségeiknek, és a gyermekekre tekintettel juttatott támogatásokat az ő érdekükben használják fel. A felnövekvő generáció létfenntartási esélyeit az oktatásban, képzésben való részvétel képes megteremteni, az oktatásnak alapvető szerepe van a szegénységhez vezető társadalmi tényezők kiküszöbölésében, ezért a családtámogatási ellátásoknak ösztönöznie kell a szülőket tanköteles gyermekeik iskoláztatására. A családi pótlék jelenlegi rendszere ezt a feladatát nem képes betölteni, ezért indokolt visszatérni azokhoz a korábbi szabályokhoz, melyek alkalmazásával be lehet avatkozni, ha a szülő nem teljesíti kötelezettségeit.

A fentiekre figyelemmel minden létező eszközzel arra kell törekedni, hogy valamennyi gyermek teljesítse a tankötelezettségét. Látni kell, hogy az alacsony iskolázottsággal rendelkezők foglalkoztatási rátája ma alig haladja meg a 27 százalékot, és egyre növekszik azon fiatalok száma, akik megfelelő iskolai végzettség hiányában egyáltalán nem tudnak belépni a munkaerőpiacra. A törvény alapvető célja éppen ezért az, hogy az állam egyértelmű üzenetet fogalmazzon meg arról, hogy az iskolakerülés, az indokolatlan hiányzás tűrhetetlen magatartást jelent és a családi pótlék tekintetében is következményeket von maga után.

-----STARTING---POINT---RESZLETES---

Az 1. §-hoz

A módosítás egyrészről terminológiai változásokat vezet be. Más részről különbséget tesz a tanköteles, illetőleg a nem tanköteles korú gyermek támogatásának elnevezésében.

A 2. §-hoz

A törvény részletesebben meghatározza a gyermek nevelésével kapcsolatos ellátások jogosultsági feltételeit, illetve mindkét ellátásra vonatkozóan meghatározza a közös szabályokat, valamint a családi pótlék havi összegét is a gyermekek száma szerint meghatározza. A jogosultság szempontjából definiálja, hogy kit kell tekinteni a háztartásban nevelt gyermeknek, újra meghatározza az egyedülálló szülő, gyám részére biztosított ellátást.

A 3. §-hoz

Ebben a szakaszban meghatározza a közoktatási intézmény és az Államkincstár közötti adatszolgáltatási kötelezettséget.

A 4. §-hoz

A módosítás technikai jellegű.

Az 5. §-hoz

A családi pótlék új definiálása a gyermekvédelmi törvényben.

A 6-7. §-hoz

A gyermekvédelmi törvényben meghatározott gyermekjóléti szolgáltatás feladatait pontosítja a családi pótlék természetbeni formában történő nyújtásánál, illetve az ehhez kapcsolódó pénzfelhasználási terv elkészítéséről is rendelkezik.

A 8-9. §-hoz

A családi pótlék természetbeni folyósítási lehetőségének a szélesítését hivatott biztosítani ezen jogszabályhely, az addig védelembe nem vett gyermek egyidejű védelembe vételével. Mindkét jogszabályhely a gyermekvédelmi törvényben egységesen rendelkezik a természetben nyújtott iskoláztatási, illetve gyermeknevelési támogatás százalékos mértékének meghatározásáról. Felhatalmazó rendelkezést tartalmaz a családi pótlék természetbeni formában történő biztosításának kormányrendeleti szintű szabályozására.

A 10. §-hoz

Technikai jellegű pontosító intézkedés.

-----STARTING---POINT---VEGE---

A 11. §-hoz

A törvény 2010. augusztus 30-án lép hatályba.