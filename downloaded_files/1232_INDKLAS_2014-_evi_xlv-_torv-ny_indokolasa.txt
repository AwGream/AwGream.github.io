2014. évi XLV. törvény indokolása

a Magyarország Kormánya és a Lengyel Köztársaság Kormánya között a kölcsönös vízumképviseletről szóló Megállapodás kihirdetéséről

Általános indokolás

A vízumképviseleti megállapodások megkötése a schengeni tagállamok gyakorlatában sok állomáshely tekintetében megoldást jelentenek a költséghatékonyabb és nagyobb területi lefedettséget biztosító vízumkiadás megteremtéséhez. Magyarország is élni kíván ezzel a lehetőséggel, tekintettel arra, hogy a világ számos országában nem rendelkezik vízumkiadásra feljogosított külképviselettel. Más helyeken a magyar külképviseletek vízumforgalma elenyészően csekély, illetve azzá vált teljes jogú schengeni tagságunkat követően, ismét más helyeken viszont olyan kapacitásokkal rendelkezünk, amelyeket fel tudunk ajánlani más tagállamoknak.

Magyarország alapvető érdeke a vízumkiadás racionalizálása, hatékonyságának növelése - különösen a magyar külképviseleti hálózat méretére, a biometrikus azonosítók (fénykép, ujjnyomat) bevezetésére és a 2011 októberétől működő, uniós szintű Vízuminformációs Rendszer (VIS) fejlesztésére tekintettel -, továbbá az, hogy a „magyar schengeni” vízumhoz a külföldiek a jelenleginél szélesebb körben hozzáférhessenek. Ennek legegyszerűbb, legolcsóbb és a gyakorlatban már régóta alkalmazott módja a Közösségi Vízumkódex létrehozásáról (vízumkódex) szóló, 2009. július 13-i 810/2009/EK európai parlamenti és tanácsi rendelet 8. cikkében szabályozott vízumképviselet.

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (3) bekezdés b) pontja alapján, a nemzetközi szerződés kötelező hatályának elismerése az Országgyűlés feladat- és hatáskörébe tartozik, ha olyan tárgykört szabályoz, amelyről törvény rendelkezik. Tekintettel arra, hogy a vízumkiadással kapcsolatos eljárásról törvény rendelkezik (2007. évi I. törvény és 2007. évi II. törvény), a Megállapodás kötelező hatályának elismerésére történő felhatalmazás megadása és kihirdetése törvény formáját ölti.

Jelen törvényben bemutatott, a vízumkiadás területén történő együttműködésről szóló Megállapodás a Lengyel Köztársasággal kívánja megteremteni az együttműködés rugalmas jogi kereteit.

A Megállapodás legfontosabb rendelkezése szerint a szerződő felek - a vonatkozó schengeni aquis alapján - eljárhatnak egymás nevében a vízumok (repülőtéri tranzitvízum, egységes vízum) kiadására irányuló eljárásban, a végrehajtási megállapodásokban foglaltak szerint azonban a képviselet korlátozható a vízumkiadási eljárás egy részére vagy egyes elemeire (a vízumok kiadására vonatkozó információ nyújtása, időpont egyeztetése, interjú lefolytatása, kérelmek és támogató dokumentumok átvétele és továbbítása, adatok rögzítése - ide értve a biometrikus adatokat is -, valamint az eljárási díjak bevételezése) is. A szerződő felek a vízumokhoz, tartózkodási engedélyekhez és útlevélkérelmekhez szükséges biometrikus adatok gyűjtése során is segíthetik egymást.

A Megállapodás rögzíti, hogy az Európai Unió vonatkozó szabályait, különösen a személyes adatok feldolgozása vonatkozásában az egyének védelméről és az ilyen adatok szabad áramlásáról szóló, 1995. október 24-i 95/46/EK európai parlamenti és tanácsi irányelvet az együttműködés során be kell tartani. A képviseletet ellátó félnek ugyanolyan gondosságot kell tanúsítania az eljárásban, mintha saját nevében folytatná le azt.

A Megállapodás alapján kötendő tárcaközi végrehajtási megállapodások keretében a felek kijelölik azokat a diplomáciai és konzuli képviseleteket, amelyekre a keret-megállapodások vonatkoznak, valamint meghatározzák az együttműködés szükséges technikai és pénzügyi részletszabályait, illetve az adatvédelemre vonatkozó szabályokat.

A Megállapodás végrehajtásához szükséges személyi és tárgyi feltételek a tárcaközi megállapodásban kijelölésre kerülő magyar külképviseleteken biztosítottak. A lengyel fél vízumképviseletét ellátó magyar külképviseletek a befolyt vízumdíjakat teljes egészében megtartják.

A Megállapodás végrehajtásának nincsenek kockázatai. Alkalmazását a felek részben vagy egészben bármikor felfüggeszthetik, illetve azt bármikor felmondhatják.

Részletes indokolás

Az 1. §-hoz

A törvény 1. §-a a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza a Megállapodás kötelező hatályának elismerésére adott országgyűlési felhatalmazást.

A 2-3. §-hoz

A törvény 2. §-a és 3. §-a az Nsztv. 10. § (1) bekezdés b) pontjának megfelelően rendelkezik a Megállapodás kihirdetéséről, és tartalmazza a Megállapodás magyar és angol nyelvű hiteles szövegét. A Megállapodás legfontosabb rendelkezése szerint a szerződő felek - a vonatkozó schengeni aquis alapján - eljárhatnak egymás nevében a vízumok (repülőtéri tranzitvízum, egységes vízum) kiadására irányuló eljárásban, a végrehajtási megállapodásokban foglaltak szerint azonban a képviselet korlátozható a vízumkiadási eljárás egy részére vagy egyes elemeire (a vízumok kiadására vonatkozó információ nyújtása, időpont egyeztetése, interjú lefolytatása, kérelmek és támogató dokumentumok átvétele és továbbítása, adatok rögzítése - ide értve a biometrikus adatokat is -, valamint az eljárási díjak bevételezése) is. A szerződő felek a vízumokhoz, tartózkodási engedélyekhez és útlevélkérelmekhez szükséges biometrikus adatok gyűjtése során is segíthetik egymást.

A 4. §-hoz

A törvény a kihirdetését követő napon lép hatályba. A Megállapodás 8. Cikke szerint a „Megállapodás az azt követő hónap első napján lép hatályba, amelyben a Szerződő Felek diplomáciai jegyzékváltás útján értesítették egymást arról, hogy a Megállapodás hatályba lépéséhez szükséges, nemzeti jogukban foglalt feltételeket teljesítették.”. Ennek oka, hogy a Megállapodás kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerüljön sor. A Megállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi közleményével állapítja meg.