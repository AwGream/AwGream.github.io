2004. évi CVI. törvény indokolása

a Kiváló Művész, az Érdemes Művész és a Népművészet Mestere járadékáról

-----STARTING---POINT---ALTALANOS--- 

A Népművészet Mesterei a népművészet képviseletében méltó partnerei a Kiváló-, és Érdemes Művészeknek. A díjjal kitüntetettek köre a tárgyi népművészettel foglalkozó alkotók, valamint a népművészet előadói területén magas színvonalú teljesítményt nyújtott népművészek, hagyományőrzők.

A kitüntető díjjal járó nyugdíj-kiegészítést jelenleg pótlékként, az 1991. évi XII. törvény 2. §-ának (2) bekezdése alapján folyósítják a kitüntetetteknek.

Tekintettel arra, hogy jelenlegi szabályozási formában a Népművészet Mesterei a Kiváló- és Érdemes Művészekkel ellentétben járadékszerű juttatásban nem részesülnek, a támogatás rendszerének és összegének megváltoztatása indokolt és szükséges.

A törvény a fentiekben ismertetett aránytalanságot kívánja kiküszöbölni, megszüntetve ezzel a hosszú időn keresztül fennálló, alaptalan megkülönböztetést; megteremtve ezáltal az egyensúlyt a méltán elismert Kiváló- és Érdemes Művészeknek járó elismerés és a magyar nemzeti értékeket tárgyaikban, művészetükben ugyanolyan elszántsággal és erőfeszítéssel képviselő Népművészet Mestere elismerése között.

-----STARTING---POINT---RESZLETES---

Az 1-2. §-hoz

A törvény e két paragrafusa meghatározza a járadékra jogosultak körét. Az említett két jogszabályhely azért jelent határt a járadékra jogosultság tekintetében, mert azok hatálybalépésétől nőtt meg oly jelentős mértékben a kitüntetéssel járó összeg mértéke, hogy nem indokolt az elismerés járadékos formája.

Szükségesnek tűnik megjeleníteni a törvényben, hogy az esetlegesen előforduló többféle kitüntető cím elnyerése esetén is csak egy cím - a legmagasabb fokozatú - után jogosult a kitüntetett a járadékra.

A 3. §-hoz

Meghatározza a járadékban részesülő jogosultjának özvegye, vagy élettársa járadékának jogosultságát és mértékét.

A 4. §-hoz

A törvény rendelkezik a járadék mértékéről. Ez a Kiváló Művészi járadék esetében a bérből és fizetésből élők - a Központi Statisztikai Hivatal által számított - előző évi országos szintű nettó átlagkeresetének 1/12 része, az Érdemes Művészi járadék a Kiváló Művészi járadék 60 százaléka, és a Népművészet Mestere járadék esetében a Kiváló Művészi járadék 50 százaléka.

A 5. §-hoz

A járadékot, mint eddig is, a Nyugdíjfolyósító Igazgatóság és a MÁV Rt. Nyugdíj Igazgatósága folyósítja havonkénti bontásban.

-----STARTING---POINT---VEGE---

A 6-7. §-hoz

A törvény rendelkezik arról, hogy 2005. január 1. napjától lép hatályba a jogi szabályozás. A járadék tárgyévre vonatkozó havi összegét a Kormány évente rendeletben határozza meg, s a személyi jövedelemadóról szóló 1995. évi CXVII. törvény módosításával a Népművészet Mestere díjjal járó jutalom is az adómentes bevételek közé kerül.