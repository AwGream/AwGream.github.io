1998. évi XXXIV. törvény indokolása

a kockázati tőkebefektetésekről, a kockázati tőketársaságokról, valamint a kockázati tőkealapokról

-----STARTING---POINT---ALTALANOS--- 

A piacgazdaságokban működő pénzügyi intézményrendszer jogi keretei Magyarországon kiépültek, hiányzik azonban még a kockázati tőke szabályozása.

A magyar tőkepiac súlyos gazdasági következményekkel járó hiányossága, hogy hiányzanak belőle azok a szereplők, amelyek tőkével beszállnának az ígéretes induló vállalkozásokba, és olyan nagy növekedési képességű, működő vállalkozásokba, amelyek az általánosan elfogadottnál nagyobb befektetői kockázatot hordoznak. Ez nagymértékben gátolja a vállalkozások és végső soron a gazdaság fejlődését. Gazdaságunkban a kis és közepes vállalkozások igen jelentős részének a jelenlegi jövedelemtermelő képessége ahhoz sem elegendő, hogy kielégítő forrásokat biztosítson a cég folyamatos működtetéséhez. Sokuk problémája, hogy a tőkehiány akadályozza a cég fejlődését, ennek következtében romlik annak jövedelemtermelő képessége, és a cég, nem tudja megtermelni azt a jövedelmet, amely forrásul szolgálhatna a saját erőből történő feljavításához, vagy legalább megalapozná a hitelképességét. A likvid források bevonása tehát gyakorta elsőrangú létkérdés, azonban az is nyilvánvaló, hogy a rászoruló vállalatok igen nagy hányada nem képes ezt hitel formájában megszerezni.

A magyar gazdaság fejlődésében az elmúlt év során mutatkozó tendenciák (például az infláció mértékének tartós mérséklődése, az egyensúly javulása az élénkülő gazdaságban) kedvező irányt mutatnak. E javuló tendenciák erősödését segítheti, ha országunkban a kockázati tőke az eddiginél nagyobb mértékben vesz részt a vállalkozások fejlesztésében. A tőkehiánnyal küzdő, ám amúgy dinamikus fejlődésre képes vállalkozások számottevő hányadának a megoldást a kockázati tőke bekapcsolódása kínálhatja. Az a vállalkozásoknak olyan, vissza nem térítendő finanszírozást ad, amely révén osztozik mind azok nyereségében, mind az esetleges veszteségükben, és amelynek nem előfeltétele a hitelképességük.

A törvény rendeltetése, hogy elősegítse korszerű és versenyképes új vállalkozások létrejöttét, valamint nagy növekedési képességű vállalkozások fejlesztését azáltal, hogy megfelelő szabályozással, jogi és pénzügyi feltételek megteremtésével ösztönzi a vállalkozásokba befektető kockázati tőketársaságok és kockázati tőkealapok tevékenységét, valamint a megtakarításoknak kockázati tőketársaságokba és kockázati tőkealapokba történő áramlását. A törvény ehhez létrehozza a kockázati tőke tevékenységéhez kapcsolódó adó- és számviteli szabályozás jogszabályi kereteit. Hasonlóképpen rendeltetése a technológiai fejlődés előmozdítása, a felzárkózás segítése.

E célok elérésének egyik eszköze - amely számos fejlett és gyorsan fejlődő ország gyakorlatában már bevált, hogy a törvényi szabályozás ésszerű mértékben kompenzálja a nemzetgazdasági környezetnek azokat a nálunk még többé-kevésbé meglévő kedvezőtlen vonásait, amelyek negatívan befolyásolják a kockázati tőke befektetési készségét és a pénztulajdonosok azon hajlandóságát, hogy megtakarításaikat kockázati tőketársaságok és alapok rendelkezésére bocsássák.

-----STARTING---POINT---RESZLETES---

I. Fejezet

Bevezető Rendelkezések

Az 1. §-hoz

A törvény szerint a törvény hatálya az e törvény szerinti kockázati tőkebefektetést végző szervezetekre terjed ki, átfogva az alapítás, a működés és a megszűnés állami felügyeletét. A törvény hatálya nem terjed ki azokra a társaságokra, amelyek kockázati tőkebefektetést végeznek, de nem kérnek erre tevékenységi engedélyt a jelen törvény előírásai szerint. Ez esetben a kockázati tőketársaságokra vonatkozó adózási és számviteli szabályokat nem alkalmazhatják és nem vehetnek részt állami viszontgaranciával fedezet kockázati tőkebefektetési konstrukciókban.

A 2. §-hoz

A magyar jogrend és az arra támaszkodó szabályozás nem alkalmazza a kockázati tőke fogalmát, így nevesítetten nem ismeri sem ezt a gazdasági tevékenységet, sem az arra szakosodott piaci szereplőket. Ezek nem jelennek meg a gazdasági társaságokról, a hitelintézetekről és pénzügyi vállalkozásokról, a befektetési alapokról szóló törvényekben sem. A jogszabályok nem alkalmazzák a kockázati tőke befektetés fogalmát sem. Szükséges tehát, hogy a törvény meghatározza a kockázati tőkebefektetés, a kockázati tőkealap, a kockázati tőkealap-kezelő, a kockázati tőke-alapkezelés, a kockázati tőkejegy, a kockázati tőketársaság fogalmait.

II. Fejezet

Általános és közös szabályok

A 3. §-hoz

A törvény előírja, hogy tőketársaság, valamint alap hat teljes naptári évnél rövidebb időtartamra nem alapítható, és határozatlan időre létrehozott tőketársaság ennél rövidebb időn belül nem szüntethető meg végelszámolással. Ettől eltekintve, a tőketársaság és az alap működésének időtartama szabadon választható meg.

A futamidő kötelező minimuma előírásának elsődleges indítéka a befektetők védelme. A mögöttes megfontolás lényege, hogy a kockázati tőkebefektetések hosszútávú jellegéből következően irreális lenne és az ezen a területen járatlan befektetőkre megtévesztő hatást gyakorolhatna, ha a tőketársaságot, ill. alapot ennél számottevően rövidebb időtartamra hoznák létre. A hat év a nemzetközi tapasztalatok szerinti optimális értékének tekinthető.

A kockázati tőkebefektetések sajátosságaiból következően nem lehet az alap létrehozatalakor kielégítő megbízhatósággal megtervezni, hogy mikor tudja majd az alapkezelő az alap működését valamennyi sikeres befektetése eladása útján lezárni. Ezért ad lehetőséget a törvény az alap működési időtartamának meghosszabbítására. A pénztulajdonosok védelmében ugyanakkor korlátozza és szabályok közé szorítja e meghosszabbítás lehetőségét. A meghosszabbítás lehetséges időtartamát meg kell hirdetni, de annak időtartama nem lehet hosszabb, mint az alap működésének eredetileg meghirdetett ideje.

A meghatározott időtartamra létrehozott tőketársaság esetében a működési időtartam esetleges meghosszabbításáról a részvényesek dönthetnek.

A 4. §-hoz

A törvény a pénztulajdonosok védelmében, a visszaélések lehetőségeinek korlátozása céljából összeférhetetlenségi szabályokat rendel a tőketársaság és az alap befektetéseihez. Előírja, hogy a tőketársaság, ill. az alap nem szerezhet részesedést olyan vállalkozásban, amelyben a tőketársaság, illetve az alap alapkezelője vezető tisztségviselőjének, felügyelő bizottsági tagjának, könyvvizsgálójának, továbbá tulajdonosa vezető tisztségviselőjének, vagy felügyelő bizottsági tagjának, könyvvizsgálójának, valamint a velük háztartásban élő közeli hozzátartozójának részesedése van. Ezzel azt kívánja kizárni, hogy a tőketársaság, ill. az alapkezelő befektetései döntéseit személyes érdekek irányítsák olyan vállalkozásokba, amelyekben e személyeknek tulajdoni érdekeltségük van. Nem zárja ki ellenben a törvény annak a lehetőségét, hogy a tőketársaság ill. az alapkezelő vagyonilag is érdekeltté tehesse a törvényben megjelölt személyeket a tőketársaság ill. az alap befektetésével működő vállalkozás sikerében.

Az 5-6. §-hoz

A törvény meghatározza a jegyzett tőkének azt a legkisebb mértékét, amellyel a tőketársaságnak, ill. az alapnak rendelkeznie kell. E mérték megállapításánál azt veszi figyelembe, hogy a tőketársaság, ill. az alap csak elegendően nagy tőke birtokában tudja ellátni a befektető-finanszírozó tevékenységét.

A törvény előírja, hogy a tőketársaság, ill. az alap jegyzett tőkéje kizárólag pénzbeli hozzájárulást tartalmazhat. Ez következik abból, hogy tevékenységük alapvető elemeként tőkét fektetnek a vállalkozásokba.

A törvény lehetővé teszi, hogy már működő részvénytársaság is engedélyt kérjen tőketársasági tevékenységre.

Az alapok létrehozásakor a jegyzett tőkét teljes egészében be kell fizetni az alapításkor, mert az alapnak nincsenek olyan döntéshozó fórumai, amelyeken rendezhetők a késedelmes, vagy elmaradó befizetések problémái. A tőketársaság a Gt. általános rendelkezései szerint fizeti be a jegyzett tőkét. Ez utóbbiak tekintetében a későbbi, ill. részletekben történő befizetés megengedését a társaságok működésének a társasági formából adódó nagyobb rugalmassága teszi lehetővé.

A 7-9. §-hoz

Ezen szakaszok sorolják fel a kockázati tőketársaság, a külföldi vállalkozás fióktelepe, valamint az alapkezelő tevékenységi engedélyének elbírálásához szükséges benyújtandó iratokat, dokumentumokat.

A törvény az engedélyezéshez szükséges mértéket figyelembe véve igyekszik a benyújtandó okiratok mennyiségét korlátozni. Kizárólag olyan okiratok benyújtását írja elő, amelyből a Felügyelet megállapíthatja az engedélyt kérő szervezet szabályos létrejöttét, következtethet biztonságos működésére és bizonyossággal kizárhatja az összeférhetetlenség fennálltát.

A 10. §-hoz

A törvény ezen paragrafusa meghatározza, hogy a Felügyelet a tőketársaság, illetve az alapkezelő részére a tevékenységi engedély megadását milyen esetben tagadhatja meg, illetve megállapítja azon eseteket, amikor a Felügyelet a már kiadott működési engedélyeket visszavonhatja.

A 11. §-hoz

A törvény a piac áttekinthető és biztonságos működésének és a piaci szereplők jogos érdekeinek védelme céljával rendelkezik az elnevezés védelméről. Annak érdekében, hogy ne akadályozza ésszerűtlenül a külföldi kockázati tőke magyarországi befektetéseit, a korlátozást nem terjeszti ki a Magyarországon megjelenő, külföldön bejegyzett gazdasági társaságokra és más jogi személyekre, ha a saját joguk szerint jogosultak a „kockázati tőketársaság”, a „kockázati tőkealap-kezelő”, illetve a „kockázati tőkealap” elnevezés használatára. A társaságnak a magyarországi elnevezésében fel kell tüntetnie, hogy mely ország joga szerint használja az előbbi elnevezések egyikét.

A 12. §-hoz

A tőketársaságok és alapok új minőséget képviselnek a hazai piacon. E minőség meghatározó jellemzője, hogy a vállalkozás finanszírozás körében nagy kockázat tartalmú befektetéseket vállalnak, és ehhez gyűjtenek a pénztulajdonosoktól megtakarításokat. Az e téren kevésbé járatos pénztulajdonosok védelmében rendeli a törvény, hogy a tőketársasággal, illetve az alappal kapcsolatos hirdetésekben, nyilvánosan közreadott tájékoztatókban, ügyfél-tájékoztatókban és egyéb közleményekben egyértelmű és jól felismerhető módon utalni kell a kockázati tőke befektetések kockázat tartalmára. Ugyancsak a pénztulajdonosok védelmét szolgálják az összehasonlítások közreadására vonatkozó korlátozások.

III. Fejezet

Az alapokra vonatkozó külön rendelkezések

A 13. §-hoz

A kockázati tőkealap a jogrendszerben jelenleg nem létező forma, ezért a reá vonatkozó szabályokat a törvény állapítja meg teljes körűen. A törvény csak zártvégű kockázati tőke alap létrehozását teszi lehetővé. Ennek oka, hogy a kockázati tőkealapok az üzleti tevékenységük sajátosságaiból következően nem lennének képesek arra, hogy megfeleljenek a nyíltvégű alapként való működéssel járó követelményeknek, különösen hogy az alap mindig legyen képes a tőkejegyeinek visszavásárlására, vagyis az üzleti tevékenységét és annak eredményességét veszélyeztető megrázkódtatás nélkül el tudja viselni az ezzel járó forrás kivonást, valamint mindig rendelkezzék a tőkejegyek visszavásárlásához szükséges likviditással.

A 14. §-hoz

Ez a paragrafus rendelkezik kockázati tőke alapba befektetők tulajdonjogát megtestesítő kollektív befektetési értékpapír, a tőkejegy sajátosságairól, jogi, tartalmi kellékeiről, a szerint differenciálva, hogy a tőkejegyet nyomdai úton állították elő, illetve a dematerializált formában bocsátották ki. A törvény rendezi a tőkejegyre rávezetendő forgatmány tartalmát, abban a speciális helyzetben is, ha az új tulajdonos a tőkejegyet öröklés révén, vagy hatósági árverésen szerzi meg.

A 15-16. §-hoz

A tőkejegy forgalomba hozatala - hasonlóan valamennyi egyéb értékpapírhoz - az Épt. forgalomba hozatali szabályai szerint történik. A törvény azonban meghatározza azokat a speciális feltételeket, amelyek a tőkejegy forgalomba hozatalához szükséges.

A tőkejegy forgalomba hozatalának egyik feltétele az alapkezelő által készített, a Felügyelet által jóváhagyott alapkezelési szabályzat. Ezen paragrafusok valamint az 1. számú melléklet tartalmazzák a Szabályzat kötelező elemeit, a Szabályzat közzétételének, a befektetőkhöz való eljuttatásának szabályait, határidőit.

A 17. §-hoz

A pénztulajdonosok (az alap befektetői) védelmére rendeli a törvény, hogy a Szabályzat csak akkor módosítható, ha a módosítás lehetőségét és annak feltételeit a Szabályzat az alap létrehozatalakor már tartalmazta. Ennek indoka az, hogy a pénztulajdonos a Szabályzat alapján dönt az alapba történő befektetésről és az alap sajátosságaiból adódóan nem rendelkezik olyan jogokkal, amelyek alapján utóbb befolyásolhatná a pénze felhasználását, beleértve befektetésének időtartamát is.

A 18. §-hoz

Ez a paragrafus rögzít bizonyos feltételeket a tőkejegyre járó hozam kifizetésére nézve, így szól a hozamfizetés időszakáról, amely szerint csak évente egy alkalommal, a portfolióban szereplő vállalkozások, valamint az alap auditált mérlegeinek és eredmény kimutatásainak elkészülte után fizethet hozamot az alap.

Visszaélések megakadályozása végett tiltja a fedezetlen, illetve a hitelből vagy hitelviszonyt megtestesítő értékpapír kibocsátásából származó forrásból valamint az alap jegyzett tőkéjéből történő hozamfizetést.

A 19. §-hoz

A törvény az alap megszűnésének fő szabályaként a végelszámolást jelöli meg.

A törvény lehetőséget ad arra, hogy az alap végelszámolására a működési időtartam letelte előtt, az időtartam utolsó negyedében is sor kerülhessen. Meghatározza ennek feltételeit is. E rendelkezést az indokolja, hogy az időtartam utolsó negyedében az alap kerülhet olyan helyzetbe, amelyben a befektetéseit már értékesítette és a hátralévő idő nem elegendő ahhoz, hogy a tőkéjét újabb vállalkozásokba befektesse, majd kivárva azok felfejlődését a tőkét azokból kivonja. Gazdaságilag célszerűtlen lenne ugyanakkor az alapot és az abba befektető pénztulajdonosokat arra kötelezni, hogy ilyen esetben is kivárják a működési időtartam leteltét.

Az alapkezelőnek - az előírások szerinti tartalommal - végelszámolási jelentést kell készítenie, melyet kötelező beküldenie a Felügyeletre. A Felügyelet a végelszámolást követően az alapot törli a nyilvántartásból.

A 20. §-hoz

Tevékenységéből következően az alap vagyona elsősorban gazdasági társaságok tulajdoni részesedéseiből áll. A végelszámoláshoz ezeket az alapkezelőnek értékesítenie kell. E tulajdoni részesedések értékesítési lehetőségeit az irántuk megnyilvánuló kereslet határozza meg, ezért előállhat olyan helyzet, hogy az alapkezelő nem tudja a törvény által meghatározott 12 hónap alatt valamennyit értékesíteni. Ezért teszi a törvény lehetővé a végelszámolás határidejének a Felügyelet engedélyével legfeljebb hat hónapig történő meghosszabbítását.

A 21-22. §-hoz

A törvény megállapítja azokat a rendkívüli helyzeteket, amikor az alap az általános szabályoktól eltérően nem végelszámolással, hanem felszámolás következtében szűnik meg. A törvény rendelkezik arról is, hogy a hitelezőkön kívül az alapkezelő, illetve a Felügyelet is kezdeményezheti a felszámolási eljárás lefolytatását.

Ezek a szakaszok határozzák meg az alap esetleges felszámolása esetén követendő eljárást, a csődtörvényben foglaltaktól való eltérésekkel.

A törvény meghatározza, hogy a Felügyelet mely esetekben kezdeményezi a felszámolási eljárást. A Felügyelet az alap felszámolását kezdeményezi, ha a nyilvántartásba vétel feltételei már nem állnak fenn és azok megfelelő határidőn belül nem pótolhatók, vagy a törvény 28 § (2) bekezdésben foglalt befektetési kötelezettségének nem tett eleget, vagy többször vagy súlyosan megsérti a jogszabályokat, illetve a Felügyelet határozatait.

Az alap sajátosságaiból következik, hogy alapkezelő nélkül az alap nem működőképes és ezért tartósan nem létezhet. Ezért rendeli a törvény, hogy a Felügyelet kezdeményezi az alap felszámolási eljárást, ha az alapkezelő engedélyét visszavonta és az alap kezelését más alapkezelő nem vette át.

A 22. § taglalja, hogy a felszámolási eljárás során az alapkezelő illetve a felszámoló milyen jognyilatkozatokat tehet az alappal kapcsolatosan és leírja a felszámolást követően a rendelkezésre álló vagyon felosztásának és az alap nyilvántartásból való törlésének módját.

A 23. §-hoz

A törvény lehetővé teszi, hogy egy alapkezelő több alapot is létrehozhat és kezelhet. Az alapkezelő ezzel javíthatja működésének biztonságát és gazdaságosságát. A pénztulajdonosok számára is kedvező lehet, ha az alapkezelő több alapot kezel, mivel így több alap között oszlanak meg az alapkezelő működésének költségei.

A pénztulajdonosok, valamint az alapok befektetésével működő vállalkozások védelmében a törvény előírja, hogy az egy alapkezelő által kezelt alapok vagyonát egymástól elkülönítetten kell kezelni és nyilvántartani.

Ugyancsak pénztulajdonosok, valamint az alapok befektetésével működő vállalkozások védelmében rendeli a törvény, hogy az alapkezelő az általa kezelt alap működésének időtartama alatt végelszámolással nem szűnhet meg és saját magával szemben csak a Felügyelet előzetes engedélyével kezdeményezhet felszámolást. A mögöttes megfontolás kiindulása, hogy alapkezelő nélkül az alap nem működőképes.

A 24. §-hoz

A pénztulajdonosok, valamint az alapok befektetésével működő vállalkozások védelmében korlátozza a törvény az elkerülhetetlen esetekre és köti a Felügyelet engedélyéhez annak a lehetőségét, hogy az alapkezelő az alap kezelését más alapkezelőnek átadja. A korlátozás mögötti megfontolás, hogy mind a pénztulajdonos, mind az alap befektetésével működő vállalkozás az alapkezelőhöz fűződő bizalom alapján lépett az alappal jogviszonyra.

Ugyancsak a pénztulajdonosok, valamint az alapok befektetésével működő vállalkozások védelmében rendeli a törvény, hogy ha a Felügyelet az alapkezelő tevékenységi engedélyét visszavonja vagy kezdeményezi a felszámolását, akkor jogosult kijelölni az alapkezelő által kezelt alap átvételére és kezelésére másik alapkezelőt. Ennek indoka, hogy a lehető legszűkebbre korlátozza azon esetek körét, amelyekben az alapot az alapkezelő megszűnése miatt kell felszámolni.

IV. Fejezet

A tőketársaságok és az alapok egyes működési szabályai

A 25. §-hoz

A nyilvánosan működő tőketársaság és az alapkezelő az általa kezelt nyilvánosan működő alapról - az Épt.-ben előírt kötelezettségekkel egyezően - köteles befektetőinek rendszeres tájékoztatást adnia.

Különbséget jelent azonban, hogy a kockázati tőke sajátosságainak megfelelően sem a társaság sem az alap nem köteles gyorsjelentést vagy féléves jelentést készíteni. Az éves jelentés elkészítésének határideje is egy hónappal későbbi, mint a többi nyilvános társaság esetén, április 30 helyett május 30-a. Ez a különbségtétel abból fakad, hogy a kockázati tőke vállalkozásoknak a portfoliójuk helyes és megalapozott értékeléséhez meg kell várniuk portfolióvállalataik mérlegének elkészítését, csak ennek birtokában tudják számvitelileg is megalapozott saját jelentésüket elkészíteni.

A rendkívüli jelentések tekintetében az Épt.-ben foglaltakkal megegyező tartalommal a 2 napos nyilvánosságra hozatalai kötelezettség érvényesül.

A 27. §-hoz

A törvény a pénztulajdonosok védelmében rendeli el, hogy a tőketársaság valamint az alapkezelő köteles a tőketársaság, illetve az alap éves beszámolójának ellenőrzésével könyvvizsgálót megbízni. A könyvvizsgáló köteles ellenőrizni azt is, hogy a tőketársaság, illetve az alapkezelő a tevékenysége során betartja-e a jogszabályban, illetve a Felügyelet által kiadott határozatban foglalt előírásokat és köteles a Felügyeletet tájékoztatni, ha e törvény vagy más, a kockázati tőkebefektetési tevékenységre vonatkozó jogszabály, vagy felügyeleti határozat megsértését észleli.

A 28-30. §-hoz

A törvény előírja, hogy a tőketársaság, ill. az alap által a vagyona terhére egy vállalkozásban, vagy vállalkozás-csoportban szerzett részesedése nem haladhatja meg a tőketársaság, illetve az alap befektetéskori saját tőkéjének 15%-át. E korlátozás előírása mögött az a megfontolás áll, hogy a tőketársaságok és az alapok működési biztonságának védelmében célszerű ésszerű határok közé szorítani azt a kockázatot, amelyet az egy-egy vállalkozásba történő befektetéssel vállalhatnak. Ezt kívánja mind a pénztulajdonosok, mind a kockázati finanszírozással működő vállalkozások ésszerű védelme. Ez utóbbiak számára is kedvezőtlen következményekkel járhat, ha az őket finanszírozó tőketársaság vagy alap tönkremegy, vagy súlyos nehézségekkel küzd. A 15%-os mérték a kockázati tőke befektetési gyakorlatára vonatkozó nemzetközi tapasztalatok alapján lett kialakítva.

A nemzetgazdasági érdek ahhoz kötődik, hogy a kockázati tőke ténylegesen is vállalkozásokba fektesse az e célra összegyűjtött forrásokat. Ezt juttatják érvényre a törvénynek a tőketársaság, illetve az alap befektetési kötelezettségére vonatkozó rendelkezései.

A tőketársaság, illetve az alap kockázati tőkebefektetéseinek a tőketársaság tevékenységi engedélye kiadását, illetve az alap nyilvántartásba vételét követő 24 hónap alatt el kell érnie a tőketársaság, illetve az alap saját tőkéjének 30%-át és ezt a minimális befektetési szintet az ezt követő négy naptári évben tartani kell. E kötelezettség megszegése esetén a Felügyelet a tőketársaság tevékenységi engedélyét megvonja, illetve az alapot törli a nyilvántartásból. A társaság az engedély megvonását követően a Gt. általános szabályai szerint más tevékenységet folytatva - működhet tovább. A kockázati tőkealap azonban kizárólag e törvény alapján jöhet létre és működhet, így a törvényi feltételek nem teljesítése esetén felszámolással meg kell szüntetni.

Az adókedvezmény feltételeként ennél szigorúbb követelményként a kockázati tőketársaság tőkebefektetéseinek a tevékenységi engedélye megszerzését követő 6 teljes naptári év átlagában el kell érnie a kockázati tőketársaság saját tőkéjének legalább az 50%-át , és ezen belül legalább 3 évben el kell érnie a saját tőkéjének legalább a 70%-át. A kockázati tőkealap bejegyzését követően ugyanilyen szabályoknak kell megfelelni. A saját tőke nagyságát évenként, a december 31-i állapotnak megfelelően kell meghatározni.

A törvény a lehetséges befektetési célok közül kizárja a tőzsdére bevezetett részvények vásárlását, (ez utóbbi befektetésekre szolgálnak pl. a befektetési alapok) és az ingatlan-befektetéseket. Meghatározza a vállalkozások azon területeit, (pl. bank, biztosítás, szerencsejáték), amelyekbe a kockázati tőketársaság, illetve alap nem fektethet be, de ezen túlmenően nem korlátozza azok döntési szabadságát, hogy milyen vállalkozásba fektetnek be.

A vállalkozás szabadságának oltalma érdekében a törvény nem tiltja a részvénytársaságokba és korlátolt felelősségű társaságokba történő olyan befektetéseket sem, amelyek a gazdasági társaságokról szóló törvény rendelkezései alapján a befektető korlátlan felelősségét vonhatják maguk után. Ez egyben lehetővé teszi mind egyszemélyes társaság alapítását, mind pedig meglévő társaságokban akár száz százalékos tulajdoni hányad megszerzését is. A tőketársaság esetében a részvényesek közgyűlési döntéssel kizárhatják, hogy a társaság ilyen befektetést vállalhasson. A tőkealap passzív befektetőinek védelme érdekében a törvény előírja, hogy a kibocsátási tájékoztatónak, illetve az alapkezelési szabályzatnak kifejezetten tartalmaznia kell, hogy az alap tehet-e olyan befektetést, amely korlátlan felelősséggel járhat.

A törvény előírja, hogy a tőketársaság, illetve az alap a vállalkozásba be nem fektetett pénzeszközeit csak magyar állampapírban, vagy látra szóló, illetve legfeljebb hat hónapra lekötött bankbetétben tarthatja.

A 31-32. §-hoz

A törvény lehetővé teszi, hogy a tőketársaságok és az alapok kölcsönt nyújtsanak a befektetésükkel működő vállalkozásoknak, de korlátokat is rendel ehhez. A rendelkezések előírják, hogy a tőketársaság, ill. az alap csak olyan vállalkozásnak nyújthat kölcsönt, amelyben 25%-ot meghaladó tulajdoni részesedéssel rendelkezik. Korlátozzák az egy vállalkozásnak, illetve vállalkozáscsoportnak együttesen nyújtható kölcsön összegét, valamint a társaság, ill. az alap által folyósítható összes kölcsön együttes összegét.

A külföldi gyakorlatban a hitelezés fontos része a kockázati tőke üzleti tevékenységének, ezért a törvény a magyar szabályozásban szintén lehető teszi azzal, hogy célszerű azt ésszerű keretek között tartani.

A törvény által rendelt korlátok mögött elsősorban az a megfontolás áll, hogy a tőketársaságok, ill. az alapok működési biztonságának védelmében célszerű korlátozni azt a kockázatot, amelyet az egy-egy vállalkozásnak adott kölcsönnel vállalhatnak. Ezt kívánja mind a befektetők, mind a kockázati finanszírozással működő vállalkozások ésszerű védelme.

V. Fejezet

Az állami felügyelet

A 33-36. §-hoz

A törvény értelmében a tőketársaságok, az alapkezelők, az alapok, valamint külföldi vállalkozások e törvény hatálya alá tartozó tevékenységet folytató fióktelepének állami felügyeletét az Állami Pénz- és Tőkepiaci Felügyelet látja el. A kockázati tőke a pénz- és tőkepiac egyik szereplője, ezért a felügyeleti tevékenység a piac ezen szektorának átlátható és biztonságos működését szolgálja. A pénz- és tőkepiac szerves egysége megkívánja, hogy ezen szektor felügyelete is az Állami Pénz- és Tőkepiaci Felügyelet feladatkörébe kerüljön.

A felügyeleti tevékenység célja a jogszabályokban meghatározott előírások betartásának biztosítása, s ezzel a kockázati tőketársaságokba és a kockázati tőkealapokba befektetők, továbbá a kockázati tőkebefektetést igénybe vevő vállalkozások védelme.

E tevékenysége keretében a Felügyelet elbírálja az engedély iránti kérelmeket és más beadványokat; nyilvántartást vezet a kockázati tőkebefektetést végző társaságokról, illetve alapokról; ellenőrzi a törvénynek, valamint e törvény végrehajtására kiadott jogszabályoknak való megfelelés szempontjából a kockázati tőkebefektetést végző gazdasági társaságok és alapok működését, az alapok kezelését; intézkedéseket alkalmaz a jogszabályok érvényesítése érdekében.

A Felügyelet a tőkepiac biztonsága és a befektetők védelme érdekében elrendelheti határozatának azonnali végrehajtását. A felügyeleti eljárás egy fokozatú, ellene fellebbezésnek vagy felügyeleti intézkedésnek nincs helye.

A tőketársaság és az alapkezelő a Felügyelet tevékenységi engedélye alapján kezdheti meg e tevékenységét. Az alap a Felügyelet által történő nyilvántartásba vétellel jön létre, és a nyilvántartásból való törléssel szűnik meg.

A felügyeleti funkciók közé tartozik továbbá a tőketársaságok, ill. alapok tekintetében a pénz- és tőkepiac megbízható működésének és az arra támaszkodó gazdaság védelmének biztosítását szolgáló, törvényi követelmények érvényre juttatása.

A nyilvánosan forgalomba hozott részvények és tőkejegyek kibocsátása esetén a Felügyelet engedélyezi a kibocsátási tájékoztatót, illetve az alap kezelési szabályzatát.

A Felügyelet engedélye kell az alap működési időtartamának meghosszabbításához és az alap végelszámolásához.

A Felügyelet feladatai közé tartozik továbbá a törvényben meghatározott összeférhetetlenségi előírások betartásának ellenőrzése.

A tőketársaságokat és az alapokat a Felügyelet felé adatszolgáltatási kötelezettség terheli. Ezen túlmenően a nyilvánosan működő tőketársaság és alap a működése során köteles a törvényben és az egyéb jogszabályokban meghatározott rendszeres és rendkívüli tájékoztatási kötelezettségének is eleget tennie.

A 34. paragrafus a Felügyelet által gyakorolható intézkedéseket és a szankcionálás eseteit részletezi.

A 35. paragrafusban a törvény meghatározza, hogy milyen esetben szabható ki bírság a tőketársaságra, illetve az alapkezelőre és azok vezető állású személyeire, míg a következő paragrafus a kivethető bírság minimális és maximális összegét határozza meg.

A bírságból befolyt összeget a Felügyelet a tőkepiaci szakemberek képzésére, szakmai konferenciák, tájékoztatók rendezésére, a felsőoktatás tőkepiaccal kapcsolatos tananyagának bővítésére, a tőkepiaccal kapcsolatos tanulmányok, szakkönyvek készítésének és közzétételének támogatására és a befektetők számára történő ismeretterjesztés támogatására köteles fordítani.

A 37. §-hoz

A Felügyelet jogosult a tőketársaság, illetve az alapkezelő meghatározott adatairól és az azokban bekövetkezett változásokról nyilvántartást vezetni.

A Felügyelet a törvényben meghatározott feladatai ellátásához, többek között az összeférhetetlenségi szabályok betartásának ellenőrzéséhez a paragrafusban meghatározott személyes adatokat is kezelhet. A személyes adatok kezeléséről és védelméről szóló egyéb jogszabályoknak megfelelően határozza meg e törvény a nyilvántartott adatok körét, az adatkezelés rendjét és időtartamát.

A 38. §-hoz

A tőketársaság, a fióktelep és az alap felügyeleti díjat köteles fizetni. A törvényben meghatározott díj mértéke összhangban van a más törvényekben előírt felügyeleti díjjal, és arányban áll a Felügyelet tevékenységével. A törvény a pénzügyminiszter hatáskörébe utalja az egyes államigazgatási eljárásokért, és igazgatási szolgáltatásokért fizetendő díjak mértékének megállapítását.

-----STARTING---POINT---VEGE---

VI. Fejezet

Záró rendelkezések

A 39-42. §-hoz

A törvény a vonatkozó adó- és számviteli szabályokat tartalmazó törvények és a gazdasági társaságokról szóló törvény hatálybalépésével összhangban 1998. június 16-án lép hatályba. Átmeneti rendelkezésként a hatálybelépéstől számított egy évig használhatják elnevezésüket azok a társaságok, amelyek nevükben „kockázati tőketársaság”, „kockázati tőkealap-kezelő”, vagy „kockázati tőkealap” kifejezéseket használták eddig.

A 43. §-hoz

A törvény rendelkezik arról, hogy a célszerű a költségvetési törvény keretein belül megteremteni annak lehetőségét, hogy a hitelszférára kialakult és ott jól működő megoldáshoz hasonló módon az állam meghatározott keretek között viszontgarantálja a kis- és közepes vállalkozásokba befektetett kockázati tőke megtérülését. A törvény szerinti garancia a nemzetközi gyakorlattal összhangban a befektetett tőkének a nominálértéken történő megtérülésére vonatkozik.

A garanciavállalás célja nem az, hogy költségvetési pénzek felhasználásával jelentős mértékben mérsékelje a kockázati tőke befektetés kockázatát, hanem az, hogy állam ezen az úton segítse meghatározott vállalat csoportok - jelesül a kis- közepes vállalatok - hozzájutási esélyeit a kockázati tőkétől kapható finanszírozásához. A kockázati tőketársaságok és alapok alanyi jogon nem igényelhetnek befektetéseik mögé garanciát, az ebben való döntés az erre hivatott szervezet kompetenciája marad.