2015. évi CLXXXII. törvény indokolása

az élelmiszerláncról és hatósági felügyeletéről szóló 2008. évi XLVI. törvény módosításáról

-----STARTING---POINT---ALTALANOS--- 

Az Európai Bizottság két főigazgatósága (Versenypolitikai, illetve Egészségügyi és Élelmiszerbiztonsági Főigazgatóság) is vizsgálatot folytat az élelmiszerláncról és hatósági felügyeletéről szóló 2008. évi XLVI. törvény (a továbbiakban: Éltv.) 2015. január 1-jétől hatályos módosítása, azaz a kereskedelmi szektorban a napi fogyasztási cikkek értékesítése esetében progresszívan változó, ún. sávos élelmiszerlánc-felügyleti díj kapcsán. A vizsgálat lezárása érdekében indokolt az Európai Bizottság felvetései alapján az Éltv. módosítása.

A törvény célja, hogy az élelmiszerlánc-felügyeleti díj a módosítást követően továbbra is biztosítsa a Kormány által elfogadott Élelmiszerlánc-biztonsági Stratégia 2013-2022 megvalósításhoz, illetve az élelmiszerlánc-felügyeleti tevékenységéhez szükséges költségvetési bevételi forrást, de az európai uniós, az állami támogatásra irányuló aggályok nélkül. Az Európai Unió működéséről szóló Szerződés 107. cikk (1) bekezdése szerint állami támogatás a tagállamok által vagy állami forrásból bármilyen formában nyújtott olyan támogatás, amely bizonyos vállalkozásoknak vagy bizonyos áruk termelésének előnyben részesítése által torzítja a versenyt, vagy azzal fenyeget, amennyiben ez érinti a tagállamok közötti kereskedelmet. Ennek érdekében a törvény fenntartja és kiterjeszti az általános 0,1%-os díjmértéket. A felügyeleti díj továbbra is az élelmiszerlánc-felügyeletért felelős hivatali szervezetrendszer bevétele marad, amely őrködik azon, hogy kiváló minőségű, biztonságos és egészséges élelmiszer kerüljön a háztartások asztalára, hiszen az európai uniós jogszabályok nem is engedélyezik a felügyeleti díj más célú felhasználását.

-----STARTING---POINT---RESZLETES---

Az 1. §-hoz

Megszűnik a felügyeleti díj legalsó, az Éltv. hatálya alá tartozó tevékenységekből származó nettó 500 millió Ft árbevételig érvényesíthető 0%-os sávja, helyette az általános 0,1%-os mértékű felügyeleti díj fizetési kötelezettség jelenik meg, azzal, hogy a kiskereskedelmi mikro- és kisvállalkozásokra is vonatkozik a húszezer, illetve hétszázezer forint átalányválasztás lehetősége. A törvény egyértelműsíti, hogy a felügyeleti díj számításánál a megelőző naptári év árbevételét (magánszemélyek esetében bevételét) kell alapul venni.

A törvény további technikai jellegű, a bevallást segítő pontosításokat is tartalmaz.

A 2. §-hoz

Átmeneti rendelkezést tartalmaz 2015-re azon érintettek számára, akik a 2015. évi bevallás során a 0%-os díjmérték alá estek, vagy a törvény szerinti más módosítás miatt változik bevallási, befizetési kötelezettségük. A törvény a változás miatt - megfelelő átmeneti idővel - biztosítja a helyesbítő bevallás lehetőségét. A korábbi 0%-os mérték alá eső vállalkozások döntő többsége mikro-vállalkozásnak minősül, ezért a törvény a számukra az Éltv.-ben biztosított, kapcsolódó nyilvántartás vezetése nélküli, egyszerűsített átalányösszegű felügyeleti díj befizetésére ad lehetőséget.

A 3. §-hoz

Szövegcserés pontosítások.

A 4. §-hoz

Hatályon kívül helyező rendelkezés.

-----STARTING---POINT---VEGE---

Az 5. §-hoz

A törvény a kihirdetését követő 31. napon lép hatályba.