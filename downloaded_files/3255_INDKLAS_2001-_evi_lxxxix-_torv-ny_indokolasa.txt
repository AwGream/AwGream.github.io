2001. évi LXXXIX. törvény indokolása

a Magyar Köztársaság és az Európai Rendőrségi Hivatal között Budapesten, 2001. október 4-én aláírt Együttműködési Megállapodás kihirdetéséről

-----STARTING---POINT---ALTALANOS---

ÁLTALÁNOS INDOKOLÁS

A Magyar Köztársaság és az Európai Rendőrségi Hivatal között Budapesten, 2001. október 4. napján írták alá az Együttműködési Megállapodást (a továbbiakban: Megállapodás). A Megállapodást a magyar Fél nevében a belügyminiszter, az Európai Rendőrségi Hivatal (a továbbiakban: EUROPOL) részéről annak igazgatója írta alá.

A Megállapodás célja az Európai Unió tagállamai és a Magyar Köztársaság közötti együttműködés elmélyítése, bővítése, az EUROPOL és a magyar bűnüldöző szervek együttműködése révén a nemzetközi bűnözés legsúlyosabb formái elleni közös fellépés.

A Megállapodást a magyar Országgyűlés 79/2001. (XI. 13.) OGY határozatával megerősítette. A Megállapodás - annak 20. Cikke értelmében - 2001. november 16. napján hatályba lépett. A nemzetközi szerződésekkel kapcsolatos eljárásról szóló 1982. évi 27. tvr. 13. §-ának (1) bekezdése alapján az Országgyűlés által megerősített nemzetközi szerződéseket törvénnyel kell kihirdetni. A kihirdetéssel egyidejűleg intézkedni kell a nemzetközi szerződésben vállalt kötelezettségek és a belső jog összhangjának biztosításáról.

A Megállapodás rendelkezései a hatályos magyar jogszabályokkal nagyrészt összhangban állnak. A nemzetközi szerződés és a belső jog összhangját a magyar Fél jórészt már teljesítette az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény (a továbbiakban: NEBEK törvény) megalkotásával.

A NEBEK törvény megteremtette, s tartalmazza valamennyi - a törvény megalkotásáig a magyar Fél által megismerhető és szabályozható - garanciális rendelkezést, így különösen a személyes és bűnüldözési adatok kezelésére, védelmére, továbbítására, minősítésére vonatkozó szabályokat. Indokolt azonban a NEBEK törvény 11. §-a (1) bekezdésének módosítása, ugyanis a kijelölt adatvédelmi felelős csak az EUROPOL együttműködés keretében zajló adattovábbítási tevékenységével kapcsolatos adatvédelmi ellenőrzési feladatokat látja el. A módosításra azért van szükség, mert a jelen megfogalmazásban úgy értelmezhető, hogy az EUROPOL adatvédelmi felelőse az EUROPOL-on kívüli - tehát az INTERPOL felé, valamint kétoldalú megállapodások alapján a más országok irányába küldendő - adatok ellenőrzését egyaránt ellátja.

Az adatvédelmi felelős a belügyminiszter javaslata alapján a miniszterelnök által kinevezett köztisztviselő, akinek közszolgálati jogviszonyával kapcsolatos munkáltatói jogokat - a kinevezés és a felmentés kivételével - a belügyminiszter gyakorolja. Az EUROPOL-nál a Közös Nemzetközi Adatvédelmi Ellenőrző Testületben Magyarországot az adatvédelmi felelős képviseli.

-----STARTING---POINT---RESZLETES---

RÉSZLETES INDOKOLÁS

Az 1-2. §-hoz

A törvény 1. §-a rendelkezik a Megállapodás kihirdetéséről, a nemzetközi szerződés szövegét a 2. § tartalmazza.

A 3. §-hoz

A Megállapodás 12. Cikkének 5. bekezdésében foglaltakra figyelemmel a magyar Félnek meg kell határoznia az EUROPOL által használt minősítéseknek és jelöléseknek megfelelő minősítést és jelölést, hiszen az eltér a hazai jogszabályokban foglaltaktól, s a nemzetközi szerződés nem tartalmazza a megfeleltetést. Az államtitokról és a szolgálati titokról szóló 1995. évi LXV. törvény (a továbbiakban: Ttv.) 5/B. §-ának (4) bekezdése alapján a Megállapodásban meghatározott minősítést és jelölést, illetőleg annak magyar megfelelőjét a Megállapodás kihirdetéséről szóló törvénynek kell tartalmaznia. A törvény 3. §-a a védendő jogtárgy várható sérelmére és az EUROPOL tagállamok által követett megfeleltetésre tekintettel tartalmazza az EUROPOL-ban használatos minősítést és jelölést, illetve annak magyar megfelelőjét.

A 4. §-hoz

Az (1) bekezdés a törvény hatálybalépéséről és a Megállapodás alkalmazásáról rendelkezik, a (2) bekezdés pedig a törvény végrehajtásáért felelős minisztereket jelöli meg.

Az 5. §-hoz

Az EUROPOL - EUROPOL információként - fizikailag védeni rendel minden adatot, amely az EUROPOL rendszerébe bekerül. Ez a védelem alapszintű védelemként jelenik meg, amely pusztán annyiban kapcsolódik a minősített adatok vagy a személyes adatok védelméhez, hogy azokat is alapszintű védelemben, továbbá a jellegüknek vagy minősítési fokuknak megfelelő védelemben kell részesíteni. Az alapszintű védelemben részesített EUROPOL információ lehet közérdekű adat is, amely esetében a védelem kizárólag azt jelenti, hogy a külön előírt szabályok szerint kell kezelni a rendszeren belül. Semmiképpen nem korlátozzák azonban ezek a belső - fizikai és technikai biztonsági intézkedések - a közérdekű adatok nyilvánosságát. Az a) pontban ennek a kezelési rendnek megállapítására kapnak felhatalmazást az érintett miniszterek.

A b) pontban az érintett miniszterek arra kapnak felhatalmazást, hogy megállapítsák mindazokat az intézkedéseket és szabályokat, amelyeket az alapszintű védelem során alkalmaznia kell az adatkezelőnek, amíg az EUROPOL információ a saját rendszerében tartózkodik. Egyebekben ezekre az adatokra is az adatvédelmi törvény és a szektorális adatvédelmi rendelkezések szabályai érvényesülnek.

A minősített adatok kezelésére és védelmére vonatkozó technikai normák - tekintettel arra, hogy alkotmányos jogot nem korlátoznak - miniszteri rendeletben is meghatározhatók. A Megállapodást kihirdető törvényben kell felhatalmazást adni az érintett minisztereknek arra, hogy a minősített adatok vonatkozásában a biztonsági követelményeket, valamint a titokvédelem szakmai felügyeletének szabályait rendeletben meghatározzák. A c) és d) pontok e felhatalmazásokat tartalmazzák.

Az e) pont a Ttv. 26. §-ának (1) bekezdésében meghatározott tájékoztatási kötelezettség teljesítése vonatkozásában szükséges részletes szabályok kidolgozására hatalmazza fel az érintett minisztereket.

A 6. §-hoz

A Megállapodás végrehajtásában kulcsszerepet töltenek be az összekötő tisztek, ezért szükséges minősítői jogosultságuk szabályozása, amely a Ttv. 6. §-a (1) bekezdésének s) pontja célszerű módosításával lehetséges. A 6. § ennek megfelelően úgy rendelkezik, hogy a minősítésre jogosultak között a nemzetközi szerződésben meghatározott kötelezettségvállalás teljesítése érdekében más államhoz, nemzetközi szervezethez vagy regionális együttműködés központjába delegált önálló képviseleti hatáskörrel rendelkező személyt is fel kell tüntetni.

A 7. §-hoz

Indokolt az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény 11. §-a (1) bekezdésének módosítása, tekintettel arra, hogy a kijelölt adatvédelmi felelős csak az EUROPOL együttműködés keretében zajló adattovábbítási tevékenységével kapcsolatos adatvédelmi ellenőrzési feladatokat látja el.

A módosításra azért van szükség, mert a jelen megfogalmazásban úgy értelmezhető, hogy az EUROPOL adatvédelmi felelőse az EUROPOL-on kívüli- tehát az INTERPOL felé, valamint kétoldalú megállapodások alapján a más országok irányába küldendő - adatok ellenőrzését egyaránt ellátja.