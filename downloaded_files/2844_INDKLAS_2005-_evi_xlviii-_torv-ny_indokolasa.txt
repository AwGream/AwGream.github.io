2005. évi XLVIII. törvény indokolása

az igazságügyi szakértő nemperes eljárásban történő kirendeléséről és ezzel összefüggésben a polgári perrendtartásról szóló 1952. évi III. törvény (a továbbiakban: Pp.) módosításáról

-----STARTING---POINT---ALTALANOS--- 

A társadalmi, technikai változások folytán minden eddiginél jobban felértékelődött a szakértők szerepe az igazságszolgáltatásban. Egyre több az olyan büntető- vagy polgári eljárás, amelyben szakértőt kell igénybe venni, mivel a bíróság az ügy eldöntése szempontjából releváns tényeket kellő szakértelem hiányában nem tudja értékelni. Az igazságügyi szakértők feladatukat a jelenlegi szervezeti keretek között, a meglévő díjazás mellett ma már nem tudják teljes mértékben ellátni, a szakértői tevékenység nem tudja betölteni az igazságszolgáltatásban nélkülözhetetlen szerepét.

Az igazságszolgáltatási reform eddigi lépései nagyon kis területen és áttételesen érintették az igazságügyi szakértők működését, holott a bírósági eljárások ésszerű időn belül történő befejezése és hatékonysága megkívánja, hogy az igazságszolgáltatásban felkészült és megfelelően díjazott szakértők működjenek. Olyan szakértők, akik képesek határidőn belül színvonalas szakvélemény készítésére úgy, hogy ezzel érdemben segítik a jogviták eldöntését. Az igazságügyi szakértők jelenlegi helyzetének feltérképezését és értékelését, valamint a tevékenységükre vonatkozó jogi szabályozás felülvizsgálatát követően a terület olyan törvényi szintű rendezésére volt szükség, amely megszünteti a szabályozás széttagoltságát és ellentmondásait, valamint hosszabb távon vonzóvá teszi a pályát a legképzettebb szakemberek számára is.

Az igazságszolgáltatási reform teljessé tétele érdekében az igazságügyi szakértőkre vonatkozó előírások átfogó újragondolása történt meg, amelynek eredményeként két törvény született: az igazságügyi szakértői tevékenységről szóló törvény, valamint az igazságügyi szakértő nemperes eljárásban történő kirendeléséről és a Pp.

A polgári perekben elrendelt bizonyítási eljárás során igazságügyi szakértő az lehet, akit a bíróság - meghatározott feltételek fennállása esetén - a szakvélemény elkészítésére kirendel. A peres felek ugyan nincsenek elzárva annak lehetőségétől, hogy akár a per megindítása előtt, akár a per során szakértőt keressenek meg, az így, nem bírósági kirendelés alapján készített szakvélemény esetében azonban a bíróság szabadon mérlegelheti azt, hogy a szakvéleményt bizonyítékként figyelembe veszi-e. A felek által felkért szakértő véleménye az eljárásban - ha szakértőként nem kerül kirendelésre - így is csak mint tanúvallomás vagy a fél álláspontja vehető figyelembe. A gyakorlati tapasztalatok alapján azonban egy olyan szabályozás, amely lehetővé teszi azt, hogy a fél által felkért szakértő a bíróság jóváhagyása mellett vegyen részt az eljárásban, azért nem jelentene megoldást, mert az ellenérdekű fél elfogultságra hivatkozva azonnal újabb szakértő kirendelését indítványozná.

A polgári eljárásjogi rendszerben a bírósági kirendelésen kívüli - a felek által akár a per folyamán, akár azt megelőzően beszerzett és becsatolt - igazságügyi szakértői vélemény - kirendelés hiányában - nem éri el az igazságügyi szakértői vélemény bizonyító erejét. A polgári perrendtartás - az előzetes bizonyítás elrendelését kivéve - csak a perben történő szakértői kirendelést teszi lehetővé. Előzetes bizonyításra azonban csak akkor kerülhet sor, ha azt a bíróság a bizonyítás foganatosításában érdekelt félnek, a Pp. 207. §-ára alapított és kellően valószínűsített kérelmére megengedi.

Az igazságügyi szakértő nemperes eljárásban történő kirendeléséről és a Pp. módosításáról szóló törvény a fent írt lehetőségeket bővíti ki egy új, koncepcionálisan más eljárással. Ez a sajátos nemperes eljárás lehetővé teszi, hogy a kérelmező egy adott szakkérdésre szakértő kirendelését kérje a bíróságtól. Ennek megfelelően az igény felmerülésekor, valamely szakkérdés megítélése érdekében mód nyílik arra, hogy bárki (természetes személy vagy szervezet) kérje a bíróságtól igazságügyi szakértő kirendelését. A kérelemnek, illetve a kirendelésnek tehát - az előzetes, illetve perbeli bizonyítástól eltérően - nem kellene jogvitához kötődnie, illetve nem feltételezi a perindítást, de természetesen nem is zárná ki azt.

Számos esetben előfordulhat azonban, hogy valamely különleges szakértelmet igénylő kérdés megítélésének szükségessége nem jogvita kapcsán merül fel, vagy a felek vitájukat nem kívánják peres útra terelni. A hatályos jogszabályok azonban nem teszik lehetővé, hogy ebben az esetben az érintett(ek) egy pártatlan, bíróság által kirendelt szakértő által készített szakvélemény birtokában döntsenek a felmerülő probléma rendezéséről, esetleg közvetítői eljárás vagy per megindításáról, illetve, hogy az így elkészült szakvélemény egy későbbi eljárásban is érdemben felhasználható legyen. A törvény ezt a lehetőséget teremti meg.

Az új eljárás szabályait a törvény tartalmazza, tekintettel arra, hogy ez a nemperes eljárás dogmatikailag sem az igazságügyi szakértői tevékenységről szóló törvény keretei közé, sem a polgári perrendtartás szabályaihoz nem illeszthető. Nyilvánvaló, hogy az eljárás megindításának csak addig lehet helye, amíg tárgyában per nincs folyamatban, hiszen ettől kezdve már a Pp. bizonyítási szabályai az irányadók. Ezt a törvény - az egyértelműség kedvéért - ki is mondja.

E sajátos, új nemperes eljárásban történő szakértői kirendelést követően a határidőben elkészült igazságügyi szakértői vélemény birtokában a kérelmező egy olyan megalapozottabb döntési helyzetbe kerülhet, amelyben szabadon mérlegelheti, hogy megindítja-e a polgári peres eljárást, kérve a bíróság döntését a jogvitában. Az így megindított perben a már rendelkezésre álló szakvélemény a bizonyítási eljárás során ténylegesen szakvéleménynek minősül, hiszen bírósági kirendelésre készült. A perben azonban a másik fél kezdeményezheti a szakvélemény hibáinak kiküszöbölését vagy más szakértő kijelölését, de ha erre nincs is indítvány, a bírónak kell eldönteni azt, hogy a döntéshozatal során fel tudja-e használni a szakvéleményt. Az erre vonatkozó szabályokat a törvény a Pp. új 183/A. §-ba építi be.

A törvény nemcsak az igazságügyi szakértők peren kívüli igénybevételére vonatkozó szabályokat állapítja meg, hanem egyben módosítja a polgári perrendtartás rendelkezéseit is a szakértőkre vonatkozó új szabályok figyelembe vételével.

-----STARTING---POINT---RESZLETES---

Az 1-3. §-hoz

A törvény szerint igazságügyi szakértő kirendelése amiatt kérhető a bíróságtól, mert a kérelmező számára jelentős tény vagy körülmény megállapításához vagy megítéléséhez különleges szakértelem szükséges.

A párhuzamos eljárások kizárása érdekében a törvény kimondja, hogy a nemperes eljárás megindításának nincs helye, ha abban a kérdésben, amelyre a szakértői véleményt a kérelmező be kívánja szerezni, a kérelmező által vagy ellen indított más bírósági eljárás, vagy a kérelmező ellen indított büntetőeljárás van folyamatban. Az e rendelkezés ellenére benyújtott kérelem alapján készült szakvélemény bírósági eljárásban nem használható fel.

A kérelem alapján a bíróság - kijelölt ügyintézője (bírósági titkár vagy bírósági ügyintéző) útján - végzéssel dönt a szakértő kirendeléséről.

A szakértő kijelölésére irányuló eljárás nemperes eljárás. Azokban a kérdésekben, amelyekre a törvény eltérő szabályokat nem tartalmaz, illetve az eljárás nemperes jellegéből más nem következik, a polgári perrendtartás vonatkozó szabályait kell megfelelően alkalmazni.

A bírósági kirendelés egyaránt vonatkozhat az igazságügyi szakértői névjegyzékben szereplő igazságügyi szakértőkre, illetve az igazságügyi szakértői intézetekre, állami szervekre, szervezetekre és gazdasági társaságokra is. A kirendelést a szakértő ebben az eljárásban is csak az igazságügyi szakértői tevékenységről szóló törvényben meghatározott okok alapján utasíthatja vissza.

A kérelemben meg kell jelölni az eljáró bíróságot, a kérelmező nevét, lakóhelyét (székhelyét), a szakértői vizsgálat tárgyát és annak helyét, a rövid tényállást, a kérelem előterjesztésének indokait, valamint azokat a kérdéseket, amelyekre a szakértőnek véleményt kell nyilvánítania.

A döntés meghozatalánál a mérlegelés joga csak szűk körben illeti meg a bíróságot. Érdemi elutasítási ok, ha a szakértő kirendelése iránti kérelem alapján megállapítható, hogy az nem felel meg a törvény 1. §-ának (1) bekezdésében foglalt feltételeknek, tehát a leírt tényállás alapján nem állapítható meg olyan különleges szakértelmet igénylő kérdés, amely szakértő kirendelését indokolná. E szabály tehát csak abban a körben engedi meg a kérelem elutasítását, ha az nyilvánvalóan alaptalan, célja a szélsőséges esetek kiszűrése. Tekintettel azonban arra, hogy érdemi döntésről van szó, a bírósági ügyintéző ilyen esetben elutasító döntést csak a bíró előzetes hozzájárulásával hozhat.

Ezen túlmenően a mérlegelés joga csak abban a körben illetné meg a bíróságot, hogy a kirendeléssel járó költségek megfizetése biztosított-e a kirendelést kérő részéről. Egyebekben a kérelem lényegileg csak a formai feltételek vonatkozásában vizsgálható, a kérelemben foglaltak indokoltsága, vagy indokolatlansága nem képezi mérlegelés tárgyát. Hangsúlyozni kell, hogy az új jogintézmény nem a szakértői költségek megelőlegezését, hanem megfizetését igényli. Tekintettel azonban az eljárás speciális jellegére, a költségmentesség engedélyezéséről szóló 6/1986. (VI. 26.) IM rendelet 4. §-a ki fogja zárni ezen eljárásban a költségmentesség engedélyezésének lehetőségét. Az eljárás központi eleme annak gyors lefolytatása, így a hiánypótlási felhívás kibocsátását a törvény kizárja.

A szakértő pártatlanságának garanciája, hogy személyéről a bíróság dönt, a kérelmező meghallgatása, illetve az általa tett javaslat figyelembe vétele nélkül. Az eljárási rend körében nem szükséges az ellenérdekű fél beleegyezése a szakértő kirendeléséhez. Mivel a kérelem egyoldalú, az elrendelt vizsgálat tűrésére senki nem kötelezhető. Ugyanennél az oknál fogva, ellenérdekű fél hiányában zárja ki a törvény a kérelemnek helyt adó határozat elleni fellebbezést. A törvény alapján nincs akadálya annak, hogy az ellenérdekű felek együttesen terjesszenek elő kérelmet a szakértő kirendelése iránt.

A kérelmet elutasító végzés ellen a törvény fellebbezési jogot biztosít a kérelmező számára.

A 4-5. §-hoz

Az eljárás gyors lefolytatása érdekében szükséges határidő megjelölése a vélemény elkészültéhez. Ez a törvény szerint a kirendelő végzés kézhezvételétől számított 30 nap, amelyet a szakértő kérelmére a bíróság egy alkalommal meghosszabbíthat. Ezekről a kérdésekről a bíróság határozatban, végzéssel dönt.

A szakértő kirendelésével járó költségek megfizetése minden esetben a kérelmező kötelezettsége, amelynek fedezetéül elsősorban a kirendelés iránti kérelem beérkezésétől számított 8 napon belül a bíróság felszólítására letétbe helyezett összeg szolgál. Amennyiben a kérelmező által előlegezett összeg a szakértő díját nem fedezi, a bíróság a szakértői díjat megállapító végzésében kötelezi a kérelmezőt a még hiányzó összeg letétbe helyezésére. Amíg a kérelmező e kötelezettségének nem tesz eleget, a bíróság a szakvéleményt nem küldi meg a részére. A végzés ellen mind a kérelmező, mind a szakértő fellebbezhet, azonban a fellebbezésnek csak a kifogásolt összeg erejéig van halasztó hatálya.

A polgári perrendtartásról szóló 1952. évi III. törvény módosítása

A 6-7. §-hoz

A törvény nemcsak az igazságügyi szakértők peren kívüli igénybevételére vonatkozó szabályokat állapítja meg, hanem egyben módosítja a polgári perrendtartás rendelkezéseit is. A törvény azzal egészíti ki a rövid úton való idézés szabályait [Pp. 96. § (3) bek.], hogy annak telefonon, tárgyaláson szóban, küldönc útján történő és elektronikus levél útján is helye van. Kiemelendő, hogy ez a rendelkezés nem kapcsolódik az elektronikus iratra vonatkozó szabályozáshoz, az idézés ilyen módját az iratokon fel kell tüntetni.

A törvény úgy egészíti ki a Pp. 104. § (2) bekezdését, hogy a fél mellett a szakértő számára is lehetővé teszi a megállapított határidő egyszeri meghosszabbításának kérelmezését, azonban ezt a szakértőnek a határidő lejárta előtt kell kérnie. Ha a szakértő ezt nem, vagy késedelmesen teszi meg, a bíróság a Pp. új 185. § (2) bekezdésében meghatározott jogkövetkezményt köteles alkalmazni, azaz a szakértő díját a késedelem minden napja után 1 százalékkal csökkenti.

A 8. §-hoz

A szakértők kirendelésével és a szakvélemény elkészítésével kapcsolatban gyakori problémaként jelentkezik a szakértői díjak kifizetésének kérdése, amely az eljárás félbeszakadása miatt hónapokig, évekig elhúzódhat. Ezen probléma megoldása érdekében a Pp. előírja az eljáró bíróság számára, hogy a tanúdíjat, szakértői díjat megállapító jogerős végzés alapján, a díj letétbe helyezett összegét a bíróság az eljárás félbeszakadásának tartama alatt is köteles kifizetni. [Pp. 112. § (3) bek.]

Úgyszintén a félbeszakadással kapcsolatos érdeksérelmek orvoslását szolgálja az a rendelkezés, amely a Pp. 111. §-át egészíti ki egy új (6) bekezdéssel, amely lehetővé teszi ügygondnok kirendelését, és az eljárás folytatását a kirendelt szakértő méltányos érdekeinek sérelme esetén is. Ebben az esetben az ügygondnok kirendelése csak a szakértői díj megállapítása és a letéttel fedezett díj kiutalása vonatkozásában szünteti meg az eljárás félbeszakadását.

A 9-11. §-hoz

A törvény elsősorban a felek megállapodására bízza a kirendelésre kerülő szakértő személyének meghatározását. Ilyen megállapodás hiányában a szakértő személyéről a bíróság dönt (Pp. 177. §).

A szakértőkre vonatkozó szabályokkal összhangban, a polgári eljárás szabályai is lehetővé teszik, hogy a bíróság az önálló szakértők és szakértői intézmények mellett, igazságügyi szakértői tevékenységet végző gazdasági társaságot, szervezetet vagy intézményt és állami szervet is kirendeljen. (Pp. 177. §) Ennek megfelelően módosulnak a szakértő kizárására vonatkozó szabályok, amelyek pl. biztosítják, hogy önálló szakértőként ne járhasson el azon gazdasági társaság tagja vagy alkalmazottja, aki az ügyben korábban már eljárt. Ugyanez vonatkozik arra a gazdasági társaságra és szakértői intézményre is, amelynek tagját vagy alkalmazottját, illetve alkalmazottját önálló szakértőként már korábban kirendelték az ügyben (Pp. 178. §).

A törvény az eljáró bíróságra bízza azt, hogy a szakértőt kirendelésekor a véleményének írásbeli előterjesztésére utasítja, vagy ha azt szükségesnek tartja, megidézi-e. A bíróság vagy az írásbeli kirendelésben vagy a tárgyaláson ismerteti a megválaszolásra váró szakkérdéseket.

Az eljárás elhúzódásának megakadályozása érdekében gazdasági társaság, vagy szakértői intézmény (állami szerv, szervezet) kirendelése esetén, a társaság, illetve az intézmény a kirendelő végzés kézhezvételétől számított 8 napon belül köteles a bíróságnak és a feleknek bejelenteni, hogy az ügyben a társaság melyik tagja vagy alkalmazottja, illetve az intézmény melyik alkalmazottja jár el. [Pp. 180. § (4) bek.]

A 12-13. §-hoz

A szakértői tevékenységről szóló törvénnyel összhangban, a Pp. tartalmazza a szakértői testületek által adott szakvéleményre vonatkozó új, a Pp. alapelveivel összhangban álló eljárási szabályokat. (Pp. 183. §)

Szakértői testület, pontosabban annak bizottsága kirendelésére csak akkor kerülhet sor, ha a perben már két, egymástól független szakértői vélemény született, és a köztük lévő ellentmondás a kirendelt szakértők személyes meghallgatása alapján sem volt feloldható. A szakértői bizottság tagjaira a törvény szakértőkre vonatkozó szabályait megfelelően alkalmazni kell, így vonatkoznak rájuk a szakértők kizárására, és az indoklási kötelezettségre vonatkozó rendelkezések is.

Az idézésre, személyes megjelenésre való kötelezésre vonatkozó szabályok azzal az eltéréssel alkalmazandók, hogy a teljes bizottság nem, csak annak egy - általuk, a szakvélemény előterjesztésekor megjelölt - tagja idézhető.

A törvény ezen szakasza a nemperes eljárásban kirendelt igazságügyi szakértő által adott szakvéleménynek az esetleg a szakvélemény kézhezvételét követően megindított perben történő felhasználhatóságát szabályozza. Az így megindított perben a már rendelkezésre álló szakvélemény a bizonyítási eljárás során ténylegesen szakvéleménynek minősül, hiszen bírósági kirendelésre készült. Amennyiben a fél keresetlevelében ilyen szakvéleményre hivatkozik, köteles azt jelezni, és csatolni is a keresetlevélhez. A perben azonban a másik fél kezdeményezheti a szakvélemény hibáinak kiküszöbölését vagy más szakértő kijelölését, de ha erre nincs is indítvány, a bírónak kell eldönteni azt, hogy a döntéshozatal során fel tudja-e használni a szakvéleményt.

A 14-15. §-hoz

Az eljárás ésszerű időn belül történő befejezése érdekében a törvény objektív szankciót állapít meg a szakvélemény késedelmes előterjesztése esetére. Az eljáró bíróság annak a szakértőnek a munkadíját, aki a véleménynyilvánítással alapos ok nélkül késlekedik és a véleménynyilvánításra nyitva álló határidő alatt a határidő meghosszabbítását nem kéri (Pp. 104. §), illetve a meghosszabbított határidő alatt sem nyilvánít véleményt, a határidő lejártát követő naptól kezdve napi egy százalékkal csökkenti.

A polgári eljárás csak abban az esetben fejezhető be ésszerű időn belül, ha résztvevői időben gyakorolják perbeli jogaikat, és tesznek eleget perbeli kötelezettségeiknek. A Pp., illetve módosításai már korábban is számos hátrányos következményt fűztek a fél rosszhiszemű magatartásához, azonban a perben részt vevő más személyek cselekményei sem maradhatnak figyelmen kívül. Éppen ezért, a törvény a szakértő késedelme esetén a fenti objektív szankciót állapítja meg. Ugyanakkor a törvény azt is lehetővé teszi, hogy a szakértő késedelmét alapos okkal kimentse. Ebben az esetben a vele szemben tett intézkedést hatályon kívül kell helyezni. (Pp. 185. §)

A szakértői díjak kifizetését könnyítik meg a Pp. 187. §-ának módosuló rendelkezései. A bíróság - a szakvélemény beérkezését, illetve a szakértő meghallgatása esetében a meghallgatását követő legkésőbb 30 napon belül - a szakértő által benyújtott díjjegyzék alapján állapítja meg végzéssel a díjat, amely végzés ellen fellebbezésnek van helye. A végzés jogerőre emelkedését követően a szakértő által benyújtott számla alapján, a bíróság 30 napon belül köteles kifizetni a szakértői díj letéttel fedezett részét. Ha a szakértő számla kibocsátására nem köteles, úgy a kifizetés átvételi elismervény ellenében történik.

-----STARTING---POINT---VEGE---

A 16. §-hoz

A törvény 2006. január 1-jén lép hatályba.