2011. évi CCIX. törvény indokolása

a víziközmű-szolgáltatásról

-----STARTING---POINT---ALTALANOS--- 

I. Jogszabályi keretek

Az egészséges ivóvízhez való jog, mint az egészséghez való jog szerves része, az alkotmányos alapjogok közé tartozik. A lakosság egészséges ivóvízzel történő ellátását a helyi önkormányzatokról szóló törvény a települési önkormányzatok kötelezően ellátandó feladatává teszi, míg a szennyvízelvezetés, ártalommentes elhelyezés és - tisztítás a lakosság számarányának megfelelően tartozik a kötelezően ellátandó feladatok közé.

A víziközmű-szolgáltatás főbb jogszabályi kereteit jelenleg a helyi önkormányzatokról szóló törvény (a továbbiakban: Ötv.), az egyes állami tulajdonban lévő vagyontárgyak önkormányzatok tulajdonába adásáról szóló törvény (a továbbiakban: Vagyonátadó tv.) és a vízgazdálkodásról szóló törvény (a továbbiakban: Vgtv.), valamint a közműves ivóvízellátásról és a közműves szennyvízelvezetésről szóló 38/1995. (IV. 5.) Korm. rendelet, illetve a víziközművek üzemeltetéséről szóló 21/2002. (IV. 25.) KöViM rendelet határozza meg.

A lakossági vízszolgáltatási és szennyvízelvezetési díjakat az árak megállapításáról szóló törvény (a továbbiakban: Ártörvény) értelmében a helyi önkormányzatok mint árhatóságok határozzák meg.

A hatályos szabályozás azonban adós maradt a víziközmű-szolgáltatás alapelveinek, ellátási feltételeinek, és - tekintettel az ivóvízellátás és a szennyvízelvezetés és -tisztítás kiemelt jelentőségére - a víziközmű-szolgáltatókkal szembeni szakmai, gazdasági és jogi követelmények meghatározásával. Ezért szükségessé vált a víziközművekre és a víziközmű-szolgáltatásra vonatkozó életviszonyok önálló törvényben való szabályozása.

II. Az Európai Unióhoz történt csatlakozásból fakadó kötelezettségek

Magyarország hidrogeológiai adottságainak köszönhetően, nemzetközi összehasonlításban is kiemelkedő jelentőségű, ivóvíztermelésre alkalmas felszín alatti készletekkel rendelkezik. E készletek védelme és fenntartható használata alapvető nemzeti érdek.

Az EU-tagsággal összefüggő, a környezet-, természetvédelmi, valamint vízgazdálkodás körébe tartozó kötelezettségeink egyúttal szükségessé teszik az ivóvíz minőségének javítását, a keletkező szennyvizek megfelelő kezelését. Ezen szempontok kiemelt jelentőséget adnak a víziközmű-szolgáltatás törvénybe foglalt, hatékony szabályozásának.

Az ivóvíz-szolgáltatás szabályozásának egyedi sajátossága, hogy korlátos és a klímaváltozás miatt már a belátható jövőben fokozatosan felértékelődő, semmivel sem helyettesíthető természeti erőforrás felhasználását kell átlátható, tervezhető módon, a megengedhető szintű piaci szabályozással kézben tartani.

A megfelelő felszín alatti ivóvíztermelésre alkalmas vízkészlet fenntartható használata szorosan összefügg a felszíni vizekkel való, a mainál sokkal ésszerűbb gazdálkodással, az esős és száraz időszakok egymást kiegyenlítő módszereinek megteremtésével, a jó minőségű ivóvíz rendeltetésének megfelelő használatával, más célú fogyasztásának lehetőség szerinti visszaszorításával. Mindehhez a felszíni vizek tárolását szolgáló berendezések, létesítmények építése szükséges.

A) Ivóvízminőség-javítás

Az emberi fogyasztásra szánt víz minőségéről szóló 98/83/EK tanácsi irányelv (Csatlakozási Szerződés X. melléklet, 8. Környezetvédelem címszó, B. Vízminőség pont), valamint az ivóvíz minőségi követelményeiről és az ellenőrzés rendjéről szóló 201/2001. (X. 25.) Korm. rendelet határozza meg azokat a szabályokat, amelyek a tagállamokat, illetve Magyarországot kötik az egészséges ivóvízellátás vonatkozásában.

A Magyar Kormány már a 2006. évi bejelentésben tájékoztatta az Európai Bizottságot arról, hogy az Ivóvízminőség javító Program végrehajtásának költség- és időigénye lényegesen meghaladja a csatlakozási tárgyalások során és 2000-2001. évben tervezettet, így annak átütemezése szükséges. Már akkor tájékoztatást kapott az Európai Bizottság a 2012-2013. reális céldátumról.

B) Szennyvízelvezetés és -tisztítás

Az Európai Unió által a települési szennyvíz kezeléséről szóló, 1991. május 21-i 91/271/EGK tanácsi irányelvben (Csatlakozási Szerződés X. melléklet, 8. Környezetvédelem címszó, B. Vízminőség pont) kötelezően előírt feladatokat a Nemzeti Települési Szennyvíz-elvezetési és -tisztítási Megvalósítási Programról szóló 25/2002. (II. 27.) Korm. rendelet tartalmazza. A Csatlakozási Szerződésben vállalt 2008; 2010; illetve 2015. december 31-i határidőkkel. A kötelező feladatok végrehajtása fejlesztési igényekkel jár, amelyhez azonban, az Európai Unió forrásai is igénybe vehetőek.

A vízvédelmi politika terén a közösségi fellépés kereteinek meghatározásáról szóló, 2000. október 23-i 2000/60/EK európai parlamenti és tanácsi irányelvnek (a továbbiakban: Víz Keretirányelv) 9. cikkében megfogalmazott rendelkezéseknek megfelelően a költségmegtérülés elvéből adódóan 2010-től a víziközmű működtetésével kapcsolatban felmerülő költségeknek - így az új fejlesztésekkel összefüggésben felmerülő működtetési többletköltségeknek is - a szolgáltatás igénybevételéért fizetendő díjban meg kell térülniük.

A tagállamok ennek végrehajtása során tekintettel lehetnek a költségek megtérítésének szociális, környezeti és gazdasági hatásaira, továbbá az érintett régió vagy régiók földrajzi és éghajlati jellemzőire.

III. Alapelvek, ellátási felelősség, közigazgatási hatáskörök

A víziközmű-szolgáltatás alapelveinek meghatározásával évek óta fennálló hiányt pótol a törvény. Az alapelveket egyidejű felmerülésük esetén a törvény szerinti sorrendben kell érvényre juttatni.

A hatályos szabályozás alapján, nem határozható meg egyértelműen, hogy az államot illetve önkormányzatokat mely esetekben terheli az ellátási felelősség az egészséges ivóvíz-szolgáltatás területén, illetve a Vgtv. szerint a szennyvízelvezetés és -tisztítás területén.

A törvény, a hatályos szabályozást nem érintve, egyértelműen rögzíti, hogy mely esetekben, hogyan alakul az ellátási felelősség az önkormányzat, illetve az állam tekintetében.

Az Ötv. alapján az egészséges ivóvíz ellátásáról való gondoskodási, illetve a Vgtv. szabályozásából adódóan a szennyvízelvezetési és -tisztítási kötelezettségek a települési önkormányzatokat terhelik, ugyanakkor a koncessziós törvény, illetve a Vagyonátadó tv. logikájából következően, a tényleges feladatellátás a víziközművek tulajdonjogához igazodik. Így az állami tulajdonú regionális vízművek által ellátott településeken az állam - a települési önkormányzatoktól függetlenül - a saját többségi vagy kizárólagos tulajdonában lévő öt regionális vízmű vállalat útján biztosítja a közműves ivóvízellátást, illetve adott esetben a közműves szennyvízelvezetést és -tisztítást.

Az alapvető szolgáltatás folyamatosságának biztonsága érdekében, a törvény egyértelműen meghatározza az ellátási felelősség megállapításának szabályait.

A víziközmű-szolgáltatások feletti szakmai, gazdasági felügyelet, valamint a víziközmű-szolgáltatások árhatósági feladatai, jelenleg a víziközmű tulajdonos önkormányzatok, illetve állami tulajdonú víziközművek esetében az illetékes miniszter hatáskörébe tartozik. Árhatósági szerepkörükben az önkormányzatok és az állam abban érdekeltek, hogy minél alacsonyabb összegben állapítsák meg a víziközműszolgáltatások díját. Víziközmű-tulajdonosként, valamint a közszolgáltatás megszervezéséért és működtetéséért felelős szervezetként viszont, a működtetés és a víziközművek fejlesztési költségeinek a víziközmű-szolgáltatás díjában történő elismertetésében érdekeltek, mivel elsősorban így tudják a szolgáltatás folyamatos és biztonságos ellátásának gazdasági feltételeit biztosítani. A legtöbb esetben ugyanakkor az önkormányzatok, illetve az állam mint a víziközmű-szolgáltatók tulajdonosai, a vállalat profittermelő képességének fenntartásában is érdekeltek.

A fennálló érdek-összeütközéseket a jelenleg hatályos szabályozás nem oldja fel, így az önkormányzatok képviselő-testületei, a mindenkori politikai és gazdasági érdekeiknek megfelelően gyakorolják árhatósági jogkörüket, amelynek eredményeként adott esetben a víziközművek felújításának, pótlásának elmaradása, illetve a víziközmű-szolgáltatások szakmai színvonalának vagy pénzügyi-gazdasági feltételeinek romlása következik be.

Az országos szinten egységes elvek mentén szervezett, működtetett és ellenőrzött víziközmű-szolgáltatások, mint alapvető kommunális szolgáltatások biztosítása, olyan közösségi érdek, amelynek érvényesítéséhez szükséges a jelenleg érdek - összeütközésektől terhelt hatáskörök ésszerű szétválasztása.

Ezért a törvény az ellátási felelősség érintetlenül hagyása mellett, a víziközműszolgáltatások, illetve a víziközmű-szolgáltatók szakmai, gazdasági felügyeletét, valamint a víziközmű közüzemi szolgáltatások ármegállapítási jogkörét a Magyar Energia Hivatalhoz (a továbbiakban: Hivatal) telepíti, miközben a települési önkormányzatok és az állam hatáskörében hagyja a víziközmű-szolgáltatások megszervezésével, illetve a víziközmű-szolgáltatások helyi szintű szabályozásával kapcsolatos hatásköröket, feladatokat.

IV. A víziközmű-tulajdonra, a víziközmű-fejlesztésre, a víziközművek vagyonértékelésére és a térképi nyilvántartásra vonatkozó rendelkezések

A víziközművek törvényi szintű fogalmi meghatározása mellett, a törvényben új fogalomként kerül bevezetésre a rendszerfüggetlen víziközműelem, amely a víziközműnek minősülő műszaki létesítmény egyes olyan, nem egyedi gyártású berendezéseit, tartozékait fedi le, amelyek az adott műszaki létesítménytől állagsérelem nélkül elválaszthatóak, és más víziközmű műszaki létesítményhez - a célszerűség követelményeinek megfelelően - áthelyezhetőek. Ilyenek különösen a fogyasztásmérő berendezések, a szennyvíz-átemelő szivattyúk, az irányítástechnikai berendezések stb.

A jelenlegi szabályozás értelmében a víziközművek az állam kizárólagos (forgalomképtelen) tulajdonába vagy a települési önkormányzatok korlátozottan forgalomképes törzsvagyonába tartoznak, azokat eladni vagy apportálmi törvényesen nem lehet.

Ezzel kapcsolatban az utóbbi években meglehetősen ellentmondásos helyzet alakult ki, mivel az önkormányzatok a tulajdonukba kerülő, korábban állami tulajdonú vízmű vállalatok átalakulása során a jegyzett tőkéjükbe vagy tőketartalékba helyezték azokat a korlátozottan forgalomképes vagyonelemeket is, amelyek nem kerülhettek volna elidegenítésre. Ezeket az átalakulásokat a cégbírósági bejegyzés miatt ma már nem lehet semmissé tenni, de a jövőben törzsvagyonhoz tartozó víziközmű hosszú távon nem maradhat és nem is kerülhet gazdasági társaságok tulajdonába, mivel annak elsősorban a kötelezően ellátandó önkormányzati feladatot mint lakossági érdeket kell szolgálnia.

A lakossági összefogással létrejövő víziközmű társulatok által létrehozott vízi létesítmények elkészülésük után a törvény erejénél fogva kerülnek az önkormányzatok tulajdonába. Az önkormányzatok jogi személyiséggel rendelkező társulási tulajdonában lévő vagy abba kerülő víziközművekre, az önkormányzati tulajdonra vonatkozó szabályokat kell alkalmazni.

Annak érdekében, hogy a víziközművek tulajdonjoga hosszú távon egyértelműen rendeződjön, a törvény átmeneti időt biztosít a víziközmű-szolgáltatók tulajdonában lévő víziközművek önkormányzati vagy állami tulajdonban történő átruházására a felek megállapodása, végső soron azonban - a jogosult döntése függvényében - az érintett ingatlan kisajátítása útján. Amennyiben a felek térítésmentes átruházásban állapodnak meg, az átruházás az általános forgalmi adó szempontjából közcélú adománynak, a társasági adó szempontjából pedig a gazdasági társaság vállalkozási tevékenysége érdekében felmerülő költségnek, ráfordításnak számít, így az átadást nem terheli áfa-, illetve társaságiadó-fizetési kötelezettség.

A rendszerfüggetlen víziközmű-elemek tekintetében ugyanakkor lehetőség nyílik arra, hogy ezeket - kizárólag a víziközmű-szolgáltatás költséghatékonyabb ellátása érdekében - az önkormányzatok forgalomképesnek nyilvánítsák és kizárólag a víziközmű-szolgáltató részére átruházzák. Az így átruházott berendezések felújítási, pótlási kötelezettsége a víziközmű-szolgáltatót terheli, és az önkormányzatokat az üzemeltetési szerződés megszűnésekor vételi jog illeti meg e berendezésekre. Ezzel biztosítható, hogy a vízíközmű-szolgáltató által működtetett víziközmű közhálózatokon belül ezek a berendezések hatékonyan és a legésszerűbb módon felhasználhatóak legyenek.

A víziközművek fejlesztése magába foglalja a meglévő víziközművek felújítását, pótlását, valamint az új, illetve bővítő víziközmű beruházásokat is. A víziközművek fejlesztése elsősorban az ellátási felelősök - így az állam és az önkormányzatok - kötelezettsége és felelőssége.

Ugyanakkor egyes üzemeltetési szerződés típusok esetében, a törvény szerint lehetőség van arra, hogy a felújításokat, pótlásokat, a víziközmű-szolgáltató végezze el azzal, hogy az így megvalósult értéknövelő felújítások, pótlások, a szerződésben rögzített feltételek szerint, az üzembe helyezés időpontjával kerülnek át az önkormányzat, illetve az állam tulajdonába.

A víziközművek felújításának, pótlásának forrását képezik az üzemeltetésbe adott víziközművek használatáért a víziközmű-szolgáltató által a tulajdonos részére fizetendő koncessziós díj, vagyonkezelői díj vagy használati, illetve bérleti díj. A víziközmű rendszerek hosszú távú fenntarthatósága egy hosszabb távú, kiegyenlítettebb díjképzési rendszer alkalmazásával biztosítható.

A víziközművek hosszú távú fenntarthatósága és fejlesztése érdekében, a törvény előírja, hogy - az üzemeltetési szerződés típusától függően - az ellátási felelős vagy a víziközmű-szolgáltató 10 éves víziközmű-fejlesztési tervet készítsen, amelynek két része van a felújítási és pótlási terv, illetve a beruházási terv.

Az önkormányzati, illetve állami tulajdonú víziközművek felújítási és pótlási forrásait a víziközművek bekerülési értéke alapján elszámolt értékcsökkenésével arányosan kell képezni. Mivel a meglévő víziközművek könyv szerinti bekerülési értéke azonban jóval alacsonyabb, mint az avultsággal korrigált újrapótlási értékük, szükséges gondoskodni a víziközművek vagyonértékelésének végrehajtásáról. A vagyonértékelést a víziközművek vagyonkezelésbe, koncesszióba vagy bérbe adásakor, de legkésőbb 2014. december 31-ig végre kell hajtani.

A víziközművagyon nyilvántartása érdekében szükséges az egységes víziközmű térképi nyilvántartás alapvető jogszabályi feltételeit rögzíteni. A térképi nyilvántartást az adatok kezelőjeként a víziközmű-szolgáltató köteles vezetni, de az adatok tulajdonjoga az ellátási felelőst illetik meg.

Víziközmű-működtető eszközök - azaz a víziközműnek nem minősülő mindazon eszközök összessége, amelyek a víziközművagyonhoz kapcsolódó feladatellátáshoz szükségesek - a víziközmű-szolgáltató tulajdonát képezi.

V. A víziközmű-szolgáltatás, a víziközmű-szolgáltatói működési engedély

A víziközmű-szolgáltatás három nagy ágazatra bontható: a közműves ivóvízellátásra, a közműves szennyvízelvezetésre és -tisztításra, illetve - ha a településen a települési önkormányzat rendelete a csapadékvíz elvezető rendszert közműnek minősíti - a közműves belterületi csapadékvíz-elvezetésre. Ez utóbbit jelen törvény nem szabályozza. A szabályozás a víziközmű-szolgáltatások ágazati elvére épül, azaz mind az ellátási felelősséget, mind a víziközmű-szolgáltatás feltételeinek meglétét ágazatonként, külön-külön is vizsgálni kell.

A víziközmű-szolgáltatónak az minősül, aki a víziközmű-szolgáltatás ellátási felelősével víziközmű-üzemeltetési jogviszonyban áll.

A víziközmű-szolgáltatási ágazatban, 3200 településen közel négyszáz víziközműszolgáltató működik. Míg az öt többségi vagy kizárólagos állami tulajdonú vízmű vállalat, valamint a két, a fővárosi önkormányzat többségi tulajdonában lévő víziközműszolgáltató az ország lakosságának kb. 35%-át látja el, az ország lakosságának 65%-a ellátására több, mint 390 víziközmű-szolgáltató jut. A víziközmű-szolgáltatók nagy száma gyakorlatilag ellehetetleníti a közüzemi víziközmű-szolgáltatások díjainak rendszeres áttekintését és mértéke indokoltságának felülvizsgálatát, és az egységes elvekre épülő, kiegyensúlyozott szolgáltatási színvonal biztosítását.

Ugyanakkor az önkormányzati tulajdonú víziközmű-szolgáltató cégek nagy része méreténél fogva csak egy-két, kis lélekszámú település ellátására képes. A megfelelő szolgáltatási színvonal, valamint a költséghatékony vízközmű-szolgáltatás biztosítása érdekében indokolt a víziközmű közszolgáltatás végzését a Hivatal által kiadandó víziközmű-szolgáltatói működési engedélyhez kötni. A szigorú minőségi, szakmai feltételek előírása és azok betartásának folyamatos ellenőrzése az integráció és a hatékonyság irányába hat, emellett hangsúlyozandó, hogy e megoldás alkalmazásával nem sérül az önkormányzatok önrendelkezési joga sem. A törvény szabályozza az engedély megszerzésének, módosításának és megszűnésének általános feltételeit.

Az engedély megszerzésére a törvény hatályba lépésekor már működő víziközműszolgáltatók megfelelő határidőt kapnak.

VI. A víziközmű-üzemeltetési jogviszony

Az ellátási felelős és a víziközmű-szolgáltató között a víziközmű-szolgáltatás ellátására kötött üzemeltetési szerződések alapján létrejött jogviszonyok egységesen üzemeltetési jogviszonynak minősülnek. Az üzemeltetési jogviszonyt megalapozó üzemeltetési szerződések típusai: a vagyonkezelési, a koncessziós és a bérleti-üzemeltetési szerződés.

A vagyonkezelési szerződés megkötésére - főszabályként - közbeszerzési, míg a koncessziós szerződés megkötésére koncessziós pályázati eljárás lefolytatásával kerülhet sor. A víziközmű-szolgáltatás integrációját támogató megoldásként, a törvény szerint lehetőség van arra, hogy több önkormányzat közösen folytassa le a vagyonkezelési vagy a koncessziós szerződés megkötésére irányuló pályázati eljárást.

Víziközmű bérleti-üzemeltetési szerződés - a koncesszióról szóló törvényi rendelkezésekkel összhangban - kizárólag a víziközmű-szolgáltatás ellátási felelőse és olyan gazdasági társaság között jöhet létre, amelynek az ellátási felelős vagy vele együtt kizárólag más felelősök a tulajdonosai. Ez esetben pályáztatási eljárás lefolytatása nem szükséges.

A törvény a víziközmű-szolgáltatás hosszú távú, fenntartható biztosítása érdekében meghatározza a víziközművek használatáért az ellátási felelős részére fizetendő díjakat, amelyeket az ellátási felelős köteles elkülönítetten kezelni és a víziközművek fejlesztésére fordítani.

A törvény a víziközmű-szolgáltatás folyamatos biztosítása érdekében bevezeti a közérdekű üzemeltető fogalmát. A közérdekű üzemeltetőt a Hivatal jelöli ki, ha az adott településen az ellátási felelős nem gondoskodik a felelősségi körébe tartozó víziközműszolgáltatás jogszerű megszervezéséről, vagy a víziközmű-szolgáltató nem tud eleget tenni vagy nem tesz eleget kötelezettségeinek, és az új víziközmű-szolgáltató kiválasztás más úton nem biztosítható. A közérdekű üzemeltető kijelölése csak meghatározott időtartamra szólhat, amely időszak alatt az ellátási felelős köteles a megfelelő víziközmű-szolgáltató kiválasztásáról és az üzemeltetési jogviszony létrehozásáról gondoskodni.

VII. A közüzemi szolgáltatási jogviszony

A víziközmű-szolgáltató és a felhasználó közötti közüzemi szolgáltatási jogviszony rendezése jelenti mind a felhasználó, mind a szolgáltató érdekeinek megfelelő védelmét.

Ennek jegyében törvényben kell rögzíteni a jogviszonyra vonatkozó alapvető rendelkezéseket, míg a részletszabályok kormányrendeletben szabályozandók.

VIII. Hatósági ármegállapítás

A víziközművek létesítése és működtetése tőkeigényes tevékenység, azonban ezt a szektort ma Magyarországon a tőkehiány jellemzi. A meglévő hálózatok működtetéséhez hozzátartozik a megfelelő rekonstrukciós munkálatok elvégzése. Az ágazati finanszírozási problémák miatt a létfontosságú, a szolgáltatás megfelelő színvonalon történő biztosításához elengedhetetlen fenntartási munkákat sem tudják sok esetben megfelelő színvonalon végrehajtani az üzemeltetők, mert a megállapított díj nem ad erre módot. Ez a helyzet a meglévő hálózatok leépüléséhez vezetett, amely - más okok mellett - a közelmúltban is számos ellátási problémát is eredményezett.

A hatályos jogszabályi környezetben kizárólag az Ártörvény adja meg a kereteket a víziközmű-szolgáltatás díjának kialakítására. Nincs olyan konkrét előírás, amely meghatározná, hogy az árhatóságként működő állam (a vízgazdálkodásért felelős miniszter), illetve önkormányzatok mit kötelesek a díj megállapításakor figyelembe venni. Ennek eredményeként a díjképzési rendszer rendkívül heterogén, a díj összegének meghatározásakor sokszor politikai szempontok játszanak közre, így a szükséges rekonstrukciós költségek, illetve az amortizáció sem épül bele a szolgáltatás díjába.

A víziközmű-szolgáltatásban - annak ellenére, hogy az egészséges ivóvízellátás, a szennyvízelvezetés és -tisztítás kiemelt jelentőségű közfeladat - más vezetékes szolgáltatásokhoz (pl. áram, gáz) hasonló előírás és ellenőrzés jelenleg nincs.

A víziközmű-szolgáltatásban alkalmazott tarifarendszer jelenleg általában egytényezős - azaz a fizetendő díj kizárólag a fogyasztott/elvezetett szolgáltatás mennyiségétől függ - vagy kéttényezős. A kéttényezős díjrendszer alapdíj (rendelkezésre állási díj) eleme a fix, állandó költségekre, illetve azok egy részére nyújt fedezetet, míg a változó díja fogyasztástól függően alkalmazott.

A magyarországi víz- és csatornadíjak általános jellemzése:

- A díjak általában csak részben fedezik az üzemeltetési, fenntartási és amortizációs, bérleti díj költségeket. Az átlagérték mögött ugyanakkor jelentősen szórás mutatkozik szolgáltatókként, szolgáltatásonként, fogyasztási csoportonként.

- Az 1990-es években radikális vízfogyasztás-csökkenés következett be, napjainkban pedig a fogyasztás stagnál vagy enyhén csökken, így jelentős kapacitás-feleslegek alakultak ki, amelyek szükségszerűen költségnövekedést eredményeznek.

- A díjak szignifikánsan nőttek (1999-2004 közötti időszakban a lakossági díjak mintegy 50%-kal, a csatornadíjak mintegy 70%-kal).

- A díjak szórása is rendkívül nagy, a lakossági díjaknál a vízdíj legmagasabb értéke mintegy 4-szer, a csatornadíj legmagasabb értéke mintegy 10-szer nagyobb a legkisebb díjnál. A szóródás egyik oka, hogy közel 400 víziközműszolgáltató működik a 3200 településen. Különösen extrém helyzetek adódnak ebből, amikor két egymással szomszédos településnél eltérő a szolgáltatási díj.

- A víziközmű-szolgáltatás magyarországi díjai nemzetközi összehasonlításban nem, a magyar háztartások nettó bevételeihez képest ugyanakkor magasak, ami szociálpolitikai okok miatt nehezen kezelhető. Más fogyasztási cikkekhez viszonyítva azonban a közműves ivóvízellátás díjai alacsonynak tekinthetők (ásványvíz, sör stb.). A díjszínvonal egyes térségekben, egyes társadalmi csoportok esetében, eléri a nemzetközileg elfogadott elviselhetőség határát, azaz a háztartási jövedelmeknek már túl nagy hányadát teszi ki a víziközműszolgáltatásra fizetett összeg.

- Támogatási díjkompenzációra az egy főre jutó nettó háztartási jövedelemre vetítve 4,6% fölötti arány esetében volt lehetőség.

- A szolgáltatók többségénél magasabb az ipari, közületi díj, mint a lakossági díj, ami csak részben köszönhető a ráfordítás támogatási rendszernek. A másik oka a magasabb közületi díjaknak az, hogy ezeket sokszor - szociális megfontolásokból - az önkormányzatok magasabban állapítják meg a lakossági díjaknál. A lakossági díjak átlaga és szórása is kisebb, mint a közületi díjaké. A közületi vízdíjak átlaga 20%-kal, a csatornadíjak átlaga pedig 63%-kal nagyobb, mint a lakossági díjaké, ami ellentétes az Európai Unióban érvényesíteni kívánt szennyező fizet alapelvvel.

A Víz Keretirányelv 9. cikkében megfogalmazott rendelkezéseknek megfelelően - a költségmegtérülés elvéből adódóan - 2010-től a víziközmű működtetésével kapcsolatban felmerülő költségeknek a szolgáltatás igénybevételéért fizetendő díjban meg kell térülniük.

A költségmegtérülés elvének alkalmazásával párhuzamosan ugyanakkor szükséges a díjtámogatási rendszer újragondolása. A szolgáltatói szint helyett a fogyasztó szintjén kell, hogy megjelenjen a kompenzáció, mely a szociális aspektusokat figyelembe véve részesíti a rászorulókat díjtámogatásban. E rendszer kialakítása azonban a víziközmű-szolgáltatásról szóló törvénytől független.

A törvény keretjelleggel meghatározza a közüzemi szolgáltatás díjképzési elveit és feltételeit, ennek alapján meghatározhatók azon legfőbb tételeket, amelyeket a díjképzés során elismerhetők, illetve ráfordításként (ideértve a méltányos nyereséget is) indokolt figyelembe venni.

Az árhatóság szerepét eddig betöltő önkormányzatok hármas érdek (ellátási felelős, tulajdonos, ármegállapító) szorításában kellett, hogy keressék a kompromisszumos megoldást. A jelenlegi helyzet ellentmondásokat szül, a megállapított önkormányzati hatósági díj(ak) az üzemeltetési költségeket is alig fedezi(k), de olyan eset is előfordult, hogy az önkormányzat nem állapította meg a tárgyévi szolgáltatási díjat, azaz nem emelte, változatlanul hagyta az előző évre megállapított tételeket, függetlenül a bekövetkezett áremelések díjra gyakorolt hatásától.

A víziközmű közüzemi szolgáltatási díjak megállapításával kapcsolatos jogkörök újraszabályozásával biztosítható a települések egyedi sajátosságait figyelembe vevő, azonban a helyi érdekellentétektől független, országos hatókörű árhatósági és árfelügyeleti rendszer működtetése.

Az árfelügyeleti és ár-megállapítási jogkör Hivatalhoz történő telepítésével biztosítható az objektív, egységes elveken alapuló, átlátható díjképzés, valamint elérhető, hogy a víziközmű közszolgáltatás díjai megfelelő fedezetet nyújtsanak a színvonalas közszolgáltatás ellátásra és a víziközművek hosszú távú, fenntartható felújítására, pótlására, bővítésére is.

A Hivatal javaslata alapján a díjakat a nemzeti fejlesztési miniszter rendeletben határozza meg.

-----STARTING---POINT---RESZLETES---

Az 1. §-hoz

E § azokat az alapelveket rögzíti, amelyeket a víziközművekkel kapcsolatos gazdálkodás és közszolgáltatás során érvényesíteni kell. Legfontosabb alapelvként a természeti erőforrások kímélete és az ellátás biztonsága, valamint a szolgáltatói felelősség elve került rögzítésre. A víziközmű közszolgáltatás hosszú távú, tervezhető fenntartása és fejlesztése érdekében, a víziközmű-szolgáltatók belátható időtávon belüli integrációja szükséges. Az integrációs törekvéseket segíti a regionalitás, a szolidaritás és a víziközművek együttműködtetésének elve. A víziközmű-szolgáltatás ágazatonkénti műszaki és pénzügyi fenntarthatóságának alapelveit a szennyező fizet elve - a Víz Keretirányelv 9. cikkében megfogalmazott rendelkezéseknek megfelelően - a teljes költségmegtérülés elve, továbbá a költséghatékonyság elve és a keresztfinanszírozás tilalma rögzíti.

Az alapelveket egyidejű felmerülésük esetén a törvény szerinti sorrendben kell érvényre juttatni.

A 2. §-hoz

A § a törvény értelmezéséhez szükséges fogalomrendszert határozza meg. A hatályos szabályozáshoz képest új fogalmak is beléptek, így különösen a rendszerfüggetlen víziközműelem, a víziközmű-szolgáltatás, és nem utolsó sorban a felhasználói egyenérték fogalma, amelyek meghatározó jelentőséggel bírnak a törvény alkalmazása során.

A felhasználói egyenérték bevezetésének célja a víziközmű-szolgáltatások integrációjának elősegítése annak érdekében, hogy a víziközmű-szolgáltatást csak olyan gazdasági társaságok végezhessék, amelyek az ellátott felhasználók száma miatt megfelelő mérettel, tőkeerősséggel és szakmai felkészültséggel rendelkeznek, és amely adottságok hosszú távon, garantáltan biztosítják a víziközmű-szolgáltatások magas színvonalon történő ellátását.

A 3-5. §-hoz

E §-ok határozzák meg a Hivatal főbb feladatait és az eljárására vonatkozó szabályokat.

A Hivatal a víziközmű-szolgáltatók által befizetett díjból fedezi működési költségeit, így költségvetési forrásokra a feladatai ellátásához nincs szükség.

A 6. §-hoz

A § egyértelműen rögzíti, mely kör lehet víziközmű tulajdonosa (állam vagy önkormányzat, ideértve a települési önkormányzatok jogi személyiséggel rendelkező társulásait is).

A 7. §-hoz

A § alapján a rendszerfüggetlen víziközműelemek az üzemeltetési szerződés időtartamára a víziközmű-szolgáltató tulajdonába is kerülhetnek, ha azt a víziközműszolgáltatás költséghatékonysága indokolja.

A 8. §-hoz

E § írja elő a magánberuházásban megvalósuló víziközmű tulajdonjogának az önkormányzat vagy az állam javára történő átruházási kötelezettségét.

A 9. §-hoz

A § - az Ötv. és a koncessziós törvény általános szabályozását érintetlenül hagyva - részletesen tartalmazza az adott település és víziközmű-szolgáltatási ágazat tekintetében az ellátási felelősség megállapításának szabályait. Az ellátási felelős alapesetben a települési önkormányzat - a fővárosban a fővárosi önkormányzat - azzal, hogy az ellátási felelősnek az állam minősül, amennyiben az adott település ellátását biztosító víziközmű-hálózatban tulajdoni hányaddal rendelkezik, függetlenül a tulajdoni hányad mértékétől.

A 10. §-hoz

A víziközművek fejlesztése alapvetően önkormányzati, illetve állami feladat. Az új szabályozás azonban lehetőséget biztosít arra is, hogy egyes víziközmű-beruházásokat a víziközmű-szolgáltatók végezzenek el, ebben az esetben azonban, a beruházásokat azok üzembe helyezésével egyidejűleg, a felek közötti szerződésben rögzített feltételekkel át kell ruházni az ellátási felelős tulajdonába.

A 11. §-hoz

A § tartalmazza a víziközművek hosszú távú fenntarthatósága és fejlesztése érdekében - az üzemeltetési szerződés típusától függően - az ellátási felelős vagy a víziközműszolgáltató azon kötelezettségét, hogy 15 éves víziközmű-fejlesztési tervet készítsen, amelynek két része van: a felújítási és pótlási terv, illetve a beruházási terv.

A 12. §-hoz

A § a víziközművek vagyonértékelési kötelezettségét írja elő.

A 13. §-hoz

E § tartalmazza a víziközművek térképi nyilvántartásával kapcsolatos főbb elveket és szabályokat. Fontos része a szabályozásnak, hogy az ellátási felelősök csak a térképi nyilvántartási adatok tulajdonosai, a térképi nyilvántartáshoz alkalmazott informatikai eszközök, ideértve a programalkotásokat is, a víziközmű-szolgáltató tulajdonát képezik.

A törvény szabályozza a térképi nyilvántartás adataiba való betekintés, azokból való másolatkészítés igényelhetőségének feltételeit is.

A 14. §-hoz

A § a víziközmű-működtető eszközökre vonatkozó alapvető szabályokat határozza meg.

Víziközmű-működtető eszköz az alaptevékenységhez kapcsolódó mindazon vagyontárgy, amely annak ellátásához elengedhetetlenül szükséges, de nem közvetlenül a víziközmű-szolgáltatási tevékenység ellátását szolgálja (pl.: irodaház, laboratórium, szállító eszközök, raktári készletek: csövek, szivattyúk, egyéb berendezések).

Azon ingatlanok vonatkozásában, amelyek mindkét vagyoncsoport részét képezhetik, és az ingatlan használati vagy tulajdonjogi megosztása nem lehetséges, vita esetén az ingatlan víziközműnek minősül.

A 15. §-hoz

E §-ok alapján az üzemeltetési jogviszony létrehozására irányuló üzemeltetési szerződések három típusa határozható meg, ezek a vagyonkezelési, a koncessziós és a bérleti-üzemeltetési szerződések.

A 16. §-hoz

A törvény az üzemeltetési szerződések megkötésére alapvetően pályáztatási (közbeszerzési vagy koncessziós) eljárás lefolytatását írja elő. A pályáztatás alóli kivételeket az egyes szerződéstípusokra vonatkozó sajátos szabályok tartalmazzák.

A 17-21. §-hoz

Ezen rendelkezések meghatározzák az üzemeltetési szerződés formáját, időbeli hatályát, az üzemeltetési szerződés megszűnésének szabályait, továbbá a szerződés megszűnésekor a víziközmű-szolgáltató által az ellátási felelős részére teljesítendő adatszolgáltatás minimális tartalmát is.

A szabályozás előírja, hogy az ellátási felelős, az üzemeltetési szerződés alapján a víziközmű-szolgáltató használatába (vagyonkezelésébe, koncesszióba) adott víziközművek használatának ellenértékeként részére megfizetett díjakat köteles elkülönítetten kezelni, és azokat a víziközművek fejlesztésére fordítani.

A 22. §-hoz

Az üzemeltetési jogviszonyt megalapozó, vagy azt módosító jogügylet megfelelőségét a Hivatal ellenőrzi, a szerződések, illetve azok módosításai a Hivatal jóváhagyó határozatának jogerőre emelkedésének napján lépnek hatályba.

A 23-26. §-hoz

E §-ok határozzák meg azokat a feltételeket, amelyek alapján a vagyonkezelési szerződés létrejöhet.

Mivel az állami tulajdonú és az önkormányzati tulajdonú vagyon vagyonkezelésbe adására részben eltérő törvényi rendelkezések vonatkoznak, a törvény ennek megfelelően a már létező, eltérő szabályozás alkalmazását írja elő az állami, illetve az önkormányzati tulajdonú víziközművek vagyonkezelésbe adására is.

A víziközművek vagyonkezelésbe adásáról szóló vagyonkezelési szerződés megkötésére - a törvényben jelzett kivételektől eltekintve - közbeszerzési eljárás lefolytatása szükséges.

Figyelembe véve, hogy az önkormányzati vagyon vagyonkezelői jogát az Ötv. 2007. január 1-jétől hatályos rendelkezései alapján, csak a közfeladat átengedéséhez kapcsolódóan, annak átadásával egyidejűleg lehet átengedni, a víziközmű ágazatban jelenleg működő közel 400 víziközmű-szolgáltató esetében, a víziközművek vagyonkezelői jogának átengedésére az Ötv. alapján nem kerülhet sor, mivel részükre a közfeladat (víziközmű-közszolgáltatás) átadása - a víziközmű-üzemeltetési jogviszonyt megalapozó szerződés megkötésével - korábban már megtörtént.

Így, ha az ellátási felelős és a víziközmű-szolgáltató között már fennáll a víziközműüzemeltetési jogviszony (pl. bérleti és üzemeltetési szerződés, vagy koncessziós szerződés alapján), a víziközmű-szolgáltató használatába adott víziközművek feletti vagyonkezelői jog átengedése már nem eredményez új üzemeltetési jogviszonyt, csak a meglévő üzemeltetési jogviszony tartalma módosul a vagyonkezelésre vonatkozó rendelkezésekkel. Ezért - az államháztartásról szóló 1992. évi XXXVIII. törvény 108. § (1) bekezdés a) pontjával összhangban - törvényi lehetőséget kell biztosítani arra, hogy a víziközmű-szolgáltatók, a már meglévő víziközmű-üzemeltetési jogviszonyukra alapozva - külön pályáztatási eljárás nélkül - jogot szerezhessenek az általuk üzemeltetett víziközművek vagyonkezelésére is.

Mivel a vagyonkezelői jog létesítéséhez ebben az esetben nem kapcsolódik ellenérték fejében végzendő szolgáltatás megrendelése, az ilyen vagyonkezelési szerződés a Kbt. szempontjából nem minősül visszterhes szerződésnek még akkor sem, ha a vagyonkezelői jog átengedésére ellenérték fejében kerül sor.

A 27. §-hoz

A koncesszióról szóló törvény lehetővé teszi, hogy ágazati törvény különös szabályokat adjon meg. E § tartalmazza a koncessziós társaság alapítására vonatkozó szabályokat.

A 28. §-hoz

A § a víziközmű beruházási tárgyú építési koncesszióra vonatkozó, másutt nem szabályozott elvárásokat határozza meg.

A 29-31. §-hoz

E § tartalmazza az általános pályáztatási kötelezettség alóli kivételnek számító bérleti - üzemeltetési szerződés létrehozásának feltételeit. A szabályozás lényegében a Vgtv. 2007. január 1-jétől hatályos szabályozási rendszerét vette át azzal, hogy ha a víziközmű-szolgáltató gazdasági társaságban az ellátási felelősök kizárólagos tulajdonosi részesedése megszűnik, akkor a bérleti és üzemeltetési szerződés - meghatározott időtartamon belül - ugyancsak megszűnik. A bérleti-üzemeltetési szerződés jellegzetessége, hogy a törvény ez esetben a víziközművek feletti használat jogát, a víziközmű-szolgáltatót terhelő használati vagy bérleti díj megfizetéséhez köti.

A 32-34. §-hoz

A víziközmű ágazatban új elem, a közérdekű üzemeltető megjelenése. A közérdekű üzemeltető kijelölésére a Hivatal jogosult abban az esetben, ha az ellátási felelős önkormányzat vagy állam nem gondoskodik az adott településen a víziközmű közszolgáltatás ellátásáról, vagy a víziközmű-szolgáltató nem tud eleget tenni vagy nem tesz eleget kötelezettségeinek, és az új víziközmű-szolgáltató kiválasztása más úton nem biztosítható. A közérdekű üzemeltető kijelölésével és a kijelölés megszűnésével kapcsolatos előírásokat rögzíti.

A 35-37. §-hoz

A §-ok a víziközmű-szolgáltatói működési engedély megszerzésének, módosításának és megszűnésének törvényi feltételeit szabályozzák. A szabályozás szerint az engedély megszerzésének feltétele a víziközmű-üzemeltetési jogviszony, továbbá a törvényben meghatározott mértékű felhasználói egyenérték, valamint a felhatalmazása alapján kormányrendeletben meghatározott gazdasági, pénzügyi, műszaki, tárgyi, személyi feltételek megléte.

A 38-41. §-hoz

E § rögzíti a víziközmű-szolgáltatóra előírt jogszabályi kötelezettségek megsértésének, valamint az engedély nélküli tevékenység végzésének jogkövetkezményeit, a bírság kiszabásának szempontjait, valamint a folyamatos ellátás biztosítása érdekében más víziközmű-szolgáltató kijelölésének lehetőségét.

Jelenleg számos, részben vagy egészben magán tulajdonban lévő viziközműszolgáltató is működik. Ha velük szemben az üzemméret követelménye érvényesül, az egyébként még hatályos üzemeltetési szerződéseik nekik fel nem róható okból történő megszüntetése okán, a Magyar Állammal szemben kártérítési igényt lehetne támasztani.

Mindemellett indokolt annak előírása, hogy a jövőben privatizált társaságok újabb víziközmű-szolgáltatási jogviszonyokat már ne hozhassanak létre.

A szabályozás részletesen meghatározza azt az eljárást, amelyet alkalmazni kell, ha a víziközmű-szolgáltató a korábban részére kiadott engedélyben rögzített követelménynek bármilyen okból már nem, vagy csak részlegesen felel meg. Ha a víziközmű-szolgáltató engedélyét a Hivatal visszavonja, a meglévő víziközmű-üzemeltetési jogviszonyait meghatározott időn belül fel kell mondania.

A 42. §-hoz

A szabályozás alapján adott cégjogi eseményekhez a Hivatal hozzájárulása szükséges. A hozzájárulás megtagadásának eseteit a § rögzíti.

A 43-46. §-hoz

A víziközmű-szolgáltató által ellátott víziközmű-közszolgáltatás ellátásával kapcsolatos, a víziközmű-szolgáltatót terhelő alapvető kötelezettségeket, elvárásokat határozza meg. A szabályozás nem kívánja kizárni az egyéb tevékenységek folytatásának lehetőségét, feltéve, hogy az nem veszélyezteti a víziközmű közszolgáltatás ellátását és költségei a víziközmű közüzemi szolgáltatás díját nem terhelik. A szabályozás továbbá rögzíti a víziközmű-szolgáltatók érdekszövetségei érdekképviseleti tevékenységének lehetőségét.

A 47. §-hoz

A rendelkezés írja elő a víziközmű-szolgáltatók részére az üzletszabályzat készítésének kötelezettségét.

A 48. §-hoz

A rendelkezés az átláthatóság biztosításához - különösen az ármegállapításhoz szükséges adatok közzétételéhez -, illetve a felhasználók tájékoztatásához szükséges információk közzétételét írja elő.

A 49-50. §-hoz

A törvény előírja a víziközmű-szolgáltató által végzett tevékenységek bevételeinek és költségeinek, ráfordításainak tevékenységenkénti, illetve víziközmű-szolgáltatási ágazatonkénti elkülönített számviteli nyilvántartását és elszámolását.

Az 51-54. §-hoz

Tekintettel az ivóvíz-szolgáltatás és a szennyvízelvezetés kiemelt jelentőségére, törvényi szinten indokolt rögzíteni a közüzemi szolgáltatási jogviszony létrejöttének feltételeit, az elszámolás, illetve a szolgáltatás korlátozásának eseteit.

A jelenleg hatályos szabályozás szerint a közüzemi szolgáltatási jogviszony csak írásbeli szerződés alapján jön létre. Az új szabályozás kimondja, hogy a közüzemi szolgáltatási jogviszony a szolgáltatás igénybevételével, írásbeli szerződés nélkül is létrejön.

Szintén gyakran előkerülő probléma a mellékvízmérők kérdésének rendezése, a törvény rögzíti, hogy szolgáltatási pontként a bekötési vízmérő (főmérő) az irányadó az elszámolás során.

Az 55. §-hoz

A felhasználó és a víziközmű-szolgáltató viszonyának szakmai szempontból lényeges eleme a szennyvízelvezető hálózatra történő rákötési kötelezettség előírása, amely összhangban van az Európai Unió 91/271/EGK irányelvével (Csatlakozási Szerződés X. melléklet, 8. Környezetvédelem címszó, B. Vízminőség pont), a települési szennyvizet összegyűjtő rendszerekről való gondoskodásra irányuló tagállami kötelezettséggel.

Pusztán a rendszerek kiépítése nem alkalmas arra, hogy az ehhez kapcsolódó környezetvédelmi célkitűzést elérjük, szükséges a rákötési kötelezettség előírása, tekintettel arra is, hogy a környezetterhelési díj nem bizonyult hatékony kényszerítő eszköznek ebben a vonatkozásban. A rákötési kötelezettséghez törvényi szinten kell, hogy kapcsolódjon a szankciórendszer, amely lehetővé teszi e kötelezettség végrehajtásának kikényszerítését, így áttételesen a tisztított szennyvizek uniós elvárásnak megfelelő arányának biztosítását.

Közegészségügyi és vízbázisvédelmi szempontok, a rendelkezésünkre álló vízkészletekkel való optimális gazdálkodás, az ezzel kapcsolatos állami felelősség érvényesítése indokolja a kiépített ivóvízhálózatra történő rákötési kötelezettség előírását.

Az 56-58. §-hoz

Azokat a szabályokat határozza meg, amelyek mentén a víziközmű közüzemi szolgáltatás szüneteltethető, illetőleg amely alapján lehetőség van díjfizetés elmulasztása esetén a közműves vízellátás, illetve a közműves szennyvízelvezetés korlátozására.

Lakossági vízellátás korlátozására kizárólag a létfenntartási, közegészségügyi vízigényekre figyelemmel, a szennyvízelvezetés szolgáltatás korlátozására - a lakossági felhasználó részére nyújtott szolgáltatás kivételével - kerülhet sor. A korlátozás bevezetéséről a szolgáltató minden esetben köteles egyidejűleg a közegészségügyi hatóságot is értesíteni.

Az 59-60. §-hoz

Adatvédelemmel kapcsolatos szabályozás.

A 61. §-hoz

E § tartalmazza az adatkezelési szabályokat, amelyek összhangban vannak a személyes adatokhoz fűződő alapjogi rendelkezésekkel, illetve a személyes adatok átadásának más jogszabályokban rögzített feltételeivel.

A 62. §-hoz

A szabályozás keretjelleggel határozza meg, milyen elveket kell figyelembe venni a díjképzésnél. Ennek megfelelően úgy kell a víziközmű-szolgáltatás árait meghatározni, hogy az ösztönözzön a szolgáltatás biztonságos és költséghatékony ellátására, a szolgáltató kapacitásának hatékony kihasználására.

Rögzíteni kell azt is, hogy a díjnak alkalmasnak kell lennie az indokolt költségek és ráfordítások megtérülésének, a tartós működéshez szükséges nyereség fedezetének biztosítására. A törvény egyértelműen kimondja, hogy a víziközmű közüzemi szolgáltatások díját szolgáltatási ágazatonként kell megállapítani, a költségek, ráfordítások, kiadások figyelembevételével.

A 63. §-hoz

A törvény rögzíti a kéttényezős díj alkalmazásának kötelezettségét, meghatározva a kéttényezős díj elemeit (rendelkezésre állási díj, fogyasztással arányban meghatározott díjtétel).

A 64. §-hoz

A lakossági és a közületi felhasználók részére - a társadalmi érdekekre figyelemmel - eltérő díj is megállapítható. Ebben az esetben azonban, a közületi felhasználók által fizetendő díj nem haladhatja meg a lakossági díj másfélszeresét.

A 65-66. §-hoz

A §-ok a víziközmű-szolgáltatási díj megállapításának kiszámítására, az ármegállapítás eljárási rendjére és az árak közzétételére vonatkozó szabályokat, valamint a miniszter által meghatározott díj alkalmazási feltételeit tartalmazzák.

A 67-68. §-hoz

A § a víziközmű-szolgáltatók közötti ivóvíz-, illetve szennyvízátadási szerződések alapján alkalmazható szolgáltatási díjak megállapításának főbb szabályait tartalmazza.

Az átadási árat a Hivatal javaslata alapján a miniszter rendeletben határozza meg.

A 69. §-hoz

A víziközmű-fejlesztési hozzájárulás fizetési kötelezettségről és annak felhasználásról jelenleg nincs törvényi szintű szabályozás. A § a közműves ivóvízellátásról és a közműves szennyvízelvezetésről szóló 38/1995. (IV. 5.) Korm. rendelet szabályozását kissé módosított formában veszi át.

A 70. §-hoz

E §-ok alapján a víziközmű-fejlesztési hozzájárulást a Hivatal határozza meg az e törvényben foglalt alapelvek alapján.

A 71. §-hoz

A § meghatározza a víziközmű-fejlesztési hozzájárulás megfizetésével megszerzett közműfejlesztési kvóta feletti rendelkezési jogokat.

A 72. §-hoz

A § a víziközmű-fejlesztési hozzájárulás felhasználásának, illetve a víziközműszolgáltató és az ellátási felelős közötti elszámolás módját határozza meg.

A 73. §-hoz

E § a víziközmű-fejlesztési hozzájárulásra vonatkozó előírások ellenőrzését biztosítja, továbbá meghatározza az előírások esetén a Hivatal által alkalmazható szankciókat.

-----STARTING---POINT---VEGE---

A 74. §-hoz

Felhatalmazó rendelkezések.

A 75. §-hoz

Hatályba léptető rendelkezések.

A 76-77. §-hoz

Az átmeneti rendelkezés szabályait a miniszter által meghatározott díjak bevezetése teszi szükségessé a szabályozás céljának érvényesülése céljából. Ugyanakkor közüzemi ivóvízellátás, valamint közüzemi szennyvízelvezetés és -tisztítás tekintetében - az alkalmazott árak jelentős eltérése tekintettel - szükséges egyedi kezdeményezés alapján az eltérés lehetőségét biztosítani azokban az esetekben, amelyekben az adott víziközműszolgáltatás bevezetésre kerül (nincs alkalmazott díj), illetve a beruházással kapcsolatos költségek érvényesítése (pl. új arzénmentesítő üzembe helyezése) vagy szerződés alapján azok díjakba történő beépítése szükséges. Abban az esetben, ha az adott településen víziközmű-szolgáltató váltás történik a korábbi víziközmű-szolgáltató által alkalmazott díjakat kell alkalmazni.

A víziközmű fejlesztésére, intenzifikálására, új víziközmű létesítésére, illetve a meglévő jogszabályi követelményeknek való megfelelése érdekében számos önkormányzat vagy önkormányzati társulás Támogatási Szerződést kötött a Nemzeti Fejlesztési ügynökség (NFÜ) képviseletében eljáró közreműködő szervezettel. A Támogatási Szerződés megkötését éveken át tartó ellenőrzési folyamat előzte meg, mely részletesen megvizsgálta a költségeket is és előírta jelen törvény szellemében is meglévő pótlási fedezet képzését az uniós irányelveknek megfelelően. Minden pályázónak részletesen be kellett mutatni 30 évre előre a tervezett díjakat és bizonyítania kellett, hogy az a szükséges költségekre fedezetet nyújt. Az NFÜ és a Közreműködő Szervezet rendkívül részletes vizsgálatát követően lehetett csak elbírálni a támogatást. A Támogatási Szerződések mindkét félre tehát kötelezettségeket is rónak, és az önkormányzatok vállalták a kiszámított és leellenőrzött víziközmű-szolgáltatási díjak bevezetését.

A 78. §-hoz

Átmeneti rendelkezés a vagyonértékelés szabályaihoz.

A 79. §-hoz

A törvény hatályba lépésekor nem önkormányzati vagy állami tulajdonban lévő víziközművek tulajdonjogát rendezni kell, mivel - a rendszerfüggetlen víziközműelemek kivételével - a jövőben csak önkormányzati vagy állami tulajdonban lehet víziközmű-hálózat. Az elmúlt húsz év alatt kialakult rendkívül összetett víziközmű-tulajdonosi struktúra megszüntetésére és a tulajdonviszonyok rendezésére e rendelkezés átmeneti időszakot biztosít. A § meghatározza az összetettebb tulajdonviszonyok esetére alkalmazható sajátos rendezési lehetőségeket is. Amennyiben a meghatározott határidőn belül a tulajdonviszonyok rendezése - az érintett felek megállapodása vagy az önkormányzat ingatlanra vonatkozó kisajátítás kezdeményezése alapján - nem történik meg, végső soron az állam élhet az adott ingatlanra vonatkozó kisajátítás jogával.

A tulajdonviszonyok rendezésének elősegítése érdekében a rendelkezés kimondja, hogy térítésmentes átadás esetén a vagyonátruházás az általános forgalmi adó szempontjából közcélú adománynak minősül, így nem terheli áfa fizetés kötelezettség, a társasági adó szempontjából pedig a vállalkozási, bevételszerző tevékenységével összefüggő költségnek, ráfordításnak minősül, így nem szükséges az átadott vagyon értékével a társasági adó alapját megemelni.

A 80-81. §-hoz

Az átmeneti rendelkezés biztosítja a már fennálló (megvalósult és üzemeltetett) víziközművekhez kapcsolódó vízvezetési szolgalmi jogok bejegyzését az ingatlan - nyilvántartásba. Továbbá a rendelkezés biztosítja a tulajdonjog rendezésén túl a vízvezetési szolgalmi jog rendezését is.

A 82. §-hoz

Az átmeneti rendelkezés a víziközmű-szolgáltatást végzők kötelezettségeit (engedély iránti kérelem benyújtása, felügyeleti díj fizetése és az ehhez szükséges adatszolgáltatás, a tulajdonában lévő víziközmű felújítása és pótlása számviteli szétválasztási szabályok kidolgozása) és jogait (víziközmű-szolgáltatás engedély nélküli jogszerű végzése) határozza meg az átmeneti időszakban.

A 83. §-hoz

Az átmeneti rendelkezések a felhasználóval kapcsolatos átmeneti szabályokat (közüzemi szerződés, mérés kialakítása, víziközmű-hálózatba történő bekapcsolódási kötelezettség és késedelem) rögzítik.

A 84. §-hoz

A törvény megteremti a felhasználói egyenértékre vonatkozó törvényen belüli szabályozás egységességét.

A 85. §-hoz

A számviteli szétválasztási szabályok átmeneti időszakban történő alkalmazását rögzíti, amely értelmében e törvény vonatkozó rendelkezéseit első alkalommal a 2013. évi beszámoló elkészítésére kell alkalmazni.

A 86. §-hoz

Az átmeneti rendelkezés biztosítja, hogy amíg a víziközmű a víziközmű-szolgáltató tulajdonában van, addig a fejlesztési terv részét képező felújítási és pótlási terv elkészítése és Hivatalhoz jóváhagyásra történő benyújtása a víziközmű-szolgáltató kötelezettsége. A rendelkezés biztosítja továbbá, hogy a jóváhagyott tervben foglaltakról az ellátási felelős tájékoztatást kapjon.

A 87. §-hoz

Átmeneti rendelkezés, amely a víziközmű-fejlesztési hozzájárulás megállapításához szükséges miniszteri rendelethez és Hivatal által kiadandó határozathoz szükséges határidőket jelöli meg.

A 88. §-hoz

Az Európai Unió jogának való megfelelés.

A 89. §-hoz

A kisajátításról szóló 2007. évi CXXIII. törvényben az e törvény rendelkezéseinek végrehajtása érdekében szükséges azon közérdekű célok víziközmű-szolgáltatással történő kiegészítése, amely alapján a kisajátítás lehetséges.

A 90. §-hoz

Az egészségügyi válsághelyzetek gyors és hatékony biztosítása érdekében indokolt az egészségügyről szóló törvény pontosítása. A módosítás célja, hogy országos szinten a Kormány, megyei szinten az ún. egészségügyi védelmi bizottságok legyenek kijelölve a Magyarországot érint ő katasztrófa-egészségügyi szükséghelyzetek esetén a válsághelyzet kihirdetésére, az ezzel kapcsolatos feladatok ellátására, valamint a szükséghelyzet visszavonására.

A 91. §-hoz

A módosítás alapján játékkaszinóban is lehet dohányozni kijelölt dohányzóhely hiányában.

A 92. §-hoz

A befektetési alapkezelőkről és a kollektív befektetési formákról szóló törvénybe épített szöveghez képest pontosabb szöveggel módosítja a pénzügyi szervezetek különadóját megállapító, az államháztartás egyensúlyát javító különadóról és járadékról szóló 2006. évi LIX. törvényt. A pénzügyi szervezetek különadójára vonatkozó szabályok módosításának eredményeképp a pénzügyi intézmény csökkentheti különadóját azon összeg 30%-ával, amelyet a hosszabb ideje fizetésképtelen adósának hitelelengedése miatt ráfordításként elszámol.

E rendelkezés - annak érdekében, hogy a kívánt joghatást kiváltsa - a törvény fő hatályba léptető rendelkezése szerinti napon, azaz 2011. december 31-én lép hatályba.

A 93. §-hoz

A § tartalmazza a víziközmű-szolgáltatással kapcsolatos árhatósági jogkörök változása miatt az Ártörvény szükségessé vált módosítását.

A 94. §-hoz

A sarkalatossági záradékot tartalmazza.

Az I. melléklethez

A felhasználói egyenérték meghatározására szolgáló képletet rögzíti.