1996. évi XXIV. törvény indokolása

az egyes nyugdíjak felülvizsgálatáról, illetőleg egyes nyugdíj-kiegészítések megszüntetéséről szóló 1991. évi XII. törvény módosításáról

-----STARTING---POINT---ALTALANOS--- 

Az Alkotmánybíróság 62/1993. (XI. 29.) AB határozata megállapította, hogy alkotmányellenes helyzet keletkezett azzal, hogy az egyes nyugdíjak felülvizsgálatáról, illetőleg egyes nyugdíjkiegészítések megszüntetéséről szóló 1991. évi XII. törvény (a továbbiakban: T.) mellékletében nem szerepel a 3091/1988. (IV. 5.) MT határozat. Az Alkotmánybíróság a T. 3. § (1) bekezdése és a melléklet megsemmisítése időpontjának meghatározása tekintetében az eljárást 1994. november 30-ig felfüggesztette azért, hogy a jogalkotónak lehetősége legyen az alkotmányellenes helyzet orvoslására.

Az Alkotmánybíróság alkotmányellenesnek találta azt, hogy amíg a T. mellékletében - a 7. pont alatt - szerepel az átszervezéssel kapcsolatos feladatokról és egyes határozatok hatályon kívül helyezéséről szóló 3089/1988. (III. 25.) MT határozat, hiányzik abból a központi államigazgatási szervek átszervezésével összefüggő egyes személyi kérdések rendezéséről szóló 3091/1988. (IV. 5.) MT határozat, jóllehet a két határozat által érintett korengedményes nyugdíjasok lényegében ugyanazon személyi körbe tartoznak.

-----STARTING---POINT---RESZLETES---

Az 1. §-hoz

A joganyag áttekintése után megállapítást nyert, hogy további öt olyan MT határozat is van, amelyek hasonló jellegű személyi köröket és nyugdíjazási módozatokat tartalmaznak és ezek az Alkotmánybíróság határozatából feltehetőleg csupán panasz hiányában maradtak ki. Erre figyelemmel a tervezet a T. mellékletének olyan módosítását tartalmazza, amely - megfelelő idősorrendben külön pontokban - nem egy, hanem hat MT határozatot emel a mellékletbe.

A 2. §-hoz

A tervezet által javasolt eljárási megoldás, hogy az érintettek e tekintetben alanyi jogára, valamint az MT határozatok őket érintő rendelkezései vonatkozásában eligazodási korlátozottságukra is figyelemmel a nyugdíjmódosítások (visszatérítések) hivatalból történő megállapításának elvét tartalmazza, meghatározva az eljárási határidőket is.

-----STARTING---POINT---VEGE---

A 3. §-hoz

A tervezet hatálybalépését a javaslat úgy állapítja meg, hogy a nyugdíjbiztosítási igazgatási szerveknek megfelelő idő álljon rendelkezésre a módosítás következtében az új nyugdíjak megállapítására.