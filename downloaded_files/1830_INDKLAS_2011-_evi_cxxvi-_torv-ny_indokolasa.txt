2011. évi CXXVI. törvény indokolása

a távhőszolgáltatásról szóló 2005. évi XVIII. törvény és az árak megállapításáról szóló 1990. évi LXXXVIII. törvény módosításáról

-----STARTING---POINT---ALTALANOS--- 

A távhőszolgáltatásról szóló 2005. évi XVIII. törvény és az árak megállapításáról szóló 1990. évi LXXXVII. törvény módosításáról szóló törvény fő célja egy új, hőoldali támogatási rendszer bevezetése. Az új támogatási rendszer alapvető célkitűzése, hogy a lakossági távhőárak szinten tartása mellett a közszolgáltatási kötelezettséget ellátó távhőszolgáltatókat ösztönözze a ténylegesen primer energia megtakarítással járó, nagy hatásfokú, kapcsolt termelésből való vételezésre.

A törvény egyúttal az árak megállapításáról szóló 1990. évi LXXXVII. törvény (a továbbiakban: Ámt.) módosítását is szolgálja. A távhőszolgáltatásról szóló 2005. évi XVIII. törvénynek (a továbbiakban: Tszt.) az energetikai tárgyú törvények módosításáról szóló 2011. évi XXIX. törvénnyel (a továbbiakban: 2011. évi XXIX. törvény) végrehajtott módosítása eredményeként a távhőszolgáltatónak értékesített távhő ára, valamint a lakossági felhasználónak és a külön kezelt intézménynek nyújtott távhőszolgáltatás ára miniszteri hatósági ármegállapítási jogkörbe került, így az ágazati sajátosságokra tekintettel - a villamos energia és a földgáz egyetemes szolgáltatás tekintetében történő árszabályozáshoz hasonlóan - az árszabályozással kapcsolatos anyagi jogi előírásokat az ágazati törvény, azaz a Tszt. tartalmazza 2011. április 15-i hatállyal. Erre tekintettel az Ámt. hatálya alól az ágazati speciális szabályozási szükséglet miatt a távhő árszabályozási tárgykört ki kell venni, az Ámt. hatálya a jövőben kizárólag a távhőszolgáltatási csatlakozási díj szabályozására terjed ki. Az Ámt. törvény szerinti módosítása e pontosítás végrehajtására szolgál.

Végül a törvény tartalmazza azon pontosításokat, amely a Tszt.-nek a 2011. évi XXIX. törvény által történő módosítása miatt váltak szükségessé.

-----STARTING---POINT---RESZLETES---

Az 1. §-hoz

A rendelkezés a Tszt. hatálya és alkalmazási szabályai technikai pontosítását szolgálja, figyelemmel a távhőtámogatásról szóló, új 57/F. § szerinti szabályozásra.

A 2. §-hoz

Az (1) bekezdésben foglalt rendelkezés célja a Magyar Energia Hivatal (a továbbiakban: Hivatal) feladat- és hatásköreinek bővítése figyelemmel a távhőtámogatásról szóló, új 57/F. § szerinti szabályozásra.

A (2) bekezdésben foglalt rendelkezések célja a Hivatal ellenőrzési jogosítványainak pontosítása, egyértelművé tétele.

A (3) bekezdésben foglalt előírás célja a Tszt.-nek és a polgári perrendtartásról szóló 1952. évi III. törvény, valamint a közigazgatási hatósági eljárás és szolgáltatás általános szabályairól szóló 2004. évi CXL. törvénnyel (a továbbiakban: Ket.) való viszonyának egyértelművé tétele. A rendelkezés kizárólag a Hivatal távhőszolgáltatási támogatás igénybevételének jogszerűségéről hozott döntése tárgyában zárja ki a bírósági felülvizsgálat iránti kérelem esetén a határozat végrehajtásának felfüggesztését. A szabályozást a villamos energiáról szóló 2007. évi LXXXVI. törvényben (a továbbiakban: Vet.) 168. § (15a) bekezdéséhez hasonlóan ellátás biztonsági okok indokolják.

A 3. §-hoz

A rendelkezés célja a Tszt.-nek a Ket.-tel és a Vet.-tel való összhangjának megteremtése. Az országgyűlési képviselők javadalmazásáról szóló 1990. évi LVI. törvény módosításáról szóló 2011. évi LIX. törvény 10. §-a ugyanis kimondja, hogy elektronikus ügyintézés tárgyában a Vet.-et új 74/A. §-sal kiegészíteni kívánó 2011. évi XXIX. törvény 70. §-a nem lép hatályba.

A 4-7. §-hoz

A rendelkezés célja a Tszt. technikai pontosítása a Ket.-tel való összhang megteremtése érdekében.

A 8. §-hoz

A rendelkezés az Ámt. és a Tszt. viszonyát rendezi. Az Ámt. hatálya a jövőben kizárólag távhőszolgáltatási csatlakozási díj szabályozására terjed ki ágazati speciális szabályozási szükséglet miatt.

A 9-10. §-hoz

A rendelkezés célja a Tszt. technikai pontosítása.

A 11. §-hoz

A rendelkezés vezeti be az új hőoldali támogatási rendszert.

A 12. §-hoz

A rendelkezés célja a Tszt. felhatalmazó rendelkezéseinek pontosítása. Egyúttal a Tszt. kiegészítése az ellátásbiztonság követelményére figyelemmel a távhőellátás folyamatos fenntartása érdekében szükséges, Tszt. 20. §-a szerinti kijelölési eljárás részletszabályai meghatározására felhatalmazást adó rendelkezéssel, továbbá egy új hőoldali támogatási rendszer bevezetését lehetővé tévő felhatalmazással.

A 13. §-hoz

A rendelkezés célja az Ámt. módosítása akként, hogy az Ámt. hatálya kizárólag a távhőszolgáltatási csatlakozási díj szabályozására terjedjen ki ágazati speciális szabályozási szükséglet miatt.

A 14-15. §-hoz

A rendelkezés célja a Tszt. szövegcserés, technikai pontosítása.

-----STARTING---POINT---VEGE---

A 16. §-hoz

A rendelkezés a hatálybalépés és a technikai dereguláció időpontját határozza meg.