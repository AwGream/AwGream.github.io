1996. évi CXV. törvény indokolása

a számvitelről szóló 1991. évi XVIII. törvény módosításáról

-----STARTING---POINT---ALTALANOS--- 

A számvitelről szóló - 1992. január 1-jével hatályba lépett - 1991. évi XVIII. törvény és a módosítását tartalmazó 1993. évi CVIII. törvény az Európai Unió irányelveiben (a Tanács 1978. július 28-i, 78/660/EGK számú 4. irányelve a meghatározott típusú társaságok éves beszámolóiról, a Tanács 1983. június 13-i, 83/349/EGK számú 7. irányelve a konszolidált beszámolóról) megfogalmazottakat veszi figyelembe a számviteli szabályok, a beszámolóra vonatkozó előírások meghatározása során. A törvényi szabályozás biztosítja, hogy a törvény hatálya alá tartozók által a vagyoni, pénzügyi, jövedelmi helyzetről nyilvánosságra hozandó információk megbízhatóak és valósak legyenek, és ezáltal teljesüljenek az összehasonlíthatóság és az egyenértékűség feltételei is.

A számviteli törvény módosítását a nemzetközi számviteli standardok és azok intézményesített változásai, továbbá az Európai Unió tagállamai - nemzetközi számviteli standardokat is figyelembe vevő - számviteli gyakorlatának megismerése indokolják. Ugyanis azokban az esetekben, amikor az irányelvek a felmerülő kérdésekre nem adnak választ, vagy éppen több variációból lehet választani, akkor - nemzeti számviteli standardok hiányában - a törvényi előírásokba a nemzetközi számviteli standardok ajánlásai, illetve a már hivatkozott országok számviteli gyakorlatának tapasztalatai épülnek be. Magyarországon a törvényi szabályozást indokolja az is, hogy a nemzeti, a nemzetközi számviteli standardokat nem tekintik az adott szakterületet meghatározó, a szakma által elfogadott, a számviteli adatokat felhasználók által nem vitatott szabálynak és kötelező erővel bíró ajánlásnak.

A törvényjavaslat szerint a tervezett módosítások főbb témakörei:

- a számviteli alapelvek kiegészítése és azok hatása a mérlegtételek értékelésére,

- az ellenőrzés, az önellenőrzés miatti hatások bemutatása az éves beszámolóban,

- az eszközök beszerzési és előállítási költségének tartalma,

- a támogatások, a juttatások, a térítés nélküli átadások-átvételek, a tartozás átvállalások elszámolása,

- a saját tőke tartalmának változása,

- a beruházáshoz igénybevett devizahitelek árfolyamváltozásának elszámolása,

- a gazdasági társaságok megszűnésével kapcsolatos tulajdonosi elszámolások,

- a törvényi előírásokat pontosító, az egységes végrehajtás érdekében indokolt módosítások.

Ezen módosításokkal, kiegészítésekkel a társasági adótörvény és a számviteli törvény előírásai közelebb kerülnek egymáshoz.

I.

A számviteli törvény értelmében az éves beszámoló elkészítésekor és a könyvvezetés során a törvényben meghatározott alapelveket érvényesíteni kell; az alapelvek érvényesítése a megbízható és valós összkép biztosítását szolgálja.

A megbízható és valós összkép biztosításához az éves beszámolóban szereplő információknak meg kell felelniük néhány olyan alapvető követelménynek is, amelyeket a számviteli törvény számviteli alapelvként jelenleg nem nevesít, de szellemében és egyes paragrafusaiban érvényre juttat.

A Javaslat a számviteli törvény megfelelő paragrafusait kiegészíti

- a tartalom elsődlegessége a formával szemben elvvel,

- a lényegesség elvvel és

- a költség-haszon összevetésének elvével.

A tartalom elsődlegessége a formával szemben számviteli elv azt jelenti, hogy az éves beszámolóban az üzleti tranzakciók bemutatása azok közgazdasági tartalma alapján történik, nem pedig a jogi formula alapján.

Indokolt ezen alapelvnek a törvényben való rögzítése, tekintettel arra, hogy

- egyrészt az üzleti életben előfordulnak olyan ügyletek, amelyek jogszabályi megalapozottsága nem teljesen egyértelmű,

- másrészt előfordul, hogy a szerződésekre alapozott ügyletek tartalma a szerződésben foglaltak alapján számviteli szempontból megkérdőjelezhető,

- harmadrészt megjelennek a gazdasági életben olyan újszerű, a Polgári törvénykönyvben nem szabályozott, úgynevezett atipikus szerződésekre alapozott ügyletek (pl. lízingügyletek, franchise ügyletek, határidős ügyletek stb.), amelyek számviteli elszámolása „különös” kell legyen.

Az ilyen jellegű ügyletek számviteli elszámolásához - az éves beszámolóban való szerepeltetéséhez, illetve az azt alátámasztó könyvviteli elszámolás mikéntjéhez - támpontul a számviteli alapelvek, kiinduló pontként „a tartalom elsődlegessége a formával szemben” számviteli elv szolgál.

A lényegesség elve - az éves beszámoló szempontjából - azt jelenti, hogy lényegesnek minősül minden olyan információ, amelynek elhagyása vagy téves bemutatása befolyásolhatja a felhasználóknak a beszámoló alapján hozott gazdasági döntéseit. A lényegesség függ a tétel vagy tévedés nagyságától, ahogyan az az elhagyás vagy a téves bemutatás adott körülményei között megítélhető.

A lényegesség elve segíti érvényre juttatni a világosság alapelvét azáltal, hogy ezen elv értelmében mindazon tételeket, amelyek a mérlegben és az eredménykimutatásban nem vagy nem kellő részletezésben találhatók meg, és az éves beszámoló szempontjából lényegesek, a kiegészítő mellékletben be kell mutatni.

Indokolttá teszi ezen elv törvénybe iktatását az is, hogy a vállalkozónak - a törvénybe foglalt lehetőségeken túlmenően - legyen lehetősége a gyakorlatban felmerült határesetekben ezt az elvet érvényesíteni.

A költség-haszon összevetésének elve (vagy más néven a gazdaságosság elve) általánosságban azt jelenti, hogy az éves beszámolóban szereplő információból nyerhető haszon haladja meg az információ előállításának költségeit.

Ezen elv alkalmazása - a lényegesség elvéhez hasonlóan - az üzleti megítélés fogalomkörbe tartozik, hiszen sok esetben a haszon és a költségek nagyságának megítélése nagymértékben szubjektív, továbbá az információ-előállítás költségeit szükségképpen nem az információ felhasználói viselik, és az információ felhasználásából származó előnyt (hasznot) szükségképpen nem az információ előállítói élvezik.

Célszerű ezen elv alkalmazása minden olyan esetben, amikor egy gazdasági esemény, egy üzleti tranzakció számviteli, vagy más költségei indokolatlanul meghaladják az abból származó bevételeket [pl. behajthatatlannak kell minősíteni (és hitelezési veszteségként le kell írni) mindazon követeléseket, amelyeket eredményesen nem lehet érvényesíteni, mert érvényesítésük veszteséget eredményez vagy növeli a már meglévő veszteséget]; illetve annak eldöntéséhez, hogy a többletinformáció arányban áll-e a ráfordított költségekkel.

A leírtaknak a gyakorlatba való átültetése - a mai jogrendszer keretei között - azt igényli, hogy legfontosabb szabályait a törvény tartalmazza. A gyakorlatba való átültetés egyszerűsítést jelenthet - többek között - a céltartalék-képzésnél, a készletek év végi értékelésénél, az előző évek hibáinak rendezésénél stb.

II.

A számviteli törvény jelenleg hatályos előírásai szerint a tárgyévi beszámolóban a rendkívüli bevételek, illetve a rendkívüli ráfordítások között kell kimutatni az előző évek éves beszámolójában elkövetett jelentősebb összegű olyan hibák eredményre gyakorolt kihatásait, amelyeket az előző év(ek) beszámolója készítésekor - bár az erre vonatkozó információk rendelkezésre álltak - nem vettek figyelembe.

A számviteli törvény jelenlegi előírásai nem teszik lehetővé azt, hogy ezek a tételek ott kerüljenek helyesbítésre, ahol azok tévesen szerepeltek (anyagköltség, amortizáció, bér, adó stb.), továbbá azt sem, hogy a tárgyévben elért eredménytől elkülönítetten kerüljenek kimutatásra.

Egy adott vállalkozás tárgyévi gazdálkodásának megítélésekor fontos szempont, hogy az adott vállalkozás éves beszámolója az adott évre vonatkozó információkat tartalmazza.

A javasolt módosítással lehetővé válik, hogy a tárgyévi beszámolóban - de azon belül elkülönítetten - bemutatásra kerüljön a korábbi év(ek)ben elkövetett hibák korrekciója, annak eredményre gyakorolt hatása. Ebből következően, a beszámoló információit felhasználók megbízhatóbb képet kaphatnak az adott vállalkozásról.

A javasolt módosítás nemcsak a beszámoló formáját, vagyis a beszámoló részeinek, így a mérlegnek és az eredménykimutatásnak egy újabb adatoszloppal való bővítését jelenti, hanem érinti a cégbírósághoz történő leadást, illetve a beszámoló közzétételét is.

A letétbehelyezést, illetve a közzétételt követően feltárt előző év(ek)i hiba korrekciójának időben történő megismerése fontos információ lehet egy adott vállalkozás megítélésénél.

Amennyiben a feltárt hiba és annak az eszközökre-forrásokra, az eredményváltozáson keresztül a vállalkozó saját tőkéjére gyakorolt hatása jelentős, az adott vállalkozás megítélését alapvetően befolyásolhatja, ezért ezen információknak a következő évi beszámolóval együtt történő bemutatása már késő lehet, azaz nem indokolt a letétbehelyezéssel, a közzététellel a következő évi beszámolót megvárni. Ilyen esetekben az év közbeni közzétételre tartalmaz a Javaslat kötelező előírást.

III.

A nemzetközi számviteli standardok, a külföldi számviteli gyakorlat minden, az eszközhöz egyedileg hozzákapcsolható költséget, ráfordítást a beszerzési költség (a beszerzési ár) részének tekint. A számviteli törvény hatályos előírásai mellett számos hozzákapcsolható költség, ráfordítás nem része a beszerzési költségnek.

A törvényjavaslat bővíti az eszközök beszerzési és előállítási költségének tartalmát azzal, hogy minden, az eszközhöz egyedileg hozzákapcsolható költséget, ráfordítást a beszerzési költség (a beszerzési ár) részének tekint, az eszközökhöz kapcsolódó támogatásokkal (juttatásokkal) pedig - a választott nemzetközi számviteli gyakorlatnak megfelelően - nem csökkenti a beszerzési költséget.

A javaslat szerint a beszerzési költség (a beszerzési ár) részét képezi: az eszköz beszerzéséhez kapcsolódó vagyonszerzési illeték, a statisztikai illeték, az előzetesen felszámított le nem vonható általános forgalmi adó összege, továbbá - az eszközök esetében - az igénybe vett hitel, kölcsön felvétele előtt fizetett bankgarancia díja, a szerződésben meghatározott kezelési költség, rendelkezésre tartási jutalék, a szerződés közjegyzői hitelesítési díja is.

Ezzel a szabályozással az óvatosság elvének oldásával az összemérés számviteli alapelve kerül előtérbe; a beszerzéshez kapcsolódó költségek abban az időszakban csökkentik az eredményt, amikor azok fedezete - az adott eszköz használata során - az (ár)bevételben megjelenhet.

A beszerzési értékbe tartozó ráfordítások körének bővítése, az előzetesen felszámított és le nem vonható általános forgalmi adónak a beszerzési értékbe való beépítése miatt - mivel korábban azokat a felmerüléskor a költségek, illetve az egyéb ráfordítások között kellett elszámolni - a vállalkozás adózatlan eredménye átmenetileg nő, az időben később történő amortizációkénti, illetve költségkénti elszámoláskor pedig csökken.

IV.

A nemzetközi számviteli standardok szerint az állami juttatások számviteli elszámolásánál kétféle megközelítés lehetséges:

- a tőke-megközelítés, amikor a juttatás összegével közvetlenül a saját tőke összegét növelik,

- az eredmény-megközelítés, amikor a juttatást bevételnek tekintik, vagy a kapcsolódó költségeket csökkentik.

A nemzetközi gyakorlatban általában az eredmény-megközelítést tekintik jobb számviteli módszernek, és ezért inkább ezt alkalmazzák.

Az eszközökhöz kapcsolódó juttatások eredmény-megközelítésű elszámolására két módszer lehetséges:

- az első módszer szerint a juttatást halasztott bevételként kell kezelni, amelyet eredmény növeléseként tervszerűen és racionálisan az eszköz hasznos élettartama (elhasználódása) alatt számolnak el,

- a második módszer szerint az eszköz beszerzési költségeit a juttatás összegével csökkentik.

Amennyiben a juttatásokat vissza kell fizetni, a visszafizetendő összeget hitelként, kölcsönként (kötelezettségként) kell kezelni.

A számviteli törvény jelenlegi előírása a pénzbeli juttatásoknál (mint végleges pénzátadás-átvétel) a tőke-megközelítés módszerét alkalmazza (az átadást, az átvételt a saját tőke változásaként kezeli). Ugyanakkor az egyéb eszközök átadását (a nem pénzben adott juttatásokat), mint térítés nélküli átadást az adózás előtti eredmény csökkentéseként számoltatja el, és nem engedi kimutatni a térítés nélküli átvételt (tehát a kapott juttatást) az átvevőnél (mivel az így kapott eszköz beszerzési értéke nulla). A költségeket ellentételező juttatásokat csak akkor engedi bevételként - az adózás előtti eredmény növeléseként - elszámolni, ha az jogszabályi előíráson alapul. (Vállalkozások egymás közötti juttatásait végleges pénzátadásként kezeli.)

A számviteli alapelvek alkalmazásának nemzetközi gyakorlata arra utal, hogy a különböző támogatások, juttatások, továbbá a térítés nélküli eszközátadások, valamint a tartozás-átvállalások elszámolását indokolt egységesen kezelni, mind a mérlegbe, az eredménykimutatásba történő beállításnál, mind a mérlegtételek értékelésénél.

A törvényjavaslat szerint az egységes számviteli elszámolás érdekében:

- a végleges (visszafizetési kötelezettség nélküli) pénzátadás formájában megvalósult juttatás, támogatás is térítés nélküli átadásnak, illetve a juttatásban részesülőnél térítés nélküli átvételnek tekintendő;

- a fejlesztésre véglegesen kapott juttatás, támogatás összegét, a térítés nélkül átvett vagyontárgyat [az átadónál kimutatott nyilvántartási értékén (legfeljebb annak forgalmi, piaci értékén) a számviteli elszámolásban beszerzési értékként] a bevételekkel szemben állományba kell venni, de ezt a bevételt időbelileg el kell határolni és így az a beszerzési értéknek költségkénti elszámolásakor lesz majd bevétel, általában a költséggel azonos összegben;

- a bevételeket növelő juttatások köre a fentiek által bővül, jelenlegi elszámolási rendszerük alapvetően nem változik;

- az eszközök beszerzéséhez kapcsolódó kötelezettségek elengedése, amennyiben a beszerzett eszközök még állományban vannak, (maximum az elengedett kötelezettség, illetve használatba vett eszköz nyilvántartás szerinti összegében) térítés nélküli átvételnek minősül, és ennek megfelelően az elengedett kötelezettség összegében, illetve a használatba vett eszköz nyilvántartás szerinti értékében elszámolt rendkívüli bevételt is időbelileg el kell határolni, az amortizáció elszámolásával egyidejűleg kell azt bevételként elszámolni;

A Ptk. lehetővé teszi a kötelezettség (tartozás) átvállalásokat, ugyanakkor ezek számviteli elszámolásának törvényi szabályozása hiányzik: a (véglegesnek minősülő) tartozásátvállalás az átvállaló eredményét - a javaslat szerint - a ráfordítás időbeli elhatárolásával a kötelezettség időtartama alatt időarányosan csökkenti, ugyanakkor az eredeti adósnál (ha a kötelezettség nem meglévő eszközhöz kapcsolódik) a tőle átvállalt kötelezettség teljes összegével az adózás előtti eredményt kell növelni a tartozás átvállalásakor, vagy (ha a kötelezettség meglévő eszközhöz kapcsolható) az eszköz utáni amortizáció költségkénti elszámolásakor növeli az eredményt.

A törvényjavaslat szerinti módszer alkalmazása egyrészt azt is jelenti, hogy amíg a támogatásoknak, a juttatásoknak időbelileg elhatárolt összege van, addig arról elkülönített nyilvántartást kell vezetni, jelenti másrészt azt is, hogy a támogatások, a juttatások összege folyamatosan, a tevékenység során - az elhatárolás megszüntetésével - ellentételezi a költségeket, és ha a tevékenység többleteredményt hoz, növeli az adózás előtti eredményt.

A módszer alkalmazásával biztosítható, hogy a mérlegben minden olyan eszköz kimutatásra kerüljön, amellyel a vállalkozás rendelkezik, és minden olyan kötelezettség is, amely a vállalkozást terheli.

V.

Az európai számviteli gyakorlatban a saját tőkéből a jegyzett tőke és a tőketartalék a befektetők által pénzben, anyagi eszközökben véglegesen az adott vállalkozás rendelkezésére bocsátott vagyont mutatja, míg a saját tőke többi eleme a tevékenység során elért adózott eredményből a vállalkozásnál hagyott összeg. A jelenlegi számviteli előírás ettől kissé eltér, bár az irányelvekben megfogalmazottakkal összhangban van. Az eltérések megszüntetése, az európai számviteli gyakorlathoz való közelítés indokolja a módosítást.

A törvényjavaslat pontosítja a jegyzett tőke fogalmát. A jegyzett tőke fogalmának általánosításával biztosítja, hogy az értelmezhető legyen a cégbíróságon bejegyzésre nem kerülő szervezeteknél is. Így a jegyzett tőke része lesz a szövetkezeti részjegytőke is.

Mivel a jegyzett tőkét nem kötelező azonnal teljes összegében befizetni, a jegyzett tőke a befektetők által jegyzett, de általuk még be nem fizetett összeget is magában foglalja. A jegyzett, de még be nem fizetett tőke azonban még nem működő vagyon, azt jelenleg az eszközök között - követelésként - kell kimutatni. A tényleges vagyoni szerkezetet azonban szemléltetőbben fejezi ki, mutatja be a mérleg akkor, ha abban a jegyzett, de még be nem fizetett tőke a saját tőkén belül - mintegy a jegyzett tőkét a működő tőkére módosító tételként - negatív előjellel kerül feltüntetésre.

Az előző évek áthozott vesztesége nem a korábbi évek veszteségének azon összegét mutatja a mérlegben, amely összeg a tárgyévi és a következő évek nyereségéből kigazdálkodható, hanem legfeljebb csak azt a veszteség-összeget mutatja, amely a társasági adótörvény alapján is meghatározott negatív adóalap, és a számviteli előírások szerint kimutatott nyereségből a vállalkozás még nem gazdálkodott ki. Így az előző évek áthozott veszteségének a saját tőkén belüli elkülönítése nem indokolt.

A saját tőkének része a tőketartalék is. A tőketartalék tartalmát azonban a jelenlegi törvényi előírás tágabban határozza meg, mint az a fejlett piacgazdaság országaiban szokásos. Így a tőketartalék részét képezik az olyan - alapvetően - bevételi tételek is, mint például:

- a külföldi részvétellel működő gazdasági társaság külföldi tagja által a jegyzett tőkén belüli részesedésre konvertibilis valutában, devizában teljesített befizetésnek (röviden: devizatörzsbetét) a befizetéskor, illetve a felhasználáskor érvényes valuta-, devizaárfolyamon számított forintértékének különbözete,

- a más vállalkozó saját tőkéjéből véglegesen átvett pénzeszközök,

- a végleges fejlesztési juttatások.

A jelenlegi előírások a tőketartalékot csökkentő tételként csak a végleges pénzeszközátadást jelölik meg.

A törvényjavaslat szerint a fenti tételekkel nem a tőketartalékot kell módosítani, azokkal - a IV. részben leírtak szerint - az adózás előtti eredményt kell növelni, illetve csökkenteni.

Indokolt a törvényben rögzíteni a tőketartalék felhasználásának jogcímeit is, előtérbe helyezve a veszteség miatti negatív eredménytartalék ellentételezését.

A törvényjavaslat szerint pontosul az eredménytartalék tartalma is.

Az eredménytartalék valójában a tárgyévet megelőző években folytatott vállalkozási tevékenység - adózott, osztalékkal, részesedéssel csökkentett - eredményének, a mérleg szerinti eredménynek a halmozott összegét kell, hogy mutassa. Amennyiben az eredménytartalék negatív, akkor az a saját tőkét csökkentő halmozott veszteséget mutat, ha pozitív, akkor pedig a tevékenység eredményeként jelentkező vagyonnövekményt testesíti meg.

A hitelezői érdekvédelem követelménye indokolja, hogy a tárgyévi adózott eredménynek osztalékként, részesedés-ként történő kifizetését törvényi előírás feltételekhez kösse. Ma még előfordul, hogy osztalékot, részesedést fizetnek, pedig még az előző év(ek) vagyonvesztését nem gazdálkodták ki, a saját tőke kevesebb, mint a tulajdonosok által rendelkezésre bocsátott jegyzett tőke. Az osztalék a társaságba bevitt vagyonnak a jegyzett tőkét meghaladó összegéből való részesedés. Ha osztalékot akkor fizetnek, amikor a saját tőke kevesebb, mint a jegyzett tőke, valójában tulajdonosi tőkekivonás történik a hitelezői követelések rendezése helyett.

VI.

A vállalkozások által a beruházásokhoz igénybe vett devizahitelek miatti tartozásokat legkésőbb az év végével értékelni kell. A devizák eladási árfolyamának növekedése miatt, a kötelezettség értékeléséből adódó árfolyamveszteség olyan jelentős összegű, amelyet a vállalkozások jelentős része nem képes az adott évben kigazdálkodni, ezért az éves mérleg szerinti eredménye is veszteség lesz.

A számviteli törvény 1995. január 1-jétől lehetőséget ad arra - összhangban a Tanács 78/660/EGK számú 4. irányelvével -, hogy a mérlegben a tartósan használt eszközök - évenkénti értékeléssel - piaci értékükön szerepeljenek, és a felértékelésből, a reális, a piaci értékre hozásból adódó értékelési tartalék kompenzálja (de nem szünteti meg!) a veszteség (az árfolyamveszteség) miatti vagyonvesztést. Ez a módszer sajátos módon kezeli az árfolyamváltozásból adódó veszteség ellensúlyozását.

Ez azonban nem bizonyult elegendőnek. Ezért a Javaslat a vállalkozó számára megadja azt a lehetőséget, amelyet a nemzetközi számviteli standardok biztosítanak az árfolyam-különbözetek elszámolására.

A törvényjavaslat szerinti elszámolási módszer:

a) az árfolyamveszteséget akkor lehet az eredmény terhére elszámolni, ha a - beruházáshoz kapcsolódó - hiteltartozás, a devizakötvény-kibocsátásból származó tartozás már törlesztésre került, akkor is csak a törlesztés arányában (realizált árfolyamveszteség). A hitelállományhoz, a devizakötvény-kibocsátáshoz kapcsolódó várható (a még nem realizált) árfolyamveszteségek miatt pedig meg kell határozni, hogy a hitel, a kötvény futamideje alatt az egyes évek végén mekkora összegű céltartalékkal kell a vállalkozásnak rendelkeznie.

b) a devizában fennálló tartozást az eddigieknek megfelelően - év végén - a továbbiakban is értékelni kell, az árfolyam növekedéséből adódó különbözetet árfolyamveszteségként el kell számolni. Ezt a nem realizált (mert a hitel még nem került törlesztésre, a kibocsátott devizakötvény nem került beváltásra) árfolyamveszteséget azonban időbelileg el lehet határolni (halasztott árfolyamkülönbözet-elszámolás).

c) az időbelileg elhatárolt összegként kimutatott teljes árfolyamveszteség meghatározott hányadának (a hitelfelvételtől, a kötvénykibocsátástól eltelt időtartam és a hitel, a kötelezettség teljes futamideje arányában) megfelelő összegű céltartalékkal kell a vállalkozónak rendelkeznie.

A javasolt elszámolási módszer mellett az egyes évek eredményét a törlesztéshez kapcsolódó, az adott törlesztő rész tényleges árfolyam-különbözete terheli, mint árfolyamveszteség, továbbá a c) pont szerinti céltartalékképzés ráfordításként elszámolt összege. A céltartalék felhasználása - a futamidő előrehaladása mellett - az árfolyamveszteséget fogja majd csökkenteni.

A javasolt módszer mellett az árfolyamveszteség - a futamidő elejét és végét kivéve - többé-kevésbé egyenletes (egyenletes árfolyamnövekedést feltételezve), és ezzel figyelemmel van a vállalkozó teherbíróképességére is. A javasolt módszer mellett az árfolyamveszteség eredményt csökkentő hatása időben később jelenik meg.

VII.

A gazdasági társaság jogutód nélküli megszűnése (felszámolás, végelszámolás), illetve jogutódlással történő megszűnése (átalakulás) esetén a megszűnő, a megszűnt gazdasági társaság beszámolókészítési és könyvvezetési kötelezettségének legfontosabb kérdéseiről a megszűnés alapjául szolgáló törvények rendelkeznek.

E törvények viszont nem szabályozzák a megszűnt gazdaság társaság tulajdonosainak (tagjainak) a gazdasági társaság megszűnéséhez kapcsolódó számviteli, elszámolási kötelezettségeit. Ezért indokolt erről a számviteli törvényben a sajátos értékelési szabályok keretében intézkedni.

A megszűnés során célszerű az alapítás számviteli elszámolásának - értelemszerűen - a fordítottjaként eljárni. Így a megszűnt gazdasági társaság tulajdonosainál (tagjainál) indokolt a kivezetésre kerülő (megszűnt) részesedés (részvény, üzletrész) nyilvántartási (könyv szerinti) értékét, és a megszűnt részesedésre jutó saját tőke összegét (az eszközök és a kötelezettségek különbözetét) eredményt módosító tételként figyelembe venni, és egyben a jogutódlással történő megszűnés (átalakulás, beolvadás) esetén a megszűnt részesedésre jutó saját tőke összegét az átalakulással létrejött gazdasági társaságban szerzett részesedés beszerzési értékének tekinteni.

-----STARTING---POINT---RESZLETES---

Az 1., a 3., a 6. és a 9. §-hoz

Az egyéni vállalkozókra vonatkozó sajátos adózási szabályok indokolják a magánszemély vállalkozók kivételét a számviteli törvény hatálya alól. A magánszemély vállalkozóknak csak a személyi jövedelemadó törvényben előírt nyilvántartásokat kell vezetniük, nem kell beszámolót, egyszerűsített mérleget készíteniük.

A 2., az 5. és a 7. §-hoz

A közös vezetésű vállalkozást a konszolidálásba be kell vonni akkor is, ha az anyavállalatnak nincs a konszolidálásba bevonandó leányvállalata, vagy a leányvállalatot nem kell a konszolidációba bevonni. A Javaslat egyértelművé teszi, hogy az anya- és a leányvállalatnak, a közös vezetésű vállalkozásnak a 3. számú melléklet szerint továbbrészletezett éves beszámolóját kell a cégbíróságnál letétbe helyeznie és azt kell a 72. § szerint közzé tennie.7

A 4. §-hoz

Az adózási szabályok változása miatt egyszeres könyvvitelt a társasági adó hatálya alá tartozó társaságok vezethetnek. Ezen társaságoknál az eredménykimutatáshoz formájában hasonló, tartalmában az egyszeres könyvvezetésnek megfelelő eredménylevezetést is indokolt készíteni. Az eredménylevezetésen keresztül biztosítható a kapcsolat a számviteli és az adózási előírások között, ugyanakkor megjeleníthető az egyszerűsített mérlegben is az (egyszerűsített) mérleg szerinti eredmény.

A 8. §-hoz

A Javaslat a hitelintézetekről és a pénzügyi vállalkozásokról, továbbá az értékpapírok forgalomba hozataláról, a befektetési szolgáltatásokról és az értékpapírtőzsdéről szóló törvényi változásoknak megfelelően pontosítja a számviteli törvényi előírásokat, és kiterjeszti azokra az új szervezetekre is, amelyek más törvényi előírással időközben létrejöttek.

A Javaslat lehetőséget ad arra, hogy az egyéb szervezetek az általuk alapított intézmények könyvvezetési, beszámolókészítési kötelezettsége megállapításakor - a törvény és a vonatkozó kormányrendeletek rendelkezései figyelembe vételével - eltérhetnek a létrehozóra érvényes előírásoktól.

A kormányrendeletek tartalmi előírásait pontosítja a törvényjavaslat azzal, hogy azok sajátos szabályokat tartalmaznak, eltérhetnek a vállalkozókra előírt szabályoktól, de nem lehetnek ellentétesek a törvény alapelveivel. A Javaslat az eddigi gyakorlatnak ad törvényes keretet.

A 10. §-hoz

Az elmúlt évek tapasztalatai indokolják a számviteli politika törvényi megfogalmazását. A Javaslat szerint a számviteli politika a törvényben rögzített alapelvek, értékelési előírások végrehajtásának vállalkozói módszereit, eszközeit határozza meg, de kötelezően is előír a számviteli politikában rögzítendő minősítéseket, módszereket az egységes gyakorlat kialakítása érdekében.

Ezen paragrafus tételesen előírja azt is, hogy a számviteli politika keretében milyen szabályzatokat kell elkészíteni. Az előírt szabályzatok hiánya - bár szükségességük a törvény előírásaiból korábban is következett - a törvénynek a számviteli alapelveknek megfelelő végrehajtását akadályozza. Az egyszeres könyvvitelt vezető vállalkozásoknál, az egyszerűsített éves beszámolót készítőknél, illetve a törvényben előírt értékhatárt el nem érő vállalkozásoknál felmentést ad a törvényjavaslat az önköltségszámítás rendjére vonatkozó belső szabályzatok elkészítésének kötelezettsége alól, az egyszerűsítés érdekében.

A 11. §-hoz

Ez a paragrafus tartalmazza az újonnan bevezetésre kerülő számviteli alapelveket (amelyeket az általános indokolás részletesen bemutat):

- a tartalom elsődlegessége a formával szemben elv,

- a lényegesség elve,

- a költség-haszon összevetésének elve.

A Javaslat az előbbi számviteli alapelvekhez kapcsolódóan lehetőséget ad arra is, hogy az egyedi értékelés elve a törvényben foglalt esetekben sajátosan érvényesüljön, az egyedi értékelés merev szabálya - ennek megfelelően - oldásra kerüljön. Ilyenek:

- nem az egyedi követeléseket, hanem a vevőt, az adóst kell minősíteni a céltartalék képzése során, a kisösszegű követeléseknél százalékos arányban is lehet céltartalékot képezni,

- valutában-devizában lévő eszközök-források kötelező értékelésénél, ha az nem jelentős, el lehet tekinteni az értékelés hatásának a könyvekben való rögzítésétől,

- a készleteknél elszámolandó - egyedileg megállapított - értékvesztés helyett a könyv szerinti érték arányában is meghatározható az értékvesztés a vállalkozó által kialakított készletcsoportoknál.

A 12. §-hoz

Az ellenőrzés, az önellenőrzés megállapításainak az eszközökre-forrásokra, az eredmény összetevőire gyakorolt hatását - amennyiben az lényeges - a Javaslat szerint a mérleg és az eredménykimutatás minden tételénél a hiba megállapítása évének adataitól elkülönítetten kell bemutatni. Az elkülönített bemutatás az önellenőrzés, az ellenőrzés azon adataira vonatkozik, amelyek a mérlegkészítés időpontjáig ismertté váltak, amelyeket a vállalkozó nem vitatott, amelyek miatt nem fellebbezett, amelyek jogerőssé váltak. Így biztosított, hogy az adott évre vonatkozó információkat az előző év(ek) adatai ne torzítsák, az előző év(ek)re vonatkozó adatok a mérlegben és az eredménykimutatásban egy külön oszlopban kerülnek bemutatásra.

A 13-14. §-hoz

A devizatörvény változása, illetve e törvényjavaslatban foglalt egyéb változások indokolják a vonatkozó előírások módosítását.

A 15. §-hoz

Az (1) bekezdés a vonatkozó előírást pontosítja. Az új előírás minden névérték alatt kibocsátott, névérték alatt vásárolt diszkont - hitelviszonyt megtestesítő - értékpapírra vonatkozik. Eszerint a névérték és a vételár közötti különbözetet időarányosan kamatbevételként kell elszámolni.

A (2) bekezdés a tartozásátvállalások, a beruházáshoz igénybevett devizahitelek, devizakötvény-kibocsátások árfolyamváltozásának elszámolásához kapcsolódik. (Részletesen az általános indokolásban.)

A Javaslat szerint a tartozás átvállalásakor az átvállalt kötelezettség szerződés (megállapodás) szerinti összegét rendkívüli ráfordításként kell elszámolni, majd ezt az összeget időbelileg el kell határolni a szerződés szerinti pénzügyi rendezésekor, a teljesítésnek megfelelően kell a rendkívüli ráfordításokkal megszüntetni, függetlenül attól, hogy ezen időtartam alatt az átvállalt kötelezettséget az átvállaló mikor és milyen részletekben egyenlíti ki.

A külföldi pénzértékre szóló - beruházáshoz kapcsolódó - hiteltartozásokat, devizakötvény-kibocsátásból származó tartozásokat a mérlegfordulónapon értékelni kell. Az értékelésből adódó árfolyamveszteséget egyéb ráfordításként el kell számolni, majd mint nem realizált árfolyamveszteséget az egyéb ráfordításokkal szemben időbelileg el lehet határolni. Az elhatárolt összegből a tartozások törlesztésekor a törlesztő részre jutó nem realizált árfolyamveszteséget az egyéb ráfordítások növelésével kell megszüntetni.

A 16. §-hoz

A törvényjavaslat szerint a saját tőke a jegyzett tőkéből, a tőketartalékból, az eredménytartalékból, az értékelési tartalékból és a tárgyév mérleg szerinti eredményéből tevődik össze.

A jegyzett tőke a tulajdonosok, a befektetők, a gazdálkodó szervezetet létrehozók által a vállalkozás létesítésekor, saját tőkéjének emelésekor a vállalkozás rendelkezésére bocsátott azon eszközök értékével egyezik meg, amelyet a tulajdonosok, a befektetők azért bocsátottak a vállalkozás rendelkezésére, hogy abban tagsági jogot, tulajdoni részesedést szerezzenek, illetve növeljék azt, hogy a megszerzett jog, a részesedés arányában az elért eredményből osztalék, részesedés formájában részesüljenek.

A vonatkozó előírások szerint a jegyzett tőkét nem kötelező azonnal teljes összegében befizetni. A jegyzett, de még be nem fizetett tőke azonban még nem működő vagyon. Ezért ezt az összeget a saját tőkén belül negatív előjellel - a jegyzett tőkét a működtethető tőkére módosító tételként - kell feltüntetni. A saját tőkénél külön soron fel kell tüntetni a visszavásárolt tulajdonosi részesedést névértéken, továbbá a cégbíróságon még be nem jegyzett tőkeemelést, illetve tőkeleszállítást.

A törvény előírásaiból következően jegyzett tőkeként a részvénytársaságnál, a korlátolt felelősségű társaságnál csak cégbíróságon bejegyzett összeget lehet a mérlegben kimutatni. A Javaslat a jegyzett tőke emelésekor, illetve leszállításakor ettől eltér, mert jegyzett tőkeként mutattatja ki a tőkeemelést, illetve a tőkeleszállítást már akkor, amikor azt a cégbíróságra bejegyzés céljából benyújtották. Ezzel biztosítható, hogy a működő társaságnál végrehajtott jegyzett tőkeemelésről, illetve a jegyzett tőke leszállításáról a hitelezők időben (még a cégbírósági bejegyzés előtt) információt kapjanak. Az éves beszámoló megbízhatósága érdekében fontos, hogy a társaság tőkeemelésre, illetve tőkeleszállításra vonatkozó döntését a cégbíróság bejegyezte-e vagy sem. Ezért a bejegyzésig ezeket a mérlegben is be kell - külön soron is, mint tájékoztató adatot - mutatni.

A törvényjavaslat szerint nemcsak a cégbíróságon bejegyzett alaptőke, törzstőke lehet jegyzett tőke. Ugyanis számos olyan - a számviteli törvény hatálya alá tartozó - szervezet van, ahol a gazdálkodót magát sem jegyzik a cégbíróságon, illetve a saját tőkét sem jegyzett tőkeként jegyzik be. A Javaslat ezért jegyzett tőkének minősíti a részjegytőkét, az üzletrésztőkét, a vagyoni betétet, a vagyoni hozzájárulást, az alapítói vagyont, vagy egyéb módon nevezett, meghatározott, a tulajdonos által tartósan rendelkezésre bocsátott tőkét, függetlenül attól, hogy azt - jogszabályi előírás alapján - cégbírósági bejegyzési kötelezettség terheli-e vagy sem.

A jegyzett szövetkezeti részjegyek értéke a jelenlegi előírások szerint a tőketartalékban van, mivel az új tagok belépése, a tagok kilépése, a tagsági viszony megszűnése olyan gyakran előfordul, hogy ennek a jegyzett tőkében való rögzítése a jegyzett tőke cégbíróságon történő bejegyzését szinte folyamatossá tenné.

A szövetkezeteknél a részjegyek értéke a tagok által tartósan a szövetkezet rendelkezésére bocsátott eszközök értékét fejezi ki, tagsági jogokat testesít meg. Ezért indokolt a részjegyek értékét a jegyzett tőke részének minősíteni.

A törvényjavaslat külön-külön részletezi - a törvény javasolt egyéb változásait is figyelembe véve - a tőketartalékot növelő, illetve csökkentő tételeket azzal, hogy csak a le nem kötött tőketartalék csökkenthető (azaz a lekötött tőketartalékot nem lehet felhasználni), a csökkentés, a felhasználás nem eredményezheti azt, hogy a tőketartalék negatív legyen.

A tőketartalékot a tulajdonosok alapításkor, illetve tőkeemeléskor bocsátják az alapított szervezet rendelkezésére véglegesen, pénzeszközök vagy más eszközök átadásával. Ezen túlmenően a tőketartalék növekedhet a jegyzett tőke leszállításakor, illetve más jogszabály rendelkezése alapján a tőketartalékba helyezett összeggel.

A tőketartalék megváltozott felhasználási jogcímeit is rögzíti a Javaslat. Ilyenek: a veszteség miatti negatív eredménytartalék ellentételezése, a szabad, le nem kötött tőketartalékból a jegyzett tőke emelése, illetve más jogszabály rendelkezése alapján a tőketartalékkal szemben átadott pénzeszközök és egyéb eszközök értéke.

Az eredménytartaléknak a tárgyévet megelőző években folytatott gazdálkodás - adózott, osztalékkal, részesedéssel csökkentett - eredményének halmozott összegét kell mutatnia. Ennek megfelelően, az eredménytartalék az előző év(ek) mérleg szerinti eredményének (nyereségének, veszteségének) megfelelő összeggel változik, ide értve az ellenőrzés, az önellenőrzés miatti módosításokat is.

A törvényjavaslat külön-külön részletezi az eredménytartalékot növelő, illetve csökkentő tételeket, azzal, hogy a növekedés - esetenként - az eredménytartalék negatív összegének csökkenését vagy a csökkenés az eredménytartalék negatív összegének növekedését is eredményezheti.

A veszteség miatti negatív eredménytartalék ellentételezésére a tőketartalékot kell felhasználni, illetve a jegyzett tőkét kell leszállítani. Jegyzett tőkét emelni csak a szabad, a le nem kötött eredménytartalékból lehet. Más jogszabály rendelkezése alapján az eredménytartalékba helyezett, illetve eredménytartalékkal szemben átadott pénzeszközök, egyéb eszközök értéke növelheti, illetve csökkenti az eredménytartalékot.

Nem változott az az előírás, hogy az eredménytartalék milyen feltételek mellett vehető igénybe az adózott eredmény kiegészítéséhez, beleértve a kiegészítés adóját is.

Az értékelési tartalék fogalmából ugyan következik, az egyértelműség érdekében azonban elő kell írni: az értékelési tartalék terhére a saját tőke más elemeit nem lehet kiegészíteni, annak terhére kötelezettség közvetlenül nem teljesíthető.

A hitelezői érdek védelmét szolgálja az a rendelkezés, mely szerint osztalékot, részesedést csak akkor lehet a tárgyévi adózott eredményből fizetni, ha a jogszabály alapján vagy egyéb módon lekötött összegekkel, az értékelési tartalékkal csökkentett saját tőke összege az osztalék, a részesedés kifizetése után sem csökken a jegyzett tőke összege alá. Ezen előírással megakadályozható, hogy a tőke a társaságból osztalék, részesedés formájában kivonásra kerüljön.

A 17. §-hoz

Az (1) bekezdés az újonnan felvett számviteli alapelvekhez kapcsolódóan szabályozza, hogy nem az egyedi követelést, hanem a vevőt, az adóst kell a céltartalék képzése során minősíteni, és nemcsak a határidőn túli követelésekre kell céltartalékot képezni. A céltartalékképzés az eddigi lehetőséghez képest kötelezettséggé válik. Egyszerűsíti a céltartalékképzést az az új előírás, amely szerint a fizetési határidőt egy évvel meghaladó, és vevőnként, adósonként együttesen kisösszegű követelések esetén a céltartalék összege az ilyen követelések értékének százalékában is meghatározható. A Javaslat utal arra is, mit kell kisösszegű követelés alatt érteni: azt, ahol a követelés összege a végrehajtás várható költségeinek háromszorosát nem haladja meg.

A (2) bekezdés a bekövetkezett elnevezés-változások miatt szükséges pontosításokat tartalmazza.

A (3) bekezdés a külföldi pénzértékre szóló - beruházáshoz kapcsolódó - hiteltartozások, továbbá devizakötvény kibocsátásából származó tartozások időbelileg elhatárolt árfolyamveszteségének céltartalék szükségletét határozza meg. Ezt a céltartalékot az elhatárolt, nem realizált árfolyamveszteség halmozott összegének a hitelfelvételtől, a kötvénykibocsátástól eltelt időtartam és a hitel teljes futamideje arányában kell meghatározni. A számításnál figyelembe vett hitelfutamidő nem lehet hosszabb, mint a hitellel, a devizakötvény kibocsátásából származó devizával finanszírozott tárgyi eszköz várható élettartama.

A 18. §-hoz

A Javaslat szerint (az általános indokolásban leírtaknak megfelelően)

_- a fejlesztési célra - visszafizetési kötelezettség nélkül - kapott támogatás, juttatás összegét, a véglegesen fejlesztési célból átvett pénzeszközöket a pénzmozgással egyidejűleg,

- az eszközök beszerzéséhez kapcsolódó kötelezettségek elengedett összegét az elengedéssel egyidejűleg,

- a térítés nélkül átvett eszközök nyilvántartási (legfeljebb forgalmi, piaci) értékét az eszközök átvételekor rendkívüli bevételként kell elszámolni, majd azt juttatásonként, támogatásonként (az elengedett kötelezettségekhez kapcsolódó már használatba vett eszközöknél az adott eszközök nyilvántartás szerinti összegében) időbelileg el kell határolni. Ezt a - tételesen kimutatott - passzív időbeli elhatárolást a fejlesztés során megvalósított eszköz, az elengedett kötelezettséghez kapcsolódó eszköz, illetve a térítés nélkül átvett eszköz - törvény szerint meghatározott - beszerzési értékének, illetve beszerzési értéke arányos részének költségkénti, illetve ráfordításkénti elszámolásakor, illetve a támogatási szerződésben, megállapodásban foglaltak teljesülésekor kell megszüntetni.

A leírtakból az is következik, ha a vállalkozó a véglegesen átvett (az időbelileg elhatárolt támogatás részét képező) pénzeszközöket elköltötte, ezzel a passzív időbeli elhatárolást vagy konkrét eszközhöz, vagy elszámolt költséghez kötötte, az időbeli elhatárolást ennek megfelelően kell továbbra is tartani, arányosan vagy véglegesen megszüntetni.

Időbelileg el kell határolni a költségek (a ráfordítások) ellentételezésére - visszafizetési kötelezettség nélkül - kapott, egyéb bevételként elszámolt támogatás összegéből a tárgyévben költséggel, ráfordítással nem ellentételezett összeget is, az összemérés számviteli alapelv érvényre jutása érdekében. Amennyiben a kapott támogatás közvetlenül nem költséget, ráfordítást ellentételez, és a gazdálkodó nem fejlesztési célra kapta, akkor azt időbelileg nem lehet elhatárolni, a folyósítás, illetve a juttatás időszakában kell egyéb bevételként kimutatni.

A 19. §-hoz

Az egyedi értékelés elve sajátosan érvényesülhet a valutában-devizában lévő, illetve kimutatott eszközök-források év végi értékelése során, ha az értékelés eszközökre-forrásokra, illetve az eredményre gyakorolt hatása nem jelentős, vagy a hatás várhatóan a következő évben (években) ellentételeződik, ugyanis a Javaslat szerint ez esetben az értékelési előírások alkalmazása nem kötelező.

A 20. §-hoz

A törvényjavaslat a rendelkezésre való hivatkozást pontosítja.

A 21. §-hoz

A Javaslat a forgóeszközök között kimutatott értékpapírok év végi értékelése szabályainak kiterjesztését tartalmazza, ezzel teljeskörűvé vált a szabályozás.

A 22. §-hoz

A törvény eddig is meghatározta a saját termelésű készletek értékelési szabályát. Az önköltség és az ár közötti kapcsolat, az ellenőrzés lehetőségének biztosítása indokolja, hogy a számviteli politikához kapcsolódóan előírt önköltségszámítási szabályzat elkészítésén túlmenően a nagyobb forgalmat lebonyolító, a piacon meghatározó szerepet betöltő vállalkozások a saját előállítású termékek, a végzett szolgáltatások közvetlen önköltségét az - általuk választott és szabályozott - utókalkuláció módszerével állapítsák meg. A Javaslat a nagyobb forgalmat, a piacon meghatározó szerepet betöltő vállalkozások kritériumait is tartalmazza.

A 23. §-hoz

Ezen paragrafus az Szt-nek az eszközök beszerzési és előállítási költségeit szabályozó rendelkezése módosított szövegét tartalmazza.

A törvényjavaslat - a nemzetközi számviteli gyakorlatnak megfelelően - bővíti a beszerzési költség (a beszerzési ár) tartalmi előírásait. Így a beszerzési költségnek (a beszerzési árnak) része lesz

- a fizetendő (fizetett) illetékek,

- a vámköltségen kívüli vámteher,

- az előzetesen felszámított, de le nem vonható általános forgalmi adó,

- a jogszabályon alapuló hatósági igazgatási, szolgáltatási díjak,

- az egyéb hatósági igazgatási, szolgáltatási eljárási díjak,

ha azok az eszközök beszerzéséhez szorosan kapcsolódnak.

Része a beszerzési költségnek (beszerzési árnak) az eszköz (nemcsak a tárgyi eszközök) beszerzéséhez, előállításához közvetlenül kapcsolódóan igénybe vett hitel, kölcsön üzembe helyezésig felmerült kamatán túlmenően, a hitel, kölcsön felvétele előtt - a hitel, a kölcsön feltételeként előírt - bankgarancia díja, a hitel-, kölcsönszerződésben meghatározott, a hitel igénybevétele miatt fizetett kezelési költség, folyósítási jutalék, a hitel igénybevételéig felszámított rendelkezésre tartási jutalék, a hitel-, kölcsönszerződés közjegyzői hitelesítésének díja, továbbá a beruházáshoz közvetlenül kapcsolódó biztosítási díj.

A felsorolt költségelemeket a felmerüléskor, a gazdasági esemény megtörténtekor kell a beszerzési költségben számításba venni. Amennyiben azonban ezek bizonylatolt értékei az üzembe helyezéskor, a raktárba történő beszállításkor még nem állnak rendelkezésre (az illetékhivatal az illeték összeget még nem vetette ki, a szállítói számla még nem érkezett meg), akkor azok értékét a rendelkezésre álló egyéb dokumentumok alapján kell meghatározni. Az így meghatározott érték és a tényleges összeg közötti különbözettel a beszerzési költséget a végleges bizonylatok kézhezvételekor kell módosítani (nem visszamenőleges hatállyal).

A Javaslat szerint a kamatozó értékpapírok beszerzési ára nem tartalmazhatja a vételárban lévő kamat összegét. Ezért a kamatozó értékpapírok vételárában lévő kamatot a beszerzésekor fizetett kamatként el kell számolni. Ezzel a szabályozással feleslegessé válik a kamatozó értékpapírok vételárában lévő kamatnak megfelelő összegű céltartalék képzése. (Az eddig ilyen címen képzett céltartalékot a törvényjavaslat hatályba lépésekor meg kell szüntetni.)

A támogatásokkal azonos módon történő térítés nélküli átadás-átvétel indokolja, hogy törvény határozza meg a térítés nélkül átvett eszköz, az ajándékként, a hagyatékként kapott eszköz, a többletként fellelt eszköz beszerzési árát. Ez nem lehet magasabb, mint az adott eszköznek az állománybavétel időpontjában meglévő piaci értéke.

Az importbeszerzés fogalmának módosítását, illetőleg pontosítását a vámjogszabályi előírások tették szükségessé.

A saját előállítású terméknek a saját kiskereskedelmi egységbe történő kiszállításakor, illetve (saját) üzemben történő továbbfelhasználásakor meg kell fizetni a fogyasztási adót, a környezetvédelmi termékdíjat. Ilyen esetben a kereskedelmi egységnél az áruként kimutatott termék beszerzési értékét, illetve az előállított termék előállítási költségét növelni kell a megállapított, bevallott fogyasztási adó, illetve környezetvédelmi termékdíj összegével.

A 24. §-hoz

A készletek év végi értékelési szabályai egyszerűsítését tartalmazza a Javaslat azzal, hogy a készletek törvényben meghatározott körénél az értékvesztés a könyv szerinti érték arányában is meghatározható, mert a nyilvántartásokon való keresztülvezetés költsége az értékvesztés összegét meghaladja.

A 25. §-hoz

A Javaslat a szabad rendelkezésű devizaszámla vezetésével összefüggően pontosítja a devizában fennálló kötelezettségek mérlegben szereplő értéke megállapítására vonatkozó korábbi előírásokat. A javasolt módosító előírás külön szabályozza azt, hogy a tartozások kiegyenlítésére a mérleg fordulónapja és a mérlegkészítés napja között felhasznált deviza a mérleg fordulónapján a devizaszámlán már rendelkezésre állt, vagy azt csak a mérleg fordulónapja után szerezte meg és helyezte el a devizaszámlán a vállalkozó.

A 26. §-hoz

A Javaslat a deviza- és a társasági adó törvény változásai miatti pontosítást tartalmazza.

A 27. §-hoz

Gazdasági társaság jogutód nélküli megszűnése (felszámolás, végelszámolás), illetve jogutódlással történő megszűnése (átalakulás) esetén a megszűnt gazdasági társaság beszámoló készítési és könyvvezetési kötelezettségének legfontosabb kérdéseiről a megszűnés alapjául szolgáló törvények;

- felszámolás, végelszámolás esetén a csődeljárásról, a felszámolási eljárásról és a végelszámolásról szóló, többször módosított 1991. évi IL. törvény,

- átalakulás esetén a gazdasági társaságokról szóló, többször módosított 1988. évi VI. törvény

előírásai rendelkeznek.

E törvények azonban a megszűnt gazdasági társaság tulajdonosainak (tagjainak) a gazdasági társaság megszűnéséhez kapcsolódó kötelezettségeit nem szabályozzák, ezért indokolt a sajátos értékelési szabályok keretében, a 41. § (1) bekezdésének a) pontja alapján erről intézkedni.

A szabályozás során a törvény hatályba lépése után megszűnt gazdasági társaság tulajdonosainál (tagjainál) indokolt a kivezetésre kerülő (megszűnt) részesedés (részvény, üzletrész) nyilvántartási (könyv szerinti) értékét, és a megszűnt részesedésre jutó saját tőke összegét (az eszközök és a kötelezettségek különbözetét) eredményt módosító tételként figyelembe venni, és egyben a jogutódlással történő megszűnés (átalakulás) esetén a megszűnt részesedésre jutó saját tőke összegét az átalakulással létrejött gazdasági társaságban szerzett részesedés beszerzési értékének tekinteni.

A gazdasági társaság megszűnése miatt kapott, átvett eszközöket, illetve átvett kötelezettségeket az átvevőnél a megszűnés alapjául szolgáló törvényekben meghatározott értéken állományba kell venni, azokat a könyvekben értékkel kell kimutatni.

Az átalakulás egyik sajátos formája a beolvadás. A beolvadásról - tekintettel arra, hogy a beolvadással érintett gazdasági társaságok közül a beolvadó gazdasági társaság megszűnik, az átvevő (beolvasztó) gazdasági társaság viszont folyamatosan működik - külön indokolt rendelkezni.

A Javaslat szerint a gazdasági társaságokon kívüli szervezeteknél is - értelemszerűen - a gazdasági társaságokra vonatkozó előírásokat kell alkalmazni.

A 28. §-hoz

A Javaslat az eredménykimutatás tartalmára vonatkozó előírásokat pontosítja, tekintettel az ellenőrzés, az önellenőrzés megállapításai hatásának megváltozott bemutatási módjára.

A 29. §-hoz

Az (1) bekezdés az exportértékesítés árbevétele elszámolásának feltételeit pontosítja azzal, hogy kiemeli, ha termékexportnál külföldi vevőnek, szolgáltatás-exportnál külföldi igénybevevőnek történik az értékesítés, illetve a szolgáltatás nyújtás, és csak az elszámolás szempontjából rögzít a törvény a külföldi vevőre, a külföldi szolgáltatást igénybe vevőre vonatkozóan feltételeket.

A (2) bekezdésben a javaslat a költségek, a ráfordítások ellentételezésére - visszafizetési kötelezettség nélkül - kapott támogatások, juttatások elszámolási szabályaival egészíti ki az Szt. előírásait, külön kiemelten az adásvételi szerződésen alapuló, utólag kapott engedmények szerződés szerinti összegeit.

A 30-31. §-hoz

A Javaslat a beszerzési költségek változásához kapcsolódóan pontosítja az anyagjellegű ráfordítások, az egyéb költségek tartalmi előírásait, az eddigi 20 ezer forintos egyedi beszerzési, előállítási értékhatárt pedig 30 ezer forintra emeli fel a használatba vételkor egyösszegben értékcsökkenési leírásként elszámolható tárgyi eszközöknél.

A Javaslat kiegészíti az Szt. előírásait a költségek, a ráfordítások ellentételezésére - visszafizetési kötelezettség nélkül - átadott támogatások, juttatások elszámolási szabályaival, külön kiemelten az adásvételi szerződésen alapuló, utólag adott engedmények szerződés szerinti összegeit.

A 32-33. §-hoz

A Javaslat szerint a kiegészítő mellékletben be kell mutatni az ellenőrzés, az önellenőrzés során feltárt jelentősebb hibák eredményre, eszközökre-forrásokra gyakorolt hatását, évenkénti megbontásban, mivel azokat a mérleg is, az eredménykimutatás is összevontan tartalmazza. A kiegészítő mellékletben be kell mutatni a számviteli politika meghatározó elemeit, azok változását, a változás eredményre gyakorolt hatását is, továbbá a támogatott exportárbevételhez kapcsolódó közvetlen költségeket, valamint az elkülönített állami pénzalapokból kapott támogatásokat, azok felhasználását, a támogatott cél megvalósulásának figyelemmel kísérése érdekében.

Kötelező előírást tartalmaz a Javaslat a cash flow-kimutatásra vonatkozóan, előírva annak minimális tartalmát is, de felmentést ad ezen kötelezettség alól az egyszerűsített éves beszámolót készítőknek.

A 34-37. §-hoz

A törvényjavaslat az egyszeres könyvvitelt vezető vállalkozók beszámolási kötelezettségét kiterjeszti, ezen vállalkozóknak az egyszerűsített mérleg mellett eredménylevezetést is kell készíteniük. A beszámolási kötelezettség kiterjesztését egyrészt a kettős könyvvitelt vezetőkkel való összehasonlíthatóság biztosítása, másrészt a társasági adótörvény és a számviteli előírások közötti kapcsolat előtérbe helyezése indokolja.

A törvényjavaslat szerinti módosításokat - az egyszeres könyvvitel sajátosságai mellett - tükröznie kell az egyszerűsített mérlegnek is meg az eredménylevezetésnek is. Egyik ilyen módosítás az ellenőrzés, az önellenőrzés megállapításainak megjelenése - elkülönítetten - az egyszerűsített mérlegben is és az eredménylevezetésben is. A másik a vissza nem térítendő, pénzben kapott támogatás sajátos kezelése. A megkapott összeget kötelezettségként kell kimutatni mindaddig, amíg a kapott pénz elköltéséhez költség elszámolása nem kapcsolódik. (A kapott támogatást akkor és olyan összegben kell adóköteles bevételként elszámolni, amikor és amekkora összegben a felvett pénz elköltéséhez termelési és kezelési költség vagy értékcsökkenési leírás elszámolása kapcsolódik. A felvett pénz elköltése és költségkénti elszámolása általában nem azonos időben van.)

Az egyszeres könyvvitelt vezetőknél időbeli elhatárolás nem értelmezhető. A kötelezettségkénti kimutatással biztosítható, hogy a törvényjavaslat szerint törvény, kormányrendelet, államközi megállapodás, vagy önkormányzati rendelet alapján kapott támogatás ne a pénzeszköz átvételekor legyen adóköteles bevétel, hanem a kapott pénzeszköz költségkénti elszámolásakor ellentételezze a költségként elszámolt kiadás összegét.

A törvényjavaslat az egyszerűsített mérleg tartalmára vonatkozóan pontosítja, illetve kiegészíti az Szt. előírásait. A saját tőke elemeinek a kibővítését az eredménytartalékkal, az egyszerűsített mérleg szerinti eredménnyel, illetve csökkentését a tartalékkal az indokolja, hogy az egyszeres könyvvitel előírásai mellett készült egyszerűsített mérleg összevethető, összehasonlítható legyen a kettős könyvvitel szerinti mérleggel. Az eredménytartalék és a tartalék tartamának, az eredménytartalék változásainak meghatározásával a tárgyévi osztalék (részesedés) kifizetésének általános feltételeit itt is érvényesíteni lehet.

Az egyszerűsített mérleg készítésekor sajátos céltartalék-képzési előírások érvényesültek. A gyakorlatban jelentkező problémák miatt indokolt ezen változtatni: a sajátos céltartalék-képzés helyett az idetartozó, pénzmozgáshoz nem kapcsolódó kötelezettségeket a rövid lejáratú kötelezettségek között kell kimutatni, ideértve a költségvetéssel már elszámolt, de pénzügyileg még nem rendezett adókötelezettségeket is.

A Javaslat az eredménylevezetés tartalmára, tagolására is tartalmaz előírásokat, mivel ilyen eredménylevezetés korábban nem volt.

A 38. §-hoz

A félreértések elkerülése végett rögzíti a törvényjavaslat, hogy az anyavállalatnak a jóváhagyásra jogosult testület által elfogadott összevont (konszolidált) éves beszámolót kell az előírt határidőig a cégbíróságnál letétbe helyeznie. A javaslat tartalmaz arra vonatkozóan is rendelkezést, hogy az újonnan alakult vállalkozásnak - a cégbejegyzés elhúzódása miatt - a cégbejegyzést követően, mennyi időn belül kell a már elmúlt naptári év(ek)ről a beszámolót elkészítenie és a cégbíróságon letétbe helyeznie.

A 39. §-hoz

Az éves beszámoló, az egyszerűsített éves beszámoló közzétételét követően az ellenőrzés, az önellenőrzés által feltárt hibák miatti, az eszközöket-forrásokat, illetve az eredményt érintő korrekciók időben történő megismerése igen fontos a közzétett beszámolóban szereplő adatokat hasznosítók (elsősorban az ügyfelek, a hitelezők, de a befektetők, a tulajdonosok) számára az adott vállalkozás megítélésénél. Ezért a törvényjavaslat a beszámoló ismételt közzétételét rendeli el, amennyiben az ellenőrzés, az önellenőrzés olyan jelentősebb összegű hibákat tárt fel, amelyek a vagyoni, pénzügyi, jövedelmi helyzetre vonatkozó megbízható és valós képet a saját tőke változáson keresztül lényegesen befolyásolják és így a már közzétett adatok megtévesztőek. Az ismételt közzététel (amelyet a saját tőke jelentős változása vagy a mérleg szerinti eredmény - mint a saját tőkére ható tényező - jellegének, előjelének megváltozása indokol) azt jelenti, hogy a legutoljára közzétett éves beszámoló, egyszerűsített éves beszámoló változatlanul hagyott adatai mellett feltüntetik a lezárt év(ek)re vonatkozó módosításokat is. Az ismételten közzétett beszámolóra is vonatkozik a kötelező könyvvizsgálat és az, hogy közzététel előtt a jóváhagyásra jogosult testület elé kell terjeszteni.

A közzétételi kötelezettségének azzal tesz eleget a vállalkozó, ha a beszámoló egy eredeti vagy egy hiteles másolati példányát az Igazságügyi Minisztérium Cégnyilvántartási és Céginformációs Szolgálatának megküldi. Ennek indoka az, hogy ezen Szolgálatnál az éves beszámoló, az egyszerűsített éves beszámoló, az összevont (konszolidált) éves beszámoló adatai gépi feldolgozásra kerülnek, és biztosított, hogy ezen információkhoz bárki, bármikor hozzájuthat.

Ma még gyakran előfordul, hogy a vállalkozó nem tett eleget közzétételi kötelezettségének, és így az adott vállalkozásról az információ nem jut el az információt felhasználóhoz. Amennyiben a közzététel elmaradása a harmadik fél jogos érdekeit sérti, a sértett fél - a Javaslat szerint - kezdeményezheti a cégbíróság törvényességi felügyeleti eljárását.

A 40. §-hoz

Az egyszeres könyvvitelt alkalmazó vállalkozók beszámolási kötelezettségének az eredménylevezetéssel való kibővítése, az egyszerűsített mérleg szerinti eredmény, az eredménytartalék, a tartalék elkülönített kimutatása indokolják a könyvviteli rendszerek változtatásával összefüggő feladatok szabályozásának módosítását. A Javaslat egyúttal egyértelmű előírást ad az általános forgalmi adónak a kettős, illetve az egyszeres könyvvitelt vezető vállalkozók beszámolóiban eltérő módon való megjelenítése miatti bizonytalanság feloldására.

A 41. §-hoz

A Javaslat kiegészítette az Szt. előírásait azzal, hogy a főkönyvi kivonat készítését, a nyilvántartások zárását a más törvényekben előírt, a számviteli adatokon alapuló adatszolgáltatáshoz is hozzárendelte.

A 42-46. §-hoz

A törvényjavaslat a bizonylati elvre és a bizonylati fegyelemre, a számviteli bizonylatokra vonatkozó előírásokat egyrészt kiegészíti, másrészt pontosítja. A törvénymódosítást indokolja az, hogy a bizonylatokat - sok esetben - nem az előírásoknak megfelelően használják, a bizonylatok hiányosak, megőrzésük nem biztosított, a szabálytalanul kiállított bizonylatok használatával esetenként visszaélnek.

A Javaslat rögzíti, hogy melyik bizonylat tekinthető szabályszerűnek, mikor kell a szabályszerű bizonylatot a könyvekben rögzíteni (a nem pénzeszközöket érintő gazdasági események bizonylatait legalább negyedévenként, a számviteli politikában meghatározott időpontig, a pénzeszközöket érintő gazdasági események bizonylatait pedig késedelem nélkül). A nyilvántartások és bizonylatok adatai közötti egyeztetés és ellenőrzés lehetőségét minden esetben biztosítani kell.

A bizonylatot nemcsak nyomdai, de egyéb módon is elő lehet állítani. A bizonylat szerkesztésekor a világosság elvét szem előtt kell tartani.

A külső bizonylat tartalmára vonatkozó legfontosabb követelményeket is - a viták elkerülésére - rögzíti a Javaslat.

A szigorú számadási kötelezettség alá sorolja a javaslat a más jogszabály előírása alapján meghatározott gazdasági eseményekhez kapcsolódó bizonylatokat (ideértve a számlát, az egyszerűsített számlát, a nyugtát) is.

A szigorú számadási kötelezettség mindig a bizonylatot kibocsátót terheli. A szigorú számadás alá vont bizonylatokról, nyomtatványokról olyan nyilvántartást kell vezetni, amely biztosítja a kezelésükkel megbízott vagy a kibocsátásra jogosult személyek elszámoltatását.

A bizonylatokat olvasható formában, visszakereshető módon kell az előírt időtartamig megőrizni, még akkor is, ha közben szervezeti változás következett be.

A 47. §-hoz

A Kormánynak a számviteli törvényhez kapcsolódó rendeletek kibocsátására vonatkozó törvényi felhatalmazását módosítani kell az időközben bekövetkezett változásokkal.

A 48. §-hoz

Az Szt. mellékleteit módosító és kiegészítő mellékleteket iktatja be ez a paragrafus a törvényjavaslatba.

Az 1. számú melléklet az Szt. 1. számú mellékletét módosítja. Ezen módosítások egy része következik a Javaslat szerinti 16., 23. §-okhoz adott indokolásból. Az Szt. 1. számú mellékletének 16-17. pontjai helyébe lépő rendelkezés szabályozza azt, hogy pénzügyi lízing esetén mit kell a lízingbe adónál a követelések közé felvenni, illetve mit kell a lízingbe vevőnél a kötelezettségek között kimutatni. A szabályozást az indokolja, hogy a hitelintézetekről és a pénzügyi vállalkozásokról szóló törvény által meghatározott pénzügyi lízing elszámolását a vonatkozó kormányrendelet ugyan szabályozta, de azt másként értelmezte az, akire kiterjedt a kormányrendelet hatálya és másként az, aki nem tartozott a pénzintézeti kormányrendelet hatálya alá. Az egységes eljárás és gyakorlat érdekében szükséges a szabályozás.

A 2. számú melléklet az Szt. 2. számú mellékletét módosítja. A módosítások egyértelműen következnek a Javaslat szerinti 16., 18., 23. §-okhoz adott indokolásból, illetve előírásokból.

A 3. számú melléklet az Szt. 3. számú mellékletét módosítja. A módosítás indoka, egyértelművé kellett tenni, hogy az Szt. 3. számú melléklete szerinti mérlegben, eredménykimutatásban milyen megbontást kell alkalmazni.

A 4. számú melléklet a 34-37., a 40. §-okhoz adott indokolásnak megfelelően tartalmazza az egyszerűsített mérleg, az eredménylevezetés előírt tagolását, továbbá az eredménylevezetés egyes tételeire vonatkozó részletes előírásokat. A pénzügyileg rendezett tételek mellett szerepelnek a pénzmozgással nem járó költséghelyesbítések is, annak érdekében, hogy az eredménylevezetésben szerepeljen az osztalék utáni egyszerűsített mérleg szerinti eredmény is.

Az 5. számú melléklet az Szt-t új 6. számú melléklettel, a cash flow-kimutatással egészíti ki.

-----STARTING---POINT---VEGE---

A 49. §-hoz

A hatálybalépés időpontja 1997. január 1-je. A 26. § (7) bekezdés c) pontjában foglaltakat azonban az 1996. évről 1997-ben készülő éves beszámolónál, egyszerűsített éves beszámolónál alkalmazni kell. Ezzel biztosítható, hogy az 1996. évi mérleg szerinti eredmény valós legyen, azt az eredménytartalék igénybevétele miatt fizetett kiegészítő adó ne torzítsa. 1996-ban alkalmazható a szövetkezeti üzletrész-visszavásárlásokkal kapcsolatos kedvezőbb szabály is. A hatálybalépéssel egyidejűleg az Szt. néhány rendelkezése feleslegessé vált (az egyéni vállalkozók a hatály alól kikerültek, a kamatozó értékpapírok vételárában lévő kamatnak megfelelő összegben nem kell céltartalékot képezni, az ellenőrzés megállapításait nem kell mindig rendkívüli tételnek tekinteni, változtak a saját tőke elemeire vonatkozó előírások stb.), ezért azokat hatályon kívül kell helyezni.

A 50. §-hoz

Ez a paragrafus tartalmazza a törvényjavaslat előírásai végrehajtásához szükséges átmeneti rendelkezéseket.

A számviteli politika írásba foglalására, a különböző szabályzatok elkészítésére a törvény hatályba lépését követően 120 nap áll a gazdálkodók rendelkezésére.

A vásárolt kamatozó értékpapírok vételi ára tartalmazza a kibocsátástól, illetőleg esedékességtől számított kamat összegét. A jelenlegi előírások szerint ennek megfelelő összegben céltartalékot kellett képezni. A törvényi módosítással a kamatozó értékpapírok beszerzési (vételi) árában lévő kamat összegét ki kell emelni a beszerzési (vételi) árból és azonnal fizetett kamatként, a pénzügyi műveletek ráfordításai között kell elszámolni. Ennek megfelelően a hatályba lépéskor meglévő kamatozó értékpapírok beszerzési árát - a beszerzési árban lévő kamat összegével azonos összegben - csökkenteni kell az ilyen címen képzett céltartalékkal szemben.

A saját tőkére vonatkozó, megváltozott előírások már nem tartalmazzák az előző évek áthozott veszteségét. Ezért indokolt rendelkezni arról, hogy az 1997. január 1-jei nyitó tételek könyvelése után az ilyen címen kimutatott összeget az eredménytartalék terhére át kell vezetni, legkésőbb 1997. év végével.

Nem tartalmaz a tőketartalékra vonatkozó megváltozott előírás olyan rendelkezést, amely szerint a külföldi részvétellel működő gazdasági társaság külföldi tagja által a jegyzett tőkén belüli részesedésre konvertibilis valutában, devizában teljesített befizetésnek - a devizatörzsbetétnek - a befizetéskori, illetve a felhasználáskori árfolyamon számított forintértéke közötti különbözetét a tőketartalékkal szemben kell elszámolni. Ez az előírás valójában adózás nélkül engedte növelni a deviza felhasználásakor az árfolyamnyereséggel a saját tőkét, és ezzel különbséget tett a különböző devizák árfolyamnyereségének minősítése között.

A szerzett jogok, a már elért vagyonnövekmény megőrzése érdekében indokolt az átállás időpontjában meglévő devizatörzsbetétet az aktuális devizavételi árfolyamon átszámítani és a számított árfolyamkülönbözetet (a befizetéskor, illetve a törvénymódosítás hatálybalépésekor érvényes devizavételi árfolyamon számított forintértéke közötti különbözetet) még a régi előírások szerint rendezni.

A Javaslat szerint a részjegytőke a jegyzett tőke része. Ennek megfelelően a részjegytőkét a tőketartalékból 1997. január 1-jével a jegyzett tőkébe át kell vezetni.

A Javaslat szerint a tőketartaléknak nem lehet negatív egyenlege. Amennyiben más törvény előírása miatt a tőketartalék negatívvá válna, úgy azt ki kell mutatni, egyéb esetekben a tőketartalék negatív összegét az eredménytartalékkal szemben meg kell szüntetni.

Az átmeneti rendelkezések között szerepel a devizáról szóló 1995. évi XCV. törvény 85. §-ának a módosítása is. Az így módosított előíráshoz kapcsolódik a számviteli törvény azon szabálya, amelyik arról rendelkezik, hogy mely társaságok kötelesek devizában vezetni könyveiket, illetve devizában elkészíteni éves beszámolójukat.

A számviteli törvény alapján kiadott, a pénzintézetek, értékpapírforgalmazók, valamint biztosítóintézetek beszámolókészítési és könyvvezetési kötelezettségének sajátosságairól szóló kormányrendeletek által használt számviteli kategóriák 1997. január 1-jétől hatályba lépő változásai miatt - amelyek a hitelintézetekről és pénzügyi vállalkozásokról szóló törvénnyel, az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló törvénnyel, valamint a biztosítóintézetekről szóló törvénnyel vannak összefüggésben - a helyi adókról szóló 1990. évi C. törvényben (Htv.) szabályozott - ezen szervezetekre vonatkozó - nettó árbevétel fogalmat is módosítani szükséges. Ennek elmaradása esetén a biztosítók, pénzügyi vállalkozások és a hitelintézetek vonatkozásában a Htv. nettó árbevétel fogalma értelmezhetetlenné válik. A módosítás tartalmi változtatást nem jelent.