2012. évi XXXIV. törvény indokolása

a fogyatékos személyek jogairól és esélyegyenlőségük biztosításáról szóló 1998. évi XXVI. törvény, valamint a szociális igazgatásról és szociális ellátásokról szóló 1993. évi III. törvény módosításáról

-----STARTING---POINT---ALTALANOS--- 

A fogyatékos személyek jogairól és esélyegyenlőségük biztosításáról szóló 1998. évi XXVI. törvény (a továbbiakban: Fot.) határozza meg a fogyatékossági támogatásra jogosultak körét. A 23. § (1) bekezdés d) pontja szerint az a 18. életévét betöltött, súlyosan fogyatékos személy jogosult a támogatásra, akinek állapota a személyiség egészét érintő fejlődés átható zavara miatt az autonómia-tesztek alapján súlyosnak vagy középsúlyosnak minősíthető, és állapota tartósan vagy véglegesen fennáll, továbbá önálló életvitelre nem képes vagy mások állandó segítségére szorul.

Egy - a fogyatékossági támogatásra jogosultak körének a Williams szindrómában szenvedőkre történő kiterjesztése érdekében benyújtott - beadvány kapcsán az Alkotmánybíróság mulasztásos alkotmánysértést állapított meg. Az Alkotmánybíróság 40/2011. (V. 31.) AB határozata szerint a Fot. azzal, hogy - a személyiség egészét érintő fejlődés átható zavarai körében - a fogyatékosság megállapítására más módszer, mint az autonómia-tesztek alkalmazását nem teszi lehetővé, indokolatlanul tesz különbséget a személyiségfejlődés zavarában szenvedő, önálló életvitelre nem képes, azonos állapotú személyek között aszerint, hogy betegségük milyen vizsgálati módszerrel állapítható meg.

A Williams szindróma személyiségfejlődési zavarral jár ugyan, de annak oka kromoszóma-rendellenesség (a szindrómát a 7. kromoszóma q11.23 régiójában bekövetkezett mikrodeléciók okozzák). A genetikai probléma komplex fejlődési zavart eredményez, igen kiterjedt tünetekkel. Olyan komplex betegségről van szó, amelyben sok szerv, illetve szervrendszer érintett, a központi idegrendszer érintettségét tükröző pszichés tünetek a Williams szindrómának csak egy töredékét alkotják. Így a Williams szindrómát az autizmusétól eltérő betegségcsoportban, kromoszóma-rendellenességként kell kezelni.

A törvény szerint a fogyatékossági támogatásra jogosultak köre kiterjesztésre kerül azokra a kromoszóma-rendellenességben szenvedőkre, akiknek állapota súlyosnak vagy középsúlyosnak minősíthető, és állapota tartósan vagy véglegesen fennáll, továbbá önálló életvitelre nem képes vagy mások állandó segítségére szorul.

A Betegségek Nemzetközi Osztályozása (BNO) szerinti besorolás értelmében a kromoszóma- rendellenességek körébe tartoznak a következők: a Down szindróma, az Edwards szindróma és a Patau szindróma, az autoszomális részleges vagy teljes triszómiák, az autoszómák monoszómiái és deletiói, a kiegyenlített átrendeződések és szerkezeti markerek, a Turner szindróma, az egyéb szex-kromoszóma rendellenességek, illetve az egyéb kromoszóma-rendellenességek. A tervezett szabályozás a kromoszóma-rendellenességgel élők teljes körét magában foglalja, így nem lehet szó hátrányos megkülönböztetésről.

Miután a kromoszóma-rendellenességek körébe tartozó Down szindróma az esetek nagy részében értelmi fogyatékossággal jár, az abban szenvedők a Fot. 23. § (1) bekezdés c) pontja alapján (középsúlyos vagy súlyos értelmi fogyatékosként) már jelenleg is jogosultak fogyatékossági támogatásra.

-----STARTING---POINT---RESZLETES---

Az 1. §-hoz

A rendelkezés a Fot. 23. § (1) bekezdését egészíti ki a kromoszóma-rendellenesség miatt súlyosnak vagy középsúlyosnak minősíthető állapotú személyekkel. Ennek alapján az e körbe tartozó, 18. életévét betöltött, önálló életvitelre nem képes vagy mások állandó segítségére szoruló személyek is jogosultak lesznek fogyatékossági támogatásra.

A 2. §-hoz

E §-sal a halmozottan fogyatékos személy fogalmáról, illetve a fogyatékossági támogatás mértékéről szóló rendelkezések is értelemszerűen kiegészítésre kerülnek a 23. § (1) bekezdés új h) pontjára történő hivatkozással.

A 3-4. §-hoz

A megváltozott munkaképességű személyek ellátásairól és egyes törvények módosításáról szóló 2011. évi CXCI. törvény 132. §-a, összhangban a rokkantsági ellátórendszer átalakításával, módosította a közgyógyellátásra alanyi jogon jogosultak körét.

A végrehajtott módosítással kikerültek az ún. alanyi jogú közgyógyellátásra jogosultak köréből azok a 2011. december 31-én I. és II. csoportos rokkantsági nyugdíjasok, akik ezen időpontig betöltötték az irányadó nyugdíjkorhatárt, és ellátásukat a továbbiakban nyugellátásként kapják. Ezzel egy időben ugyanakkor elvi jogosultságot szerezhettek az alanyi jogú közgyógyellátásra azok a rokkantsági ellátásban részesülők is, akiknek az egészségi állapota nem érte el az I. és II. csoportos rokkantsági nyugdíj megállapításához szükséges mértéket.

A kialakult helyzet végleges rendezése érdekében szükséges az alanyi jogon közgyógyellátásra jogosultak körének pontosabb meghatározása.

-----STARTING---POINT---VEGE---

Az 5. §-hoz

E § a törvény hatálybalépéséről szóló rendelkezést tartalmazza.