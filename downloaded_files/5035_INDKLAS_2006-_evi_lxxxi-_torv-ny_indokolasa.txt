2006. évi LXXXI. törvény indokolása

az Európa Tanácsnak az emberi lény emberi jogainak és méltóságának a biológia és az orvostudomány alkalmazására tekintettel történő védelméről szóló, Oviedóban, 1997. április 4-én kelt Egyezményéhez kapcsolódó, az orvosbiológiai kutatásokról szóló, Genfben, 2005. szeptember 28-án aláírt kiegészítő jegyzőkönyv kihirdetéséről

Általános indokolás

Az Európa Tanácsnak az emberi lény emberi jogainak és méltóságának a biológia és az orvostudomány alkalmazására tekintettel történő védelméről szóló, Oviedóban, 1997. április 4-én kelt Egyezményét: Az emberi jogokról és a biomedicináról szóló Egyezményt (a továbbiakban: Egyezmény) a 2002. évi VI. törvény hirdette ki. Az Egyezménynek az orvosbiológiai kutatásokról szóló Kiegészítő Jegyzőkönyve az Egyezmény orvostudományi kutatásokra vonatkozó rendelkezéseinek részletes kifejtése. A Jegyzőkönyv Magyarország részéről való aláírására 2005. szeptember 28-án került sor.

A Jegyzőkönyv kimondja, hogy a biológia és az orvostudomány előrehaladásának eredményeit a jelen és a jövő nemzedékek javára kell felhasználni, ezért nemzetközi együttműködés szükséges ahhoz, hogy ezeket az eredményeket mindenki élvezhesse, illetve, hogy azokkal senki ne élhessen vissza.

Az Egyezmény V. fejezete foglalkozik a biológia és az orvostudomány területén folytatott kutatások általános szabályaival. Megfogalmazza a magukat kutatásnak alávető személyek védelmére vonatkozó keretszabályokat, valamint a kutatásba történő beleegyezési képességgel nem rendelkező személyek esetében alkalmazandó speciális szabályok alapjait. A Jegyzőkönyv az Egyezmény fent említett rendelkezéseinek részletes kifejtése.

Részletes indokolás

Az 1-2. §-hoz

A Jegyzőkönyv aláírására az Országgyűlés utólagos megerősítésének fenntartásával került sor, tekintettel arra, hogy az közvetlenül állampolgári jogokat és kötelezettségeket érintő kérdéseket szabályoz. A nemzetközi szerződésekkel kapcsolatos eljárásról szóló 2005. évi L. törvény (Nsztv.) értelmében a Kiegészítő Jegyzőkönyv kötelező hatályának elismerésére az Országgyűlés adhat felhatalmazást a Kiegészítő Jegyzőkönyvet kihirdető törvényben. Az Nsztv. 9. §-a értelmében, ha a nemzetközi szerződés kötelező hatályának elismerésére az Országgyűlés ad felhatalmazást, azt törvényben kell kihirdetni.

A 3. §-hoz

A Jegyzőkönyv hatálya az emberen végzett orvostudományi kutatásokra terjed ki.

Általános szabályként kimondja, hogy a kutatásban részt vevő ember érdekei és jóléte elsőbbséget élvez a társadalom vagy a tudomány érdekeivel szemben.

A Jegyzőkönyv szerint kutatást csak a hatáskörrel rendelkező szerv engedélyével, független etikai bizottság vizsgálatát követően lehet végezni. A Jegyzőkönyv részletes, garanciákkal övezett előírásokat tartalmaz a kutatásban részt vevők - külön fejezetekben rendelkezve a beleegyezésre képtelen személyek védelméről - tájékoztatása és a tájékoztatást követő szabad, kifejezett és írásbeli beleegyezése tekintetében, valamint a különleges helyzetben lévő személyeken (állapotos, szoptató nők, sürgős klinikai helyzetben lévő betegek, valamint a szabadságuktól megfosztott személyek) folytatott kutatások vonatkozásában.

A 4. §-hoz

A hatályba léptető rendelkezések - az Nsztv. 10. §-ában foglalt rendelkezéseknek megfelelően - rögzítik, hogy a Jegyzőkönyvet kihirdető törvénynek a Jegyzőkönyv szövegét tartalmazó része a Jegyzőkönyv 37., a hatálybalépését kimondó cikke szerinti időpontban lép hatályba. Ennek konkrét napját nem a törvény, hanem a naptári nap ismertté válását követően a Magyar Közlönyben haladéktalanul közzétett egyedi határozatával a külügyminiszter állapítja meg. A Jegyzőkönyv - rendelkezései alapján - az attól az időponttól számított három hónapos időszak lejártát követő hónapnak az első napján lép hatályba, amely időpontban a ratifikációs, elfogadási vagy jóváhagyási okmányt letétbe helyezték.

E § megállapítja, hogy a Jegyzőkönyvben foglaltak végrehajtásáról az egészségügyi miniszter gondoskodik.