1998. évi LIV. törvény indokolása

a Magyar Köztársaság és a Szlovák Köztársaság között a közös államhatár rendjéről és az együttműködésről szóló, Budapesten, 1995. június 28-án aláírt szerződés kihirdetéséről

Indokolás

A Magyar Köztársaság és a Szlovák Köztársaság között a közös államhatár rendjéről és az együttműködésről szóló Szerződés 1995. június 28-án Budapesten került aláírásra, melyet a 16/1996. (III. 1.) OGY határozatával az Országgyűlés megerősített. A megerősítésről szóló jegyzékváltás 1996. május 30-án megtörtént, így a Szerződés 27. Cikkének értelmében 1996. június 29-én hatályba lépett.

A két ország közötti kapcsolatok fontos eleme a közös államhatár rendjének, a határrendsértések megelőzésének és rendezésének nemzetközi szerződésben történő szabályozása.

A Szerződés meghatározza, hogy a közös államhatáron elkövetett cselekmények közül melyeket kell határrendsértésnek minősíteni, s tételesen felsorolja azokat. Megállapítja a határrendsértések kivizsgálásának és rendezésének keretjellegű szabályait. Eszerint a határrendsértések kivizsgálására és rendezésére a szerződő felek határmegbízottai kapnak felhatalmazást. Diplomáciai útra csak azok az esetek tartoznak, melyeket a határmegbízottak egyetértés hiányában nem tudnak rendezni.

A Szerződés tartalmazza a bekövetkezett károkért való felelősség és a kártérítés szabályait.

A nemzetközi szerződésekkel kapcsolatos eljárásról szóló 1982. évi 27. tvr. 13. §-ának (1) bekezdése alapján a Szerződést törvénnyel kell kihirdetni.

A Szerződés kihirdetéséről szóló törvény hatálybalépésével egyidejűleg a Magyar Népköztársaság és a Csehszlovák Szocialista Köztársaság között a magyar-csehszlovák államhatáron való együttműködésről és kölcsönös segítségnyújtásról Prágában, az 1976. évi november hó 19. napján aláírt egyezmény kihirdetéséről szóló 1978. évi 10. törvényerejű rendelet hatályát veszti.