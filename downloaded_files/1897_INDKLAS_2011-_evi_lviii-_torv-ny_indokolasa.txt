2011. évi LVIII. törvény indokolása

a Nemzetközi Mezőgazdasági Fejlesztési Alapot létrehozó megállapodás kihirdetéséről

Általános indokolás

A törvény az Országgyűléstől való felhatalmazás kérésére irányul, hogy a Magyar Köztársaság az Egyesült Nemzetek Nemzetközi Mezőgazdasági Fejlesztési Alapot létrehozó Megállapodást (a továbbiakban: Megállapodás) magára nézve kötelezőnek ismerje el.

A Megállapodás az Egyesült Nemzetek szakosított szervének alapokmánya, így - hasonlóan a többi szakosított szerv (UNESCO, FAO, WHO stb.) alapokmányához - kiemelkedő fontosságú nemzetközi szerződésnek minősül és törvényben kell kihirdetni. Kiemelkedő fontosságú szerződések esetében a nemzetközi szerződésekkel kapcsolatos eljárásról szóló 2005. évi L. törvény 7. §-ának (1) bekezdése alapján a kötelező hatály elismerésére, azaz a csatlakozásra előzetesen az Országgyűlésnek kell a nemzetközi szerződést kihirdető jogszabályban felhatalmazást adnia.

Részletes indokolás

Az 1. §-hoz

Felhatalmazás a Nemzetközi Mezőgazdasági Fejlesztési Alapot létrehozó Megállapodás (a továbbiakban: Megállapodás) kötelező hatályának elismerésére.

A 2. §-hoz

A 2. § a Megállapodás kihirdetéséről rendelkezik.

A 3. §-hoz

A Megállapodás hivatalos angol szövegét és annak hiteles fordítását tartalmazza.

Az 1. cikkhez

A Megállapodás 1. cikke az értelmező rendelkezéseket tartalmazza.

A 2. cikkhez

A 2. cikk a Megállapodás célkitűzéseit határozza meg. A Nemzetközi Mezőgazdasági Fejlesztési Alap (a továbbiakban: Alap) a tagállamok kormányaival együttműködve dolgoz ki és finanszíroz mezőgazdasági fejlesztési programokat. A finanszírozás alapvető formája a hosszú távú, kedvezményes kamatozású hitelek nyújtása. Kivételes esetekben és korlátozott körben (az összes finanszírozás maximum 10%-áig) a szervezet nyújt vissza nem térítendő kölcsönt, azaz támogatást is. A mezőgazdasági projektek jelentős része a kisgazdaságokat, kistermelőket támogatja.

A 3. cikkhez

A 3. cikk a tagság feltételeit határozza meg.

A 4. cikkhez

A 4. cikk az Alap forrásait határozza meg. A tagállamok hozzájárulást fizetnek az Alap részére, amelynek mértékét és befizetésének ütemezését önként határozzák meg, az ország gazdasági erejétől, illetve szándékaitól függően. Az Alap több évre szóló (általában 3-4 év) ún. feltöltési periódusokkal dolgozik.

Az 5. cikkhez

Az 5. cikk a valuta felhasználásáról és annak értékeléséről rendelkezik. A rendelkezések részletesen meghatározzák a tagállamok, illetve a tagok kezdeti vagy kiegészítő hozzájárulásának fizetését és a valuta értékének számítási módját.

A 6. cikkhez

A 6. cikk az Alap szervezeti struktúráját határozza meg.

A 7. cikkhez

Az Alap működéséről rendelkezik és meghatározza a források felhasználásának és finanszírozásának feltételeit.

A 8. cikkhez

A 8. cikk az Alapnak az ENSZ-szel és egyéb szervezetekkel, intézményekkel és ügynökségekkel való kapcsolatát szabályozza.

A 9. cikkhez

A 9. cikk tartalmazza a Megállapodás felmondásával, a tagság felfüggesztésével, a megszűnt tagsággal járó joggal és kötelezettségekkel, továbbá a működés megszüntetésével és az eszközök elosztásával kapcsolatos rendelkezéseket.

A 10. cikkhez

A 10. cikk alapján az Alap nemzetközi jogi személy. Az Alapot valamennyi Tagjának területén megilletik a feladatai ellátásához valamint célja eléréséhez szükséges, az ENSZ Szakosított Szerveit Megillető Kiváltságokról és Mentességekről szóló Egyezmény alapján fennálló kiváltságok és menetességek.

A 11. cikkhez

A 11. cikk a Megállapodás értelmezését és a békés vitarendezést szabályozza.

A 12. cikkhez

A 12. cikk a Megállapodás módosításáról és a módosítás feltételeiről rendelkezik.

A 13. cikkhez

A 13. cikk a Szerződés aláírását, hatálybalépését szabályozza.

Az I. Függelékez

Az I. Függelék az eredeti tagságra jogosult tagállamokat és a kezdeti hozzájárulási felajánlásokat sorolja fel.

A II. Függelékhez

A II. Függelék a szavazatok elosztását, a Végrehajtó Tanács tagjainak megválasztását tartalmazza.

A 4. §-hoz

A 4. § a törvény hatálybalépésével összefüggő és végrehajtásához szükséges rendelkezéseket tartalmazza.