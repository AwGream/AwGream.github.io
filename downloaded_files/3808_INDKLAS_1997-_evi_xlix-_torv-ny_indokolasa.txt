1997. évi XLIX. törvény indokolása

a Magyar Köztársaság Kormánya és az Egyesült Államok Kormánya közötti, az Egyesült Államok Fegyveres Erőinek a Magyar Köztársaság területén történő tevékenységéről szóló Megállapodás, valamint az annak mellékletét képező Végrehajtási Megállapodások megerősítéséről és kihirdetéséről

ÁLTALÁNOS INDOKOLÁS

Az Egyesült Államok Fegyveres Erői az ENSZ Biztonsági Tanácsa felkérése alapján a NATO döntésének megfelelően 1995. december 5. óta tartózkodnak a Magyar Köztársaság területén az IFOR/SFOR keretében. Tartózkodásuk jogalapját a BT döntésen kívül az Országgyűlés 112/1995 (XII. 2.) illetve 109/1996. (XII. 17.) határozatai, valamint a NATO-val Brüsszelben 1995. december 6-án aláírt átvonulási és átmeneti állomásoztatási Megállapodás adja. A Megállapodás a mandátum megváltoztatásakor ki lett terjesztve az SFOR-ra. További jogi keretet jelent az Országgyűlés által az 1995. évi CII. törvénnyel beiktatott az Észak-atlanti Szerződés részes államai és a „Békepartnerség” más részt vevő államai közötti, fegyveres erőik jogállásáról szóló Megállapodás és annak kiegészítő Jegyzőkönyve (un. PfP SOFA), illetve az annak mellékletét képező az Észak-atlanti Szerződés tagállamai között fegyveres erőik jogállásáról szóló 1951. évi londoni Egyezmény (NATO-SOFA).

Az Amerikai Féllel az állomásoztatás tárgyában eddig „csupán”' részterületekre vonatkozó bilaterális megállapodások kerültek aláírásra, így a fegyveres erők által okozott károk rendezése, illetve az un. hivatalos beszerzések tárgyában. Olyan átfogó nemzetközi szerződés, amely az itt állomásozó, illetve tranzitáló amerikai fegyveres erők tevékenységének valamennyi területét átfogó módon, a magyar belső előírásokat is figyelembe vevően szabályozná, eddig nem jött létre. Tekintettel arra, hogy a NATO, illetve PfP SOFA csak keret jelleggel szabályozza az egymás területén állomásozó csapatok státusát, a NATO országok között bevett gyakorlat, hogy a részletes szabályokat a küldő és a fogadó ország kétoldalú megállapodásban rögzíti. Magyar vonatkozásban egy ilyen megállapodás megkötését az IFOR/SFOR keretében hazánkban tartózkodó amerikai csapatok jelenléte által felvetett konkrét kérdések rendezése teszi szükségessé. A szóban forgó nemzetközi szerződés megkötését az Amerikai Fél kezdeményezte azzal, hogy annak létrehozása nemcsak az IFOR/SFOR erők mandátumára, hanem azt követő időszakra vonatkozzon, illetve általános módon rendezze ezt a kérdést. A Megállapodás teljes egészében a NATO-SOFA egyezményen, illetve az Amerikai Fél által más NATO országokkal kötött állomásoztatási egyezményeken illetve gyakorlaton alapszik. Hazánk számára ennek az a jelentősége, hogy megkötésével Magyarország lesz az első olyan PfP tagország, amelynek ilyen átfogó és általános jellegű állomásoztatási Megállapodása van az Egyesült Államokkal. A nemzetközi szerződés megkötése természetesen nem jelenti azt, hogy az IFOR/SFOR mandátum lejártát követően az amerikai fegyveres erők jelenlétét illetően a konkrét esetben mellőzhető lenne az Országgyűlés egyedi döntése.

A „kialkudott” egyezménycsomag mindkét Fél részéről kompromisszumokat tükröz. Az Amerikai Fél nem kapta meg a részére NATO országok által biztosított kedvezmények teljes körét, így különösen az adómentesség helyett „csak” utólagos adó-visszatérítésben részesül. Erre tekintettel a Magyar Fél vállalta, hogy amennyiben a Magyar Köztársaság a NATO teljes jogú tagállamává válik a Megállapodás rendelkezéseit összhangba hozza a NATO-ban szokásos gyakorlattal.

Az átfogó Megállapodás egy un. egyezménycsomag keretében jött létre. A Mellékletét képező Végrehajtási Megállapodásokon kívül jegyzékváltásra került sor a Megállapodás hatálybalépését megelőző időszakban kifizetett ÁFA visszatérítéséről, illetve az amerikai félnek nyújtott hatósági szolgáltatások megfizetéséről, valamint módosításra került az USA Európai Szárazföldi Haderői és a Honvédelmi Minisztérium közötti Beszerzési Megállapodás. A 2. §. alatt szereplő Megállapodás, valamint annak 3-5. §-ai alatti mellékletei a honvédelmet érintő nemzetközi szerződésnek minősülnek, amelyeket az Alkotmány 40/C) (2) pontja alapján törvényben kell megerősíteni és kihirdetni. Mivel a 2. számú melléklet a károk rendezéséről 1996. március 27-én aláírt Végrehajtási Megállapodást módosítja, indokolt, hogy az egységes szerkezetbe foglalt szöveg kerüljön megerősítésre és kihirdetésre. Tekintettel arra, hogy a jegyzékváltások csupán számszerűsítik a nemzetközi szerződésen alapuló ezen kötelezettségeket, illetőleg egyszerű kifizetéseket tartalmaznak, külön megerősítésük nem szükséges. Ugyanakkor célszerű, ha háttéranyagként az Országgyűlés megismeri az abban foglaltakat is. A Beszerzési Megállapodás tárcaszinten került megkötésre, és aláírásának napján hatályba lépett.

Rendkívüli politikai jelentőséggel bír, hogy az Országgyűlés még a madridi NATO-csúcs előtt törvénnyel erősítse meg az átfogó nemzetközi szerződést és az annak mellékletét képező Végrehajtási Megállapodásokat.

RÉSZLETES INDOKOLÁS

Az 1. §-hoz

A törvény 1. §-a az Alkotmány 40/C) (2) pontjával összhangban rendelkezik a Magyar Köztársaság Kormánya és az Egyesült Államok Kormánya közötti, az Egyesült Államok Fegyveres Erőinek a Magyar Köztársaság területén történő tevékenységéről szóló Megállapodás, valamint annak 1-3. számú melléklete megerősítéséről.

A 2-5. §-hoz

A törvény 2-5. §-ai a Magyar Köztársaság Kormánya és az Egyesült Államok Kormánya közötti, az Egyesült Államok Fegyveres Erőinek a Magyar Köztársaság területén történő tevékenységéről szóló Megállapodás, valamint annak 1-3. számú mellékletei hivatalos magyar nyelvű szövegét tartalmazza.

A 6. §-hoz

A törvény 6. §-a rendelkezik a hatálybalépésről.