2021. évi XXIX. törvény végső előterjesztői indokolása

a nemzetközi polgári repülésről szóló, Chicagóban, az 1944. évi december hó 7. napján aláírt Egyezmény 19. Függelékének és annak 1. módosításának egységes szerkezetben történő kihirdetéséről

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, továbbá a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján a Magyar Közlöny mellékleteként megjelenő Indokolások Tárában kerül közzétételre.

A Chicagóban, 1944. december 7-én aláírt, a nemzetközi polgári repülésről szóló Egyezmény (a továbbiakban: Egyezmény) hazai kihirdetésére a nemzetközi polgári repülésről Chicagóban, az 1944. évi december hó 7. napján aláírt Egyezmény és az annak módosításáról szóló jegyzőkönyvek kihirdetéséről szóló 1971. évi 25. törvényerejű rendelet útján került sor.

Az Egyezmény 19. Függelékében (a továbbiakban: Függelék) leírt szabványok és ajánlott gyakorlatok célja, hogy megállapítsa az alapvető közös szabályokat a Szerződő Államok számára a repülésbiztonsági kockázatok kezelésére kialakítandó rendszerben. Tekintettel a globális légiszállítási rendszer és az azzal kölcsönösen összefüggő repülési tevékenységek növekvő komplexitására, szükség van a légijárművek biztonságos üzemeltetését garantáló rendszerekre, valamint az ezzel kapcsolatos alapvető szabályok nemzetközi egységesítésére.

A Szerződő Államok által végrehajtott repülésbiztonság-irányítás alapját képező felelősségi körökkel és folyamatokkal kapcsolatos szabványokat és ajánlott gyakorlatokat tartalmazó Függeléket a Nemzetközi Polgári Repülési Szervezet Tanácsa (a továbbiakban: Tanács) először 2013. február 25-én fogadta el.

A Függelék 1. módosítása (a továbbiakban: 1. módosítás) többek között új és módosított, a repülésbiztonság- irányítási rendszerhez kapcsolódó szabványokat és ajánlott gyakorlatokat, valamint számos magyarázó jegyzetet tartalmaz, illetve kiterjeszti a repülésbiztonság-irányítási rendszer alkalmazási körét a légijárművek tervezéséért és gyártásáért felelős szervezetekre.

Az 1. módosítás elfogadásának eredményeképpen a Függelék második kiadása is közzétételre került. Az 1. módosítást a Tanács 2016. március 2-án fogadta el, 2016. július 11-én lépett hatályba, alkalmazásának kezdő dátuma pedig 2019. november 7-e.

A törvényben kihirdetésre kerülő második kiadás egységes szerkezetben tartalmazza az eredeti Függelék és annak 1. módosításának szövegét.

A törvény célja a Függelék és az 1. módosítás egységes szerkezetben történő kihirdetése.

Részletes indokolás

Az 1. §-hoz

A Függelék tartalmát tekintve - a jogalkotásról szóló 2010. évi CXXX. törvény 4. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (2) bekezdése és 9. §-a szerint a kihirdetés az Országgyűlés hatáskörébe tartozik. Az 1. módosítás Magyarország vonatkozásában 2016. július 11-én nemzetközi jogilag hatályba lépett, ezért az Nsztv. 15. § (4) bekezdésének megfelelően a kihirdető jogszabály nem tartalmazza a kötelező hatály elismerésére adott felhatalmazást.

A 2. §-hoz

Az Nsztv. 10. § (1) bekezdés b) pontjának megfelelően a törvény 1. melléklete a Függelék és annak 1. módosításának egységes szerkezetbe foglalt szövegének hivatalos magyar nyelvű fordítását, a 2. melléklete a hiteles angol nyelvű szövegét tartalmazza.

A 3. §-hoz

Hatályba léptető rendelkezés. Az 1. módosítás Magyarország vonatkozásában 2016. július 11-én nemzetközi jogilag hatályba lépett, alkalmazásának kezdő dátuma 2019. november 7., ezért a nemzetközi jogi kötelezettség keletkezésének időpontja az Nsztv. 15. § (4) bekezdésének megfelelően a jogszabály címe alatt zárójelben kerül feltüntetésre.

A 4. §-hoz

Az Nsztv. 10. § (1) bekezdés f) pontjának megfelelően e rendelkezés tartalmazza a törvény végrehajtásáért felelős szerv megjelölését.