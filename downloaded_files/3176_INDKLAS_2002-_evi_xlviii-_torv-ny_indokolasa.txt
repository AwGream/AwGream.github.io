2002. évi XLVIII. törvény indokolása

az Országos Rádió és Televízió Testület 2001. évi költségvetésének végrehajtásáról

-----STARTING---POINT---ALTALANOS---

Általános indokolás

Az Országos Rádió és Televízió Testület - a rádiózásról és televíziózásról szóló 1996. évi I. törvény (a továbbiakban: Rtv.) 32. § (1) bekezdésében foglaltaknak megfelelően „az Országgyűlés felügyelete alatt álló, önálló jogi személy, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik, ideértve, hogy számláit a Magyar Államkincstár vezeti. Az Országgyűlés az Rtv. 32. § (1) bekezdésben leírt eljárás szerint előterjesztett önálló törvényben - zárszámadási törvényjavaslat elfogadásával dönt az (1) bekezdésben meghatározott önálló törvény végrehajtásáról, ideértve az Rtv. 77. § (6) bekezdése szerinti mellékletet is. A törvényjavaslatot az Országgyűlés költségvetési ügyekben illetékes bizottsága - a Testület május 31-ig megküldött javaslata, ennek hiányában a bizottság által felkért szakértő(k) szakértői véleménye alapján - nyújtja be az Országgyűlésnek.” Az ORTT ezen törvényi kötelezettségének eleget tett. A Költségvetési és pénzügyi bizottság ORTT költségvetési törvényjavaslatát előkészítő albizottsága a benyújtott javaslatot megvizsgálta, majd elkészítette az ORTT. 2001. évi költségvetésének végrehajtásáról szóló törvényjavaslatot, amelyet a Költségvetési bizottság megtárgyalt, és azt benyújtotta az Országgyűlésnek.

-----STARTING---POINT---RESZLETES---

Részletes indokolás

A bevételek alakulása

Az ORTT intézményi bevételei

A 2000. évi CXXXIV. törvény 2. számú mellékletében 881,179 millió forintban került meghatározásra az ORTT 2001. évi bevétele, összhangban az Rtv. 84. § (2) és (3) bekezdésében foglaltakkal. A 2000. évi CXXXIV. törvény 7,1 millió forint működési bevételt is jóváhagyott. A Testület általános működési és felhalmozási kiadásainak forrásaként a Műsorszolgáltatási Alap 2001-ben a befolyt üzemben tartási díj, valamint egyéb bevételei terhére összesen 881,179 millió forint támogatást utalt át az ORTT Magyar Államkincstárnál vezetett elszámolási számlájára.

Az 2001. évi gazdálkodás során működési és felhalmozási bevételként összesen 9,874 millió forint realizálódott, melyből 3,890 millió forint bruttó felhalmozási bevétel eszközök értékesítésével kapcsolatos, 4,049 millió forint bruttó bevétel a Fogyasztóvédelmi Főfelügyelőséggel kötött megállapodás alapján folyt be.

Mindezek alapján került be 2001. évi költségvetés mérlegébe a működési és felhalmozási bevételek 9,874 millió forintos módosított előirányzata.

Az 2001.évi bevételeket - pénzforgalom nélküli bevételként növeli - az 2001. évi LXXXVI. törvénnyel jóváhagyott 2000. évi 38,792 millió forint összegű pénzmaradvány.

Összességében tehát az ORTT 2001. évi - törvény szerinti és működési pénzforgalmi - bevétele 891,053 millió forint, a pénzforgalom nélküli bevétel 38,792 millió forint, az átvett pénzeszközök 34,273 millió forint.

Mindezek alapján az összes bevétel 964,118 millió forint.

Az ORTT költségvetésen kívüli bevételei

Az ORTT kiszámlázott és beszedett, de véglegesen a Műsorszolgáltatási Alapot illető bevételek 2001. évben az alábbiak szerint teljesültek.

A műsorszolgáltatási díjbevétel 4 643,589 millió forint, a pályázati díjbevétel 102,388 millió forint, a kötbér, bírság és késedelmi kamat bevétel pedig 22,958 millió forint volt. Az óvadék bevétele 34,337 millió forint, és az adóköteles bevételek utáni általános forgalmi adó bevétel 1 197,775 millió forint volt. A televízió készülékek üzemben tartási díjbevétele - a központi költségvetésből által térített díjátalánnyal együtt - a Műsorszolgáltatási Alaphoz folyt be.

Összességében az ORTT kezelésű költségvetésen kívüli bevételek 6 192,055 millió forintot tesznek ki.

A kiadások alakulása

Az ORTT intézményi kiadásai

Az 2001. évi költségvetésről szóló 2000. évi CXXXIV.sz. törvény 1. számú mellékletében az 888,279 millió forint kiadási főösszegen belül a személyi juttatások 414,553 MFt, a munkaadókat terhelő járulékok 139,269 MFt, és a dologi kiadások 262,207 MFt összegben kerültek meghatározásra. A költségvetés felhalmozási kiadásokra vonatkozó előirányzata 72,250 MFt.

A 2001. évi költségvetésről szóló törvény az Országgyűlés a főbb kiadási előirányzatok közötti átcsoportosításra, illetve a költségvetések közötti átcsoportosításra hatalmazta fel az ORTTet.

Az előirányzat módosítások a személyi juttatásokat, a munkaadókat terhelő járulékokat valamint a dologi kiadásokat, illetve a felhalmozási kiadásokat érintették. A saját hatáskörben végrehajtott, főösszegen belüli előirányzat módosításokon kívül lehetőség nyílt a tárgyévi működési bevételek terhére, illetve a 2000.. évi jóváhagyott pénzmaradvány 2001. évi felhasználásával is növelni a kiadási előirányzatot.

A rádiózásról és televíziózásról szóló 1996. vi I. törvényben meghatározott bevételek beszedésével és a kintlevőségek behajtásával kapcsolatos, átvett feladatok ellátásának kiadási többlete 33,637 MFt-al módosította a kiadási előirányzatot.

A feladatellátás forrása átvett pénzeszközökkel volt biztosítható.

A 2000. évi 38,792  MFt pénzmaradványt az ORTT 2000. évi költségvetésének végrehajtásáról szóló 2001. évi LXXXVI. törvény 4. § (1) bekezdése hagyta jóvá, azzal, hogy a pénzmaradvány a 2000.évi kötelezettségvállalások 2001.évre áthúzódó pénzügyi teljesítésének fedezetére, illetve - a kötelezettségvállalással nem terhelt rész - 2001.évi beruházási kiadásokra használható fel.

A konkrét tényadatok alapján a működési kiadások közül a személyi juttatások és a munkaadókat terhelő járulékok összes kiadása 614,618 MFt, a dologi kiadás pedig 222,336 MFt.

Az összes felhalmozási kiadás 97,771 MFt, amelyen belül 96,271 MFt az eszközberuházás, és 1,500 MFt a köztisztviselők részére nyújtott visszatérítendő lakásépítési támogatás. Összességében a kiadások összege 934,725 MFt.

A kiemelt előirányzatok 2001. évi teljesítése összhangban van a módosított előirányzatokkal.

Az összes kiadás módosított előirányzathoz viszonyított teljesítése 97 %-os.

Az ORTT költségvetésen kívüli kiadásai

Összességében a költségvetésen kívüli kiadások - a műsorszolgáltatási díj, a frekvencia-, és támogatási pályázati díj, az óvadék, a bírság és a késedelmi kamat továbbutalása a Műsorszolgáltatási Alapnak, illetve az ÁFA befizetése a költségvetésnek - az év folyamán a tényleges költségvetésen kívüli bevételeknek megfelelően alakultak.

A költségvetésen kívüli ORTT kezelésű 2001. évi összes kiadás 6 015,937 millió forint volt. A költségvetésen kívüli bevételek és kiadások különbsége 2001.december 31-én, az ORTT elszámolási számláján lévő idegen pénzeszközök állományával, - ami az ORTT-hez beérkezett, de a Műsorszolgáltatási Alaphoz még át nem utalt, úgynevezett függő bevételeket tartalmazza - valamint a Műsorszolgáltatási Alap által megelőlegezett, de a műsorszolgáltatók, és így az ORTT Iroda által még vissza nem térített ÁFA összegével (124,205 millió forint) egyező.

A pénzmaradvány megállapítása

Az ORTT saját pénzeszközeinek 2001. december 31-i záróállománya 93,522 millió forint.

A pénzeszközök állományából kiindulva a pénzmaradvány összegét az alábbi tételek növelik:

A költségvetési aktív függő elszámolások záróegyenlege.

A költségvetési aktív kiegyenlítő elszámolások - a munkavállalóknak kiadott előlegek - záróegyenlege 4,829 millió forint.

Az aktív átfutó elszámolások záróegyenlege, - mely a 2001. december havi hóközi kifizetésű személyi juttatások nettó összege 1,962 millió forint.

A pénzmaradvány összegét csökkenti a költségvetésen kívüli passzív függő elszámolások záróegyenlege. Az összeg az ORTT költségvetésen kívüli folyó bevételeinek 2001. december 31-i záróállománya, idegen pénzeszköz, és mint ilyen a pénzmaradvány összegét csökkenti.

Mindezek alapján az ORTT 2001. évi pénzmaradványa 29,393 millió forint.

A pénzmaradványt az alábbi 2001. évi kötelezettségvállalások - melyek pénzügyi teljesítése 2002. évben esedékes - terhelik.

A 2001. decemberi teljesítésű szállítói szolgáltatások leszámlázott összege 19,824 millió forint.

A tárgyévi költségvetést terhelő kötelezettségvállalások 2,531 millió forint, melyek esetében a megbízói és szállítói, illetve a pénzügyi teljesítés a tárgyévet követően valósult meg.

A pénzmaradvány kötelezettségvállalással nem terhelt része összesen 7,038 millió forint, melyet az ORTT 2002-ben felhalmozási kiadások fedezetére kíván felhasználni.

Indokolás

A Műsorszolgáltatási Alap 2001. évi költségvetését a Rttv. 77. §-ának (6) bekezdése szerint az ORTT költségvetésének mellékleteként az Országgyűlés hagyja jóvá

A szabad keret javára tervezett bevételek elmaradása és a műsorszámok támogatására címzett keret folyó évi negatív egyenlege miatt e kereteken képződött hiányt az ORTT a műszaki fejlesztésre rendelt keret költségvetési többletéből átcsoportosítással egészítette ki. Az átcsoportosításokat az alábbi táblázat szemlélteti.

 Keret

 Költségvetési egyenleg

 Átcsoportosítás

 Korrigált egyenleg

 78. § (2)

 501 387 695

 - 501 387 695

 0

 84. § (2)

 - 527 960 207

 527 960 207

 0

 131. § (3)

 752 604 290

 - 629 590 349

 123 013 941

 Szabad keret

 - 603 017 837

 603 017 837

 0

Az összeállítás a korábbi évek maradványaival nem számolt.

Tekintve, hogy az Alap a számvitelről szóló 2000. évi C. törvény szerint a gazdasági eseményeket a kettős könyvvitel szabályai szerint rögzíti, ezért éves beszámolója üzemgazdasági, költségvetése - és annak teljesítése - pedig pénzforgalmi szemléletű, melyek soronként nem, szerkezetileg azonban megfeleltethetők egymásnak.

A következőkben a bemutatott kiadási és bevételi táblák elkészítésének szempontjai kerülnek számbavételre.

A bevételek és kiadások különbsége 127 MFt bevételi többlet, amely azonban fedezetül szolgál a következő évi kiadásokra is.

Bevételek szerkezete:

1. Összeg: 20 025 MFt

Az üzembentartási díjak tartalmazzák azokat az összegeket, melyeket a beszedéssel megbízott szervezet a 2001. évben utalt át az Alap számlájára, de a beszedési eljárás sajátosságai miatt az 2000. évre vonatkoznak. (Ennek megfelelően a 2001. évet érintő üzembentartási díjak folytak be 2002-ben is.) Az üzembentartási díjak továbbutalásai korrigálásra kerültek a következők szerint:

- 148,381 MFt 2000 decemberének végén került az Alap bankszámláján jóváírásra, így azt csak 2001-ben tudta továbbutalni (a továbbutalás így több a befolyt összegnél),

- 153 MFt 2001 decemberében került jóváírásra, ennek továbbutalására csak 2002-ben került sor (a továbbutalás ennyivel kevesebb a befolyt összeghez képet)

- 164,6Fte került visszautalásra a Testület 450/1999. (IX. 29.) számú határozatának megfelelően olyan nyugdíjasok részére, akik mentességi feltételeik teljesülése után még fizettek üzembentartási díjat.

Az előirányzat és a végrehajtás közötti különbséget a beszedett üzembentartási díj előirányzattól való elmaradása okozza.

A mentesítettek utáni költségvetési átalány az ORTT 2001. évi költségvetéséről szóló 2000. évi CXXXIV. törvényben 4 960 MFt összeggel szerepel, ám a Magyar Köztársaság 2001. és 2002. évi költségvetéséről szóló 2000. évi CXXXIII. törvényben a Szociális és Családügyi Minisztérium kiadási előirányzatai között 4 724,2 MFt szerepel.

2. Összeg: 4 630 MFt

Az országos műsorszolgáltatási jogosultsággal rendelkező műsorszolgáltatók díjai között 0 értékkel szerepel a Hungária Rádió Műsorszolgáltató Rt. teljesítése. Az említett műsorszolgáltató a 2001. évre esedékes műsorszolgáltatási díjat nem fizette ki. A szóban forgó műsorszolgáltatási díj az Alap szabad keretének igen jelentős bevételi előirányzatát képezi, tehát így a keretnek mind a 2001. évi, mind a következő évi állomány veszélybe került. Másrészt a kibocsátott számla áfa tartalma az adóhatóság felé kötelezettségként merül fel, tehát nemcsak a nettó összeg, hanem az áfával növelt összeg együttesen rontja a szabad keret pozícióját. A többi országos műsorszolgáltató előirányzata és teljesítése közötti nem jelentős különbözet a 2000. évben előre becsült inflációból ered.

A nem országos jogosultsággal rendelkező műsorszolgáltatók díja a 2001. évben az Alaphoz befolyt nettó összegeket tartalmazza. Az összeg meghaladja az előirányzatot, amely onnan ered, hogy a 2001. évben nagy mértékben folytak be előző évek előirányzatai. Jelentős tartozással rendelkeznek a következő nem országos műsorszolgáltatók: ATV Rt., Budapest Televízió Rt., Minimax Műsorszolgáltató Rt., Boksz Tv Műsorszolgáltató Rt., TV Plusz Műsorszolgáltató Rt., TV Egy Kulturális és Műsorszolgáltató Rt..

3. Összeg: 114 MFt

A pályázati díjak között a bevételként elszámolt összegek szerepelnek. A pályáztatási eljárás szabályainak megfelelően a befolyt összegek nem tekinthetők egységesen bevételnek, hiszen a következő évre áthúzódó bírálatok miatt a visszautalások csak a következő évet érintik. Az előirányzat és a teljesítés közötti különbség oka, hogy 2001-ben számos pályázati eljárás került lezárásra, tehát a bevétel egyértelműen meghatározható volt.

4. Összeg: 40 MFt

Kötbér és bírság jogcímen a valóban befolyt összegek szerepelnek. 13 450 eFt értékben szerepelnek a gazdasági reklámtevékenységről szóló 1997. évi LVIII. törvény 15. §-ának (1) bekezdése alapján a Fogyasztóvédelmi Felügyelőség által kiszabott, a Műsorszolgáltatási Alapba befizetett bírságok. A műsorszolgáltatási díjak késedelmes befizetése miatt 4 914 eFt késedelmi kamat érkezett az Alap bankszámlájára. Az előirányzat és a teljesítés közti eltérés oka, hogy tervezhetetlen befolyásuk miatt előirányzatként 0 értékkel szerepeltek.

5. Összeg: 2 MFt

Önkéntes befizetések között kerültek feltüntetésre a pályázati díjak túlfizetéseinek testületi döntés alapján vissza nem utalt részei.

6. Összeg: 732 MFt

Az egyéb bevételek szerkezete a következő:

- visszakövetelt és visszafizetett támogatás 176,487 MFt

- pénzügyi műveletek 2001-ben pénzügyileg realizált eredménye 554 MFt,

- egyéb működési bevétel (folyószámla utáni látra szóló kamat, biztosító, kerekítési különbözet, értékesítés) 1,79 MFt.

Az előirányzatot meghaladó teljesítés oka, hogy nagy összegben érkeztek vissza támogatottaktól támogatások. Jelentős a pénzügyi műveletek bevétele is.

Bevételek mindösszesen: 25 543 MFt

Kiadások szerkezete:

1. Összeg: 17 451 MFt

A továbbutalt üzembentartási díj a 2001. évben a közalapítványok és az ORTT részére továbbutalt összegeket tartalmazza. Az előirányzathoz viszonyított eltérés oka hasonló a bevételek 1.) pontjában leírtakhoz.

2. Összeg: 2 220 MFt

A céltámogatások a következőkből tevődnek össze:

- közszolgálati műsorszámok támogatására 86 MFt került kifizetésre,

- közszolgálati műsorok támogatására 1 642 MFt került a 2001. évben,

- a műsorszórás- és elosztás fejlesztésének támogatására 385 MFt összegben került sor,

- a nem nyereségérdekelt és közműsorszolgáltatók támogatására 2001-ben 106 MFt értékben került sor.

Az előirányzathoz viszonyított eltérést a pályázati eljárások sajátosságai okozzák.

3. Összeg: 2 318 MFt

A továbbutalandó műsorszolgáltatási díj az országos jogosultsággal rendelkező MTM-SBS Televízió Rt. és az Országos Kereskedelmi Rádió Rt. műsorszolgáltatók által befizetett díjakból tevődik össze. A televíziós jogosultság 30-70 %-ban oszlik meg a Duna Televízió Rt. és a Magyar Televízió Rt. között, míg a rádiós jogosultság ellenértéke a Magyar Rádió Rt-t illeti.

4. Összeg: 1 456 MFt

Az üzembentartási díjak beszedési költsége a 2001. évben kifizetett beszedési díjakat tartalmazza. (Ez az összeg csökkenti a továbbutalandó üzembentartási díjat.) Az előirányzattól való eltérés oka, hogy az előirányzatban nettó összeg szerepel, míg a teljesítés áfás adat.

5. Összeg: 878 MFt

A kiegészítő támogatások az üzembentartási díjak 1-1%-át egészítik ki a következő módon:

- az ORTT esetén a költségvetésben megállapított 881,179 MFt-ra 696 MFt került kiegészítésként átutalásra,

- a kiegészítő támogatások között került feltüntetésre a Testület 1778/2001. (XII. 19.) határozata alapján az ORTT részére átcsoportosított 33,637 MFt,

- a közalapítványok esetén a kiegészítés nem abszolút összeghez, hanem a beszedett összeg 0,8%-ra történő kiegészítést jelent, melynek értéke 149 MFt.

Az előirányzathoz való eltérés oka az ORTT esetén az, hogy a tervezett üzembentartási díj befolyásának elmaradásával nőtt az ORTT költségvetésében meghatározott konkrét összeghez történő kiegészítési igény. A közalapítványok esetén a hatás ellentétes: a bevétel részbeni elmaradása csökkenti a bevétel arányában meghatározott kiegészítő támogatást.

6. Összeg: 487 MFt

Az Igazgatóság költsége az Alap tevékenysége körében felmerült kiadásokat tartalmazza. Tekintve, hogy az Alap a kettős könyvvitel szabályainak megfelelően vezeti könyveit, a kiadások között a költségként és ráfordításként elszámolt, pénzmozgással járó összegek szerepelnek.

7. Összeg: 157 MFt

A szerzői jogdíjak 2001-re kifizetett, 12 % áfával növelt értéke 157 MFt. A szerzői jogdíjak előirányzata a beszedési költséghez hasonlóan nettó módon van meghatározva, míg a teljesítés áfával növelt összeg.

8. Összeg: 250 MFt

Egyedi támogatásként a szabad keretből 250 MFt került kifizetésre.

9. Összeg: 26 MFt

A pályázatok bírálatának költségei között a pályáztatás során felmerült, egyértelműen elkülöníthető költségek szerepelnek. A pályáztatási költségek előirányzata a Kezelési Szabályzatban meghatározott maximum alapján került meghatározásra.

10-11. Összeg: 20 MFt

Fesztiváliroda és a műsorszolgáltatási díjjal összefüggő költségek felhasználása a 2002. évben történik.

12. Összeg: 42 MFt

Az adóbírság a késve befizetett általános forgalmi adó után az adóhatóság által megállapított összeg, amely a Testület határozata alapján az Alap költségvetését terheli.

13. Összeg: 131 MFt

Az ORTT a 2001. évben 310 MFt összegű ÁFÁ-t kért az Alaptól, melyből 162 MFt az év elején alkalmazott bruttó utalásos módszer szerint az Alapba befolyt. Megtérülésként 17 MFt-ot utalt vissza. Mindezek alapján 131 MFt összegben finanszírozott áfát az Alap.

Kiadások mindösszesen: 25 416 MFt