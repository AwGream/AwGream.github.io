2009. évi CXIX. törvény indokolása

a Magyar Köztársaság Kormánya és Szerbia Köztársaság Kormánya között a nemzetközi kombinált árufuvarozásról és a logisztikai szolgáltatásokról szóló megállapodás kihirdetéséről

-----STARTING---POINT---ALTALANOS---

Általános indokolás

A törvény célja, hogy a Magyar Köztársaság Kormánya és Szerbia Köztársaság Kormánya között a nemzetközi kombinált árufuvarozásról és a logisztikai szolgáltatásokról szóló és a két ország közlekedésért felelős minisztere által Budapesten, 2009. október 12-én aláírt Megállapodás (a továbbiakban: Megállapodás) kihirdetésével megteremtse Magyarország és Szerbia között a nemzetközi kombinált fuvarozás jogi kereteit, összhangban a két ország nemzeti szabályozásával és a vonatkozó közösségi joggal.

A szerb fél egyre intenzívebben kívánja igénybe venni Magyarországon a „gördülő országutat” (Ro-La), azon belül is különösen a Szeged-Kiskundorozsma kombinált terminált. Ennek elhelyezkedése számukra igen kedvező és a kamionok vasúton történő szállításának igénybevételével a szerb fuvarozók - a terminál röszkei és tompai határátkelőn keresztül történő megközelítésével - összhangban a kombinált árufuvarozás magyarországi feltételeit szabályozó rendelettel, magyar közúti árufuvarozási engedély igénybevétele nélkül haladhatnak át hazánk területén.

A Megállapodással kapcsolatos kétoldalú tárgyalások megkezdésére a 7/2007. (III. 13.) ME határozat adott felhatalmazást.

A Megállapodás létrehozásáról a Kormány előzetesen állásfoglalást kért az Európai Bizottságtól, amely támogatta, hogy a nemzetközi kombinált árufuvarozásról és a logisztikai szolgáltatásokról kormányközi megállapodást kössön a szerb féllel. A kétoldalú kombinált árufuvarozási megállapodás szövege a szerb Kormánnyal folytatott részletes egyeztetések alapján készült el.

A Megállapodás 3. Cikk (1) bekezdése, valamint a 6. Cikk (4) bekezdése rendelkezik a kísért forgalom és a jutalomengedélyek esetében alkalmazandó gépjárműadó mentességről. A törvény összhangban van a gépjárműadóról szóló 1991. évi LXXXII. törvénynek (a továbbiakban: gépjárműadó törvény) a kérdést szabályozó 13. §-ával. A gépjárműadó törvény 13. §-ának (6) bekezdése alapján „részben vagy egészben mentes az adó alól az a gépjármű, amelynek adómentességét vagy kedvezményét - ideértve az adó mértékét is - nemzetközi egyezmény vagy viszonosság biztosítja.”

A kombinált árufuvarozás és különösen az ún. kísért fuvarozás alkalmazása jelentősen mérsékelheti a közúti balesetek valószínűségét, mivel a kombinált fuvarozásban részt vevő (teher)gépjárművek vezetői számára a vasúti utazás alatt lehetőség nyílik a pihenésre. Ez pedig az út folytatásánál igazolhatóan csökkenti a figyelmetlenségből és elalvásból adódó balesetek számát. A döntően török, illetve másodsorban szerb közúti fuvarozók által igénybe vett magyarországi Ro-La fuvarozás a jelenlegi kapacitással működve havonta 60 km egybefüggő kamionsortól és 100.000 tonna terheléstől mentesíti Magyarország közútjait.

A kombinált árufuvarozás működésének pozitív hatása, hogy a kamionok vasúton történő szállítása mérsékli a környezetterhelést, a légkörbe kerülő klimatikus hatású kibocsátást valamint a zajártalmat.

-----STARTING---POINT---RESZLETES---

Részletes indokolás

Az 1. §-hoz

Az 1. § alapján az Országgyűlés felhatalmazást ad a Magyar Köztársaság Kormánya és Szerbia Köztársaság Kormánya között a nemzetközi kombinált árufuvarozásról és a logisztikai szolgáltatásokról szóló Megállapodás (a továbbiakban Megállapodás) kötelező hatályának elismerésére.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás szövegét tartalmazza.

A Megállapodás

1. cikkhez: A cikk általános rendelkezéseket tartalmaz és a Megállapodás jogi hatályáról rendelkezik.

2. cikkhez: A cikk a Megállapodásban szereplő fogalmak meghatározásait tartalmazza.

3. cikkhez: A cikk az ún. kísért kombinált árufuvarozáshoz kapcsolódó lehetőségeket és kedvezményeket mutatja be.

4. cikkhez: A cikk a speciálisan a kombinált árufuvarozási tevékenységhez kapcsolódó határátlépési, határkezelési procedúrákat rögzíti.

5. cikkhez: A cikk bemutatja, hogy a Szerződő Felek a meglévő szakmai együttműködés keretei között miként kívánják elősegíteni a logisztikai szolgáltatásokat és a kombinált árufuvarozást.

6. cikkhez: A Megállapodás lényeges pontja, hogy az igénybe vett ún. Ro-La fuvarok után ún. jutalomengedélyt biztosít a közúti fuvarozók számára a Megállapodás alapján létrejövő Kombinált Árufuvarozási Vegyes Bizottság döntései alapján.

7. cikkhez: A cikk a Kombinált Árufuvarozási Vegyes Bizottság felállításáról és működésének feltételeiről, szabályairól rendelkezik.

8. cikkhez: A cikk tartalmazza azon rendelkezéseket, amelyek a Megállapodás vagy a Szerződő Felek államában hatályos egyéb jogszabályoknak a kombinált árufuvarozási tevékenységhez kapcsolódóan történő megsértése esetén alkalmazandók.

9. cikkhez: A cikk adatvédelmi rendelkezéseket rögzít.

10. cikkhez: A cikk a rendkívüli helyzetek előfordulása vonatkozó teendőket szabályozza.

11. cikkhez: A cikk megállapítja a hatálybalépésre vonatkozó rendelkezéseket.

12. cikkhez: A cikk a Megállapodás időbeli hatályáról rendelkezik, valamint a Megállapodás módosítására, kiegészítésére és esetleges felmondására vonatkozó szabályokat határozza meg.

A 4. §-hoz

A törvény hatálybalépésével összefüggő és végrehajtásához szükséges rendelkezéseket tartalmazza.