2006. évi LXXXV. törvény indokolása

a Magyar Köztársaság és Románia között a magyar-román államhatár rendjéről, az együttműködésről és a kölcsönös segítségnyújtásról szóló, Bukarestben, 2005. október 20-án aláírt Szerződés kihirdetéséről

-----STARTING---POINT---ALTALANOS---

Általános indokolás

A Magyar Köztársaság és Románia között a magyar-román államhatár rendjéről, az együttműködésről és a kölcsönös segítségnyújtásról szóló Szerződés (a továbbiakban: Szerződés) aláírására Bukarestben, 2005. október 20-án került sor.

A Szerződés célja, hogy a Szerződő Felek a nemzetközi szerződésben biztosított jogi eszközök segítségével a magyar-román államhatár rendjét megóvják, a határrend-sértéseket megelőzzék, a bekövetkező jogsértő cselekmények következményeit elhárítsák, hatásukat mérsékeljék és az esetleg bekövetkező károk enyhítése érdekében együttműködjenek és amennyiben szükséges, kölcsönösen segítséget nyújtsanak egymásnak.

A Szerződés értelmében a Felek határrend-sértésnek tekintik az egyik Szerződő Fél területéről kiinduló olyan cselekményeket vagy mulasztásokat, amelyeket az államhatáron vagy annak közelében követnek el, és amelyek vagy azok következményei sértik, veszélyeztetik, vagy károsítják a másik Szerződő Fél érdekeit, annak területét, környezeti állapotát, a területén tartózkodó személyek életét, testi épségét vagy egészségét, ezek jogos érdekeit, illetve az ott lévő javakat.

A nemzetközi szerződés tartalmazza a határrend-sértések kivizsgálásának és rendezésének legfontosabb szabályait, így az eljáró határellenőrző szerveket, a kártérítési igények elbírálásának részletes szabályait. Az állam felelősségére vonatkozó szabályok teljes mértékben összhangban vannak a Felek belső jogszabályaival, az e tárgyban az ENSZ keretében kialakított „Államok nemzetközi jogba ütköző cselekményeiért való felelősségről” szóló dokumentumban foglaltakkal, valamint az ennek nyomán kialakult nemzetközi szokásjoggal. A Szerződés tárgykörében, a nemzetközi kapcsolatokban az állam felelős belső jogi szabályozása megfelelő alakításáért és területén a jogsértések - köztük a határrendsértések - megakadályozásáért.

A Szerződés tartalmazza a határvizek használatára, az államhatáron egyéb tevékenység végzésére vonatkozó rendelkezéseket is, így a halászat, vadászat, gazdasági tevékenység és a környezetvédelem legfontosabb szabályait. Fontos és mindkét Fél érdekeit egyaránt szolgálja az a szabály, hogy amennyiben a közös államhatáron környezetszennyező anyagok jutnak át, vagy ennek veszélye fennáll, a Szerződő Felek határellenőrző szervei erről haladéktalanul tájékoztatják egymást és az illetékes környezetvédelmi hatóságokat, és megteszik a károk elhárításához és következményeik mérsékeléséhez szükséges azonnali intézkedéseket.

A Szerződés a Magyar Népköztársaság és a Román Szocialista Köztársaság között a magyar-román államhatár rendjéről, a határkérdésekben való együttműködésről és kölcsönös segítségnyújtásról szóló, Budapesten, 1983. október 28-án aláírt Egyezményt váltja fel.

-----STARTING---POINT---RESZLETES---

Részletes indokolás

Az 1. §-hoz

A Szerződés, tartalmát tekintve - a jogalkotásról szóló 1987. évi I. törvény 4-5. §-ai alapján - törvényhozási tárgykört érintő szabályokat tartalmaz. Ilyen szabályok többek között az államhatár rendjének védelmével, a határrend megsértésének következtében keletkezett károk, költségek megállapításával, illetve a kárigények megtérítésével, a határvizek használatának rendjével kapcsolatos rendelkezések.

E szabályokra, valamint a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjában foglaltakra tekintettel, a Szerződés szövegének végleges megállapítására a megerősítés fenntartásával kerülhetett sor.

Ez összhangban áll a Szerződés 25. cikk (1) bekezdésében foglalt rendelkezéssel, amely szerint a Szerződést a Felek belső jogszabályaival összhangban meg kell erősíteni.

A 2. §-hoz

A Szerződés szövegének végleges megállapítását követően a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében a Szerződést törvénnyel szükséges kihirdetni.

A 3. §-hoz

A Szerződés célja, hogy a Szerződő Felek a nemzetközi szerződésben biztosított jogi eszközök segítségével a magyar-román államhatár rendjét megóvják, a határrend-sértéseket megelőzzék, a bekövetkező jogsértő cselekmények következményeit elhárítsák, hatásukat mérsékeljék és az esetleg bekövetkező károk enyhítése érdekében együttműködjenek és amennyiben szükséges, kölcsönösen segítséget nyújtsanak egymásnak.

1. A Szerződésben a Felek meghatározzák a nemzetközi szerződésben használt kifejezések jelentését, majd a határrend-sértésnek tekintett cselekményeket és mulasztásokat (1-2. cikk). Ennek értelmében, a Felek határrend-sértésnek tekintik az egyik Szerződő Fél területéről kiinduló olyan cselekményeket vagy mulasztásokat, amelyeket az államhatáron vagy annak közelében követnek el, és amelyek vagy azok következményei sértik, veszélyeztetik vagy károsítják a másik Szerződő Fél érdekeit, annak területét, környezeti állapotát, a területén tartózkodó személyek életét, testi, épségét vagy egészségét, ezek jogos érdekeit, illetve az ott lévő javakat. (2. cikk)

2. A Felek kötelezettséget vállalnak arra, hogy minden szükséges intézkedést megtesznek a határrend-sértések megelőzése, a következmények elhárítása, hatásuk mérséklése és a bekövetkezett károk enyhítése érdekében. (3. cikk)

A határrend-sértéseket a Felek a határrend-sértés helye szerint illetékes határellenőrző szerveik útján vizsgálják ki és rendezik. Azokat a határrend-sértéseket, melyeket a területi határellenőrző szervek - egyetértés hiánya miatt - nem tudtak rendezni, a központi határellenőrző szervek vizsgálják ki és rendezik, eredménytelenség esetén diplomáciai úton kerül sor azok rendezésére. A vizsgálatokban más rendészeti szervek, továbbá katonai, környezetvédelmi és természetvédelmi szervek is közreműködhetnek (4. cikk).

Bármelyik Szerződő Fél határellenőrző szervének kezdeményezésére a határrend-sértés kivizsgálása közösen történik. A Szerződő Felek illetékes szervei minden esetben közösen vizsgálják ki a következő határrend-sértéseket: az államhatáron történő átlövést, az átható robbantást, a fegyveres területsértést, az államhatáron történő átkényszerítést, a szándékos légtérsértést, a környezetszennyezést, a tűzokozást és a határjelrongálást. E cselekmények súlyosan sértik a Felek szuverenitását, területi integritását, természeti vagy épített környezetét. Közösen vizsgálják ki továbbá azokat a határrend-sértéseket is, amelyekkel összefüggésben halál vagy súlyosabb személyi sérülés következett be, vagy jelentős anyagi kár keletkezett, illetve ha azok közvetlenül veszélyeztették az emberi életet, a testi épségét, az egészséget, vagy más módon sértették a személyi szabadságot. (5. cikk) A vizsgálat során a határellenőrző szervek helyszíni szemlét tarthatnak, tanúkat, szakértőket hallgathatnak meg, és a bekövetkezett esemény körülményeinek tisztázása és bizonyítékainak összegyűjtése érdekében egyéb intézkedéseket foganatosíthatnak. A vizsgálat eredményét a Felek képviselői jegyzőkönyvben rögzítik, amelyhez csatolni kell az összegyűjtött bizonyítékokat. (6. cikk)

3. A határrend-sértés esetén alkalmazandó intézkedéseket, valamint a felelősségi és kártérítési szabályokat a Szerződés IR. Fejezete (7-9. cikk) tartalmazza. Az állam felelősségére vonatkozó szabályok teljes mértékben összhangban vannak a Felek belső jogszabályaival, az e tárgyban az ENSZ keretében kialakított „Államok nemzetközi jogba ütköző cselekményeiért való felelősségről” szóló dokumentumban foglaltakkal, valamint az ennek nyomán kialakult nemzetközi szokásjoggal. A Szerződés tárgykörében, a nemzetközi kapcsolatokban az állam felelős belső jogi szabályozása megfelelő alakításáért és területén a jogsértések - köztük a határrend-sértések - megakadályozásáért egyaránt. Határrend-sértés esetén a Szerződő Felek haladéktalanul intézkednek a határrend-sértést előidéző cselekmény abbahagyása iránt, egyúttal a felelős Szerződő Fél megfelelő biztosítékot nyújt a másik Szerződő Félnek arra vonatkozóan, hogy a cselekmény nem fog megismétlődni. A határrend-sértésért felelős Szerződő Fél intézkedik a sérelem jóvátétele érdekében, amely történhet az eredeti állapot helyreállítása, kártérítés vagy elégtétel formájában, ezek külön-külön, vagy együttes alkalmazásával. (7. cikk)

A Szerződő Felek határrend-sértésért való felelősségét kizárja a másik Szerződő Fél beleegyezése, a jogos önvédelem, a vis maior, vagy előre nem látható természeti esemény, a végszükség, valamint a kényszer ugyanakkor valamely felelősséget kizáró körülmény fennállása nem mentesíti a Szerződő Feleket az adott cselekménnyel okozott anyagi veszteségért való helytállás kötelezettsége alól. (8. cikk)

A Szerződés szerint a Felek a határrend-sértések jellegéhez igazodva állapítják meg a kártérítési igények elbírálásának szabályait. A károkozó kilétének ismeretében főszabálynak az önkéntes teljesítést tekintik, ennek hiányában a kárigény bírósági úton érvényesíthető, melyet a kár bekövetkezésének helye szerinti állam illetékes bírósága bírál el, saját államának joga alapján.

Azon károk esetében, amikor a károkozó kiléte nem állapítható meg, az a Szerződő Fél biztosítja a kár megtérítését: amelynek területéről a károkozó esemény kiindul, és a kár amiatt következett be, mert a Szerződő Fél nem teljesítette az államhatár rendjével kapcsolatos, a jelen Szerződésben vállalt valamely kötelezettségét, továbbá a kár a határrend-sértés következtében keletkezett, és az érintett Szerződő Fél felelősségét elismerte, ennek hiányában azt diplomáciai úton vagy más módon a Szerződő Felek közösen megállapították.

A Felek kötelezettséget vállaltak arra is, hogy a kártérítési igények tárgyában bíróságaik által hozott jogerős határozatokat és a bíróságaik előtt kötött egyezségeket a két állam között hatályos, a kölcsönös jogsegélyt szabályozó szerződés szerint végrehajtják. (9. cikk)

4. A Szerződés végrehajtását a Felek kijelölt központi határellenőrző szervei - a Magyar Köztársaság részéről a Határőrség Országos Parancsnoksága, Románia részéről a Határrendőrség Főfelügyelősége - rendszeresen értékelik. A Felek felhatalmazzák az említett központi határellenőrző szerveiket, hogy Együttműködési Jegyzőkönyvben szabályozzák a közös kivizsgálás részletes szabályait, az államhatáron áttévedt személyek, illetve háziállatok, a tárgyak és dokumentumok átadásának részletes szabályait, a személyes adatok kezelése során követendő eljárás szabályait, az elhullott vadak visszaadásának, valamint az államhatár közelében végzett különböző tevékenységek során előírt tájékoztatás és intézkedés szabályait. (10. cikk)

A határellenőrző szervek tagjait a Szerződésben meghatározott feladataik végrehajtása érdekében megillető jogokat és mentességeket a Szerződés 11. cikke tartalmazza.

5. A Felek a Szerződés szerint nem tekintik határrend-sértésnek személyeknek az államhatáron történő áttévedését, háziállatoknak a határon való átkóborlását, légi-, vízi járműnek, egyéb úszó létesítménynek az államhatáron történő átrepülését/átsodródását. [2. cikk (2) bekezdés, 12-14. cikk]

6. A Szerződés végrehajtása érdekében a határőrizeti szervek személyes adatokat is kezelnek, az erre vonatkozó adatvédelmi szabályokat a Szerződés 15. cikke tartalmazza.

7. A határvizek használatát a Szerződés a hasonló tárgyú nemzetközi szerződéseknek megfelelően tartalmazza, a Felek kötelezettségévé téve azt, hogy minden lehetséges intézkedést megtesznek a határvizek megóvása, és partjaik, illetve medrük megrongálásának megakadályozása érdekében. (17. cikk)

8. A Szerződés K Fejezete tartalmazza az államhatár közelében a halászat, vadászat, gazdasági tevékenység és környezetvédelem szabályait, összhangban a Felek kölcsönös érdekeivel és belső jogi szabályozásával. Fontos és mindkét Fél érdekeit egyaránt szolgálja az a szabály, hogy amennyiben a közös államhatáron környezetszennyező anyagok jutnak át, vagy ennek veszélye fennáll, a Szerződő Felek határellenőrző szervei. erről haladéktalanul tájékoztatják egymást és az illetékes környezetvédelmi hatóságokat, és megteszik a károk elhárításához és következményeik mérsékeléséhez szükséges azonnali intézkedéseket. (23. cikk)

9. A Felek a Szerződés értelmezéséből vagy alkalmazásából eredő vitákat központi határellenőrző szervei tárgyalások útján, ennek eredménytelensége esetén diplomáciai úton rendezik. (24. cikk)

A nemzetközi szerződést a Felek belső jogszabályaival összhangban meg kell erősíteni, a Szerződés a megerősítéséről szóló későbbi diplomáciai jegyzék kézhezvételét követő 30. napon lép hatályba. (25. cikk)

A 4. §-hoz

A Szerződés a 25. cikk (1) bekezdése értelmében a megerősítéséről szóló későbbi diplomáciai jegyzék kézhezvételét követő 30. napon lép hatályba. Ennek naptári napját, annak ismertté válását követően, a külügyminiszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett egyedi határozatával állapítja meg.

A Szerződés hatálybalépésével egyidejűleg a Felek között e tárgyban hatályos, 1983. október 23-án kötött Egyezmény I. és III-VI. fejezetei hatályukat vesztik.

A törvény végrehajtásához szükséges intézkedésekről a rendészetért felelős miniszter gondoskodik.