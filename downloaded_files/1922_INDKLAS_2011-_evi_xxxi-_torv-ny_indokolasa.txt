2011. évi XXXI. törvény indokolása

az államháztartásról szóló 1992. évi XXXVIII. törvény módosításáról

-----STARTING---POINT---ALTALANOS--- 

A törvény megteremti a jogi lehetőséget arra, hogy az évközben felmerülő többletkiadások forrását a fejezetek fejezeten belül, és ne a központi költségvetés rendkívüli kormányzati intézkedések előirányzatából biztosítsák. Ezáltal nem fordulhat elő az a helyzet, hogy a fejezeti egyedi ügyek rendezése a központi tartalékok forrásait terheli, miközben a forrás fejezeten belül is rendelkezésre áll. A további módosítások lehetővé teszik, hogy a Kormány a tárgyévet követően döntsön a kötelezettségvállalással nem terhelt maradványok újbóli felhasználásának engedélyezéséről.

-----STARTING---POINT---RESZLETES---

Az 1. §-hoz

A törvény az Áht. tavaly elfogadott módosításához képest újra lehetővé teszi, hogy a Kormány döntsön a kötelezettségvállalással nem terhelt maradványok újbóli felhasználásának engedélyezéséről.

A 2. §-hoz

Összhangba hozza az Áht. előírását a Magyar Köztársaság 2011. évi költségvetéséről szóló 2010. évi CLXIX. törvény módosításáról szóló, 2011. évi XXXII. törvény 2. § (1) bekezdésében található rendelkezéssel.

A 3. §-hoz

A törvény 2011. évre nézve mond ki speciális szabályt, ennek értelmében a fejezeti kezelésű előirányzatok felhasználhatók lesznek az eredetileg megtervezett céltól eltérő kiadások teljesítésére is, ha azok évközben merültek fel. Ezáltal lehetővé válik, hogy a kisebb, előre nem látott kiadásokra fejezeten belül találjanak forrást, ami a központi költségvetés tartalékainak igénybe vételére irányuló igények számát csökkenti.

A 4. és 6. §-hoz

A veszélyeztetett terhesség esetén a munkavállalónak már a keresőképtelenségének első napjától táppénz jár, és nem a munkáltató által finanszírozott betegszabadság. A táppénz maximuma a minimálbér kétszeresének megfelelő összeg lesz.

Az új szabályokat a 2011. április 30-át követően megállapított táppénzre kell alkalmazni.

Az 5. §-hoz

Az Szja tv. 57/A. § (1) bekezdésének hatályos szövege alapján a tételes átalányadózást csak azok a fizetővendéglátó tevékenységet folytató magánszemélyek választhatják a 2011. évre, akik tevékenységüket az adóévben legfeljebb 90 napos időtartamban folytatják. Ez a rendelkezés hátrányosan érinti a hazai turizmusban egyre jelentősebb szereppel bíró magán-szállásadást. A megélénkülő belföldi turizmust ebben a szegmensben visszaveti, illetve a fekete forgalmi csatornák felé tereli. A módosítás gyakorlatilag visszaállítja a korábbi állapotot, amely szerint a tételes átalányadózás csak turisztikai, utazási célú magán-szállásadás esetében alkalmazható, nem terjed ki a tartós szobakiadásra, de az adóéven belül nem korlátozza a tevékenység folytatásának időtartamát.

Az európai szabályozás szerint 90 nap az ideiglenes tartózkodás felső határa, ez az időtartam, adóévenként és személyenként értendő.

A módosított szabályt már az adózási mód 2011. évi választásánál alkalmazni lehet, ezt az Szja tv.-be beiktatott új rendelkezés biztosítja.

A 7. §-hoz

A módosítást elsősorban az indokolja, hogy a médiaszolgáltatásokról és a tömegkommunikációról szóló 2010. évi CLXXXV. törvény központi költségvetéshez szorosan kapcsolódó szakaszainak módosítása ésszerűsíti az elszámolást a Médiaszolgáltatás - támogató és Vagyonkezelő Alap és a közszolgálati médiaszolgáltatók között. A módosítás elfogadása hiányában a Magyar Köztársaság 2011. évi költségvetéséről szóló 2010. évi CLXIX. törvény módosításáról szóló 2011. évi XXXII. törvény 3. §-ában rögzített, a Médiaszolgáltatás-támogató és Vagyonkezelő Alap kiadási előirányzatát érintő jelentős összegű tartalékképzés következtében felmerülhet a közszolgálati médiaszolgáltatás minőségi javulását célzó reformok ellehetetlenülése.

-----STARTING---POINT---VEGE---

A 8. §-hoz

A törvény hatálybalépésére és a módosítások hatálybalépésével kiüresedő részeinek hatályon kívül helyezésére vonatkozó jogtechnikai rendelkezés.

A 9. §-hoz

A törvény hatályon kívül helyezi az Áht. azon rendelkezéseit, amelyek az évek során aktualitásukat vesztették, így különösen az ÁFI megszűnésével és a Magyar Államkincstár Rt. 2001-es átalakításával kapcsolatos szabályokat. Ezáltal a mindenkor aktuális év költségvetésének végrehajtására vonatkozó sajátos szabályok jobban olvashatóvá válnak.