2019. évi XI. törvény indokolása

a Nemzetközi Beruházási Bank és Magyarország Kormánya között a Nemzetközi Beruházási Bank Magyarországi Székhelyéről szóló Megállapodás kihirdetéséről és a 2015. évi XLI. törvénnyel kihirdetett, a Nemzetközi Beruházási Bank megalapítása tárgyában, Moszkvában, 1970. július 10-én aláírt és 1990. december 20. napján módosított Egyezményhez csatolt Alapszabály módosításának kihirdetéséről

Általános indokolás

Magyarország 2015-ben újította meg tagságát az 1970-ben moszkvai székhellyel alapított, ENSZ-nél bejegyzett multilaterális fejlesztési bankban, a Nemzetközi Beruházási Bankban (a továbbiakban: „NBB”, „Bank”), melynek egyik alapító tagja volt.

Magyar részről 2018 őszén a Kormány javaslatot tett az NBB Tagállamainak és Ügyvezető Igazgatóságának, hogy mérlegeljék a Bank székhelyének Magyarországra költöztetése lehetőségét. Az érintettek támogatták a felvetést, a Bank Kormányzótanácsa 2018. december 4-én hivatalosan is jóváhagyta a javaslatot és felhatalmazta az Ügyvezető Igazgatóságot a székhelyegyezmény aláírására. A székhely Magyarországra telepítéséről szóló nemzetközi egyezmény létrehozására a 135/2018. (XI. 9.) ME határozatnak, szövegének végleges megállapítására az 1011/2019. (I. 25.) Korm. határozatnak megfelelően került sor.

Az előkészített egyezményben foglaltak megfelelnek a Bank 2015. évi XLI. törvényben kihirdetett Alapokmányában és az 1961-es, diplomáciai kapcsolatokról szóló bécsi egyezményben lefektetett elveknek. Kiegyensúlyozottan rögzíti a Bank és Magyarország jogait és kötelezettségeit.

Részletes indokolás

Az 1. §-hoz

A Nemzetközi Beruházási Bank Magyarországi Székhelyéről Szóló Egyezmény (a továbbiakban: Egyezmény) a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nszt.) 2. § a) pontja szerinti nemzetközi szerződésnek minősül, arra ennek megfelelően az Nszt. előírásai vonatkoznak.

Az Nszt. 7. § (1) bekezdés a) pontjára és (3) bekezdés b) pontjára tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében az Országgyűlés erre felhatalmazást ad. Az 1. § e felhatalmazás megtételét szolgálja.

A 2. §-hoz

Az Egyezmény kihirdetéséről rendelkezik.

A 3. §-hoz

Az Egyezmény angol nyelvű hiteles szövegét és annak hivatalos magyar nyelvű fordítását tartalmazza.

A 4. §-hoz

Felhatalmazást ad a Nemzetközi Beruházási Bank megalapítása tárgyában, Moszkvában, 1970. július 10-én aláírt és 1990. december 20. napján módosított Egyezményhez csatolt Alapszabály módosításáról szóló Jegyzőkönyv 11. melléklete kötelező hatályának elismerésére.

Az 5. §-hoz

A Jegyzőkönyv Alapszabály módosításáról szóló határozatának a kihirdetéséről rendelkezik.

A 6. §-hoz

A módosítás hiteles angol nyelvű szövegét és annak hivatalos magyar nyelvű fordítását tartalmazza.

A 7. §-hoz

A törvény hatályba léptető rendelkezéseit tartalmazza, figyelemmel az Egyezmény 21. cikke (21.4.) pontjára is.

A 8. §-hoz

Az Nszt. 10. § (1) f) pontjának megfelelően rögzíti, hogy a törvény végrehajtásáról a nemzetközi pénzügyi kapcsolatokért felelős miniszter, valamint a külpolitikáért felelős miniszter gondoskodik.

A 9. §-hoz

A 9. § rögzíti, hogy az Alapszabály módosítással egységes szerkezetbe foglalt hiteles angol és magyar nyelvű fordításának közzétételéről a módosítás hatálybalépését követően a nemzetközi pénzügyi kapcsolatokért felelős miniszter gondoskodik.