2004. évi LXIX. törvény indokolása

egyes törvényeknek az európai gazdasági térségben való részvétellel összefüggő jogharmonizációs célú módosításáról

-----STARTING---POINT---ALTALANOS--- 

Az Európai Gazdasági Térségről szóló megállapodás az Európai Unió egységes belső piacának előírásait terjeszti ki a három nem EU-tag EGT országra, Norvégiára, Izlandra és Liechtensteinre.

Az EGT-megállapodás 128. cikke szerint bármely európai államnak, amely az Európai Közösség tagjává válik, csatlakoznia kell az Európai Gazdasági Térséghez. Ugyanezt a kötelezettséget tartalmazza az Európai Unióhoz történő csatlakozás feltételeiről, valamint az Európai Unió alapját képező szerződések kiigazításáról szóló csatlakozási okmány 6. cikkének (5) bekezdése, amikor kimondja, hogy az új tagállamok vállalják, hogy csatlakoznak az Európai Gazdasági Térségről szóló megállapodáshoz.

Magyarország a Kormány 2389/2002. (XII. 20.) Korm. határozata alapján röviddel az EU csatlakozási tárgyalások Koppenhágában történt lezárását követően, 2002. december 20-án nyújtotta be csatlakozási kérelmét az EGT Tanács soros elnökének.

Az Európai Gazdasági Térség kibővítését célzó tárgyalások 2003. január 9-én kezdődtek meg a 15 jelenlegi és a 10 jövőbeni EU tagállam, illetve Norvégia, Izland és Liechtenstein (a továbbiakban: EGT/EFTA ország) között.

A kibővítési megállapodás megerősítésére irányuló eljárás minden részes országban folyamatban van. A Magyar Országgyűlés 4/2004. (III. 2.) OGY határozatával 2004. március 2-án már megerősítette az Európai Gazdasági Térségben való részvételről szóló megállapodást. A megerősítő okiratot a Magyar Köztársaság letétbe helyezte.

Összhangban a közösségi jogi követelményekkel és az EGT Megállapodás rendelkezéseivel, a belső piac szabályai alkalmazásának minden EGT országra történő kiterjesztése érdekében szükséges a hazai jogszabályok személyi és tárgyi hatályának megfelelő módosítása.

A törvény a tárgykörük szerint érintett törvényeket egyenként számba véve rendelkezik a személyi és tárgyi hatály módosításáról, figyelemmel az átültetett irányelvek EGT viszonylatban történő alkalmazásának kötelezettségére.

-----STARTING---POINT---RESZLETES---

Az 1-6. §-hoz

Egyes pénzügyi tárgyú törvények módosítása

A tőke szabad áramlására vonatkozó közösségi szabályok az EGT-megállapodás révén az Európai Unió tagállamain kívül az Európai Gazdasági Térség nem EU-tag tagállamaira is kiterjednek. Ennek megfelelően a tőkepiacról szóló 2001. évi CXX. törvény módosítása annak személyi és tárgyi hatálya vonatkozásában indokolt, oly módon, hogy ahol a törvény az Európai Unióra, illetve az Európai Unió valamely tagállamára utal, a személyi és a tárgyi hatályt az Európai Gazdasági Térségre, illetve az Európai Gazdasági Térségről szóló Megállapodásban részes valamely államra kell kiterjeszteni.

A szolgáltatások, ezen belül is a pénzügyi szolgáltatások mozgásának szabadságát biztosító közösségi szabályok az Európai Gazdasági Térség nem EU-tag tagállamaira is vonatkoznak, ennek megfelelően a hitelintézetekről és a pénzügyi vállalkozásokról szóló 1996. évi CXII. törvény módosítása indokolt, oly módon, hogy annak személyi és tárgyi hatálya az Európai Unió helyett az Európai Gazdasági Térségre terjedjen ki.

Az EGT-megállapodás a belső piacra vonatkozó közösségi szabályokat kiterjeszti a három EFTA országra. Ennek megfelelően a számvitelről szóló 2000. évi C. törvény (a továbbiakban: Szvt.) Magyarország Európai Gazdasági Térséghez való csatlakozásának figyelembe vételével történő módosítása szintén indokolt. A Szvt. összevont (konszolidált) éves beszámolóra vonatkozó bizonyos rendelkezései módosításra szorulnak oly módon, hogy a személyi és tárgyi hatályuk az Európai Unió helyett az Európai Gazdasági Térségre terjedjen ki.

A biztosítási szolgáltatások piaca egységének biztosítása érdekében szükséges a biztosítókra illetve a biztosítási tevékenységre vonatkozó szabályok EFTA államokra történő kiterjesztése. Így a biztosítókról és a biztosítási tevékenységről szóló 2003. évi LX. törvény tagállam fogalmát, illetve a törvény Európai Unióra vonatkozó szabályait az Európai Gazdasági Térségre kell alkalmazni. Továbbá indokolt a törvény biztosítástechnikai tartalékok fedezetéről rendelkező 136. §-a (1) bekezdése a)-c) pontjainak módosítása, oly módon, hogy az ne kizárólag az OECD tagállamokra, hanem az „OECD vagy az Európai Gazdasági Térség” tagállamaira való utalást tartalmazza.

A fizetési, illetve értékpapír-elszámolási rendszerekben történő teljesítés véglegességéről szóló 2003. évi XXIII. törvény a fizetési és értékpapír-elszámolási rendszerekben történő teljesítés véglegességéről szóló 98/26/EK irányelven alapul. Tekintettel arra, hogy ennek az irányelvnek a hatálya kiterjed az EGT-megállapodásban részes, nem EU-tag államokra is, szükséges a törvény hatályának módosítása. Ennek alapján, ahol a törvény Európai Unióra, illetve az Európai Unió tagállamára utal, a személyi és a tárgyi hatályt az Európai Gazdasági Térségre illetve az Európai Gazdasági Térség tagállamára kell kiterjeszteni.

A lakás-takarékpénztárak szolgáltatására vonatkozó szabályok harmonizáltak az Európai Gazdasági Térségen belül, ennek megfelelően a lakás-takarékpénztárakról szóló 1996. évi CXIII. törvény hatályát módosítani szükséges. A törvényben a lakás-takarékpénztár működésének engedélyezéséről rendelkező 3/A. § (2) bekezdés, illetve a lakás-takarékpénztár biztonságos működéséről rendelkező 15. § módosítása szükséges, oly módon, hogy annak hatálya az Európai Gazdasági Térségre terjedjen ki.

A 7-12. §-hoz

Egyes szellemi tulajdonjogi tárgyú törvények módosítása

Iparjogvédelmi és szerzői jogi törvényeink hatályos szövege értelmében az oltalomból eredő kizárólagos jog, illetve a terjesztés joga akkor terjed ki a jogosult által vagy az ő kifejezett hozzájárulásával forgalomba hozott termékekkel kapcsolatos további cselekményekre, vagyis e kizárólagos jog akkor merül ki, ha a terméket belföldön hozták forgalomba. Az Európai Unió egységes piacán azonban a jogkimerülés területi hatálya ennél szélesebb: az Európai Unió bármely tagállamában történő forgalomba hozatal (ha azt a jogosult vagy bárki más az ő hozzájárulásával végzi) az Európai Unió egész területén kiváltja a kizárólagos hasznosítási jog kimerülését. Az Európai Bíróság e tárgyban hozott határozatai végső soron az áruk szabad áramlásának adtak elsőbbséget a szellemi tulajdonvédelmi jogok területéhez kötődő, piacmegosztó hatású gyakorlásával szemben.

Az Európai Bíróság e joggyakorlata nyomán a közösségi jogalkotás szintjén is megfogalmazódott a közösségi jogkimerülés tana: a védjegyek és a formatervezési minták oltalmával kapcsolatban a tagállamok jogszabályait összehangoló irányelvek már tartalmaztak e kérdésben rendelkezéseket, híven tükrözve a Bíróság joggyakorlatában kikristályosodott elveket.

Az Európai Gazdasági Térségről szóló megállapodás értelmében az előzőekben ismertetett jogkimerülés elve az Európai Gazdasági Térségről szóló megállapodásban részes államok, azaz az Európai Gazdasági Térség területének egészére kiterjed.

Tekintettel arra, hogy az Európai Gazdasági Térségről szóló megállapodás hatálya alá tartozik a műholdas műsorsugárzásra és a vezeték útján történő továbbközvetítésre alkalmazandó szerzői jogra és a szerzői joghoz kapcsolódó jogokra vonatkozó egyes szabályok összehangolásáról szóló 93/83/EGK tanácsi irányelv, a szerzői jog és egyes kapcsolódó jogok védelmi idejének összehangolásáról szóló 93/98/EGK tanácsi irányelv és az adatbázisok jogi védelméről szóló 96/9/EK európai parlamenti és tanácsi irányelv, amelyekkel a szerzői jogról szóló 1999. évi LXXVI. törvény (a továbbiakban: Szjt.) teljes mértékben összeegyeztethető szabályozást teremtett, szükséges az Szjt. kiigazítása, oly módon, hogy annak területi és személyi hatálya ne az Európai Unióra, hanem az Európai Gazdasági Térségre terjedjen ki.

A védjegyek és a földrajzi árujelzők oltalmáról szóló 1997. évi XI. törvény (a továbbiakban: Vt.) 16. §-a (1) bekezdésének módosítása indokolt, oly módon, hogy a védjegyoltalom alapján a védjegyjogosult nem tilthatja meg a védjegy használatát olyan árukkal kapcsolatban, amelyeket ő hozott forgalomba, vagy amelyeket kifejezett hozzájárulásával hoztak forgalomba nem csak az Európai Unióban, hanem az Európai Gazdasági Térség egész területén. A Vt. 16. §-ának (1) bekezdését szintén módosítani kell, oly módon, hogy annak hatálya ne csak az Európai Unió, hanem az EGT bármely tagállama területén lakóhellyel vagy székhellyel rendelkező természetes vagy jogi személyre is kiterjedjen.

A belső piaci közösségi szabályok EFTA államokra történő kiterjesztése miatt a találmányok szabadalmi oltalmáról szóló 1995. évi XXXIII. törvényt is indokolt módosítani. A törvénynek a szabadalmi oltalomból eredő kizárólagos hasznosítási jog kimerüléséről rendelkező 20. §-át illetve 20/A. §-ának (4) bekezdését, a Magyar Szabadalmi Hivatal hatáskörébe tartozó valamennyi szabadalmi ügyben történő képviseletre vonatkozó 51. §-át, továbbá a növényfajta-oltalomból eredő kizárólagos hasznosítási jog kimerülését szabályozó 110. §-ának (1) bekezdését módosítani kell, oly módon, hogy annak hatálya ne az Európai Unióra illetve az Európai Közösségre, hanem az Európai Gazdasági Térségre terjedjen ki.

A szabadalmi ügyvivői tevékenység, illetve az iparjogvédelmi eljárások képviseleti szabályai tekintetében a letelepedés és a szolgáltatásnyújtás szabadságát a szabadalmi ügyvivőkről szóló 1995. évi XXXII. törvényt módosító 2003. évi VI. törvény teremtette meg. Figyelemmel arra, hogy a jogközelítés alapja - másodlagos közösségi jog hiányában - maga az Európai Közösséget létrehozó szerződés, az Európai Gazdasági Térségről szóló megállapodásban foglaltakra figyelemmel e szabadságok gyakorlásának területi hatályát az Európai Gazdasági Térség területére szükséges kiterjeszteni.

A mikroelektronikai félvezető termékek topográfiájának oltalmáról szóló 1991. évi XXXIX. törvényt az Európai Gazdasági Térséghez való csatlakozással összefüggésben szintén módosítani kell, oly módon, hogy a törvény hatálya ne az Európai Unióra, hanem az Európai Gazdasági Térségre terjedjen ki.

Az Európai Gazdasági Térséghez való csatlakozás következtében szükséges továbbá a formatervezési minták oltalmáról szóló 2001. évi XLVIII. törvény módosítása, oly módon, hogy a mintaoltalomból eredő kizárólagos hasznosítási jog nem terjed ki a mintaoltalom jogosultja által vagy az ő kifejezett hozzájárulásával nem csak az Európai Unióban, hanem az Európai Gazdasági Térség egész területén forgalomba hozott - a minta szerinti - termékkel kapcsolatos további cselekményekre.

A 13-15. §-hoz

Egyes informatikai és hírközlési tárgyú törvények módosítása

Az EGT-megállapodás értelmében a belső piacra, így a szolgáltatások szabad áramlására vonatkozó közösségi szabályok kiterjednek valamennyi a Megállapodásban részes államra, azokra is, amelyek nem tagjai az Európai Uniónak. Az EGT-megállapodás hatálya kiterjed az elektronikus aláírások közösségi programjáról szóló 1999/93/EK irányelvre, továbbá az ún. elektronikus kereskedelmi irányelvre (2000/31/EK irányelv) is. Ezekkel az irányelvekkel összeegyeztethető szabályozást tartalmaz az elektronikus aláírásról szóló 2001. évi XXXV. törvény. Ennek megfelelően a törvény 5. §-a (1)-(2) bekezdéseinek módosítása indokolt, oly módon, hogy a külföldi székhelyű, illetve lakóhelyű hitelesítés-szolgáltató által kibocsátott tanúsítványhoz a törvényben meghatározott jogkövetkezmények - többek között - akkor fűződjenek, ha a hitelesítés-szolgáltató székhelye, illetve lakóhelye nem az Európai Unió, hanem az EGT-megállapodásban részes valamely tagállamában van, továbbá akkor is, ha egy, nem az Európai Unió, hanem az Európai Gazdasági Térségről szóló Megállapodásban részes valamely tagállamában székhellyel, illetve lakóhellyel rendelkező hitelesítés-szolgáltató felelősséget vállal a külföldi hitelesítés-szolgáltató által kibocsátott tanúsítványokért. A szolgáltatásnyújtás feltételeiről rendelkező 7. §-ának módosítása is szükséges, oly módon, hogy a Pénzügyi Szervezetek Állami Felügyelete által nyilvántartásba vett, tanúsításra jogosult szervezetek által kiadott igazolással egyenértékűnek tekintendő nem csupán az Európai Unió, hanem az EGT valamely tagtagállamáában nyilvántartásba vett tanúsító szervezet által kiadott igazolás is.

Az Európai Gazdasági Térséghez való csatlakozás az elektronikus hírközlésről szóló 2003. évi C. törvény (a továbbiakban: Eht.) módosításának szükségességét is felveti. A belső piaci szabályok EFTA államokra történő kiterjesztése miatt a törvény 80. §-ának (3) bekezdését indokolt módosítani, oly módon, hogy a rádióberendezéseknek, illetve az elektronikus hírközlő berendezéseknek alkalmasnak kell lenniük nemcsak az Európai Unióban, hanem az EGT valamennyi tagállamában az elektronikus hírközlő hálózatokon keresztül más készülékekkel történő együttműködésre és megfelelő típusú interfészekhez való csatlakoztatására. A Eht. nemföldrajzi számokról rendelkező 148. §-át szintén indokolt módosítani, oly módon, hogy a telefonszolgáltató nemcsak az Európai Unió, hanem az EGT valamennyi tagállamának végfelhasználói számára is köteles lehetővé tenni a szolgáltatási területen használt nemföldrajzi számok elérését, amennyiben ez műszakilag és gazdaságilag megvalósítható.

Tekintettel arra, hogy az elektronikus hírközlő hálózatok és elektronikus hírközlési szolgáltatások közös keretszabályozásáról szóló 2002/21/EK irányelv is az EGT-megállapodás hatálya alá tartozik, az Eht. 53. §-ának (4) bekezdését is módosítani szükséges, oly módon, hogy az Európai Bizottság határozatában megállapított, a Magyar Köztársaság földrajzi területét is érintő, az EGT tagállamok közötti piac esetében a Tanács a jelentős piaci erővel rendelkező szolgáltató azonosítását az érintett állam elektronikus hírközlési szabályozó hatóságaival együttműködve végzi el. Ennek megfelelően az Eht. 54. §-ának (2) bekezdését is indokolt módosítani, oly módon, hogy az Európai Bizottság határozatában megállapított, a Magyar Köztársaság földrajzi területét is érintő, az EGT tagállamok közötti piac esetében a Tanács a kötelezettségek előírását, hatályban tartását, módosítását vagy hatályon kívül helyezését az érintett államok elektronikus hírközlési szabályozó hatóságaival együttműködve végzi el.

Végül az Eht. értelmező rendelkezései között, a tagállamok közötti piac fogalmának módosítása indokolt, oly módon, hogy a tagállamok közötti piac fogalma ne az Európai Unió tagállamai vonatkozásában, hanem az EGT tagállamok, vagy azok jelentős részére kiterjedő, az Európai Bizottság által meghatározott piac vonatkozásában nyerjen alkalmazást.

Az információs társadalommal összefüggő szolgáltatások, különösen az elektronikus kereskedelem egyes jogi kérdéseiről a 2000/31/EK irányelv rendelkezik. Ezzel az irányelvvel összeegyeztethető szabályozást tartalmaz az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény (a továbbiakban: Eksz.). Az Európai Gazdasági Térséghez való csatlakozásra tekintettel a törvény hatályára vonatkozó rendelkezéseket ki kell terjeszteni az EGT/EFTA államokra is. Az előzetes engedélyezést kizáró elv, továbbá az önszabályozás állami elismerése és támogatása tekintetében szükséges, hogy a törvény személyi és tárgyi hatálya az Európai Gazdasági Térségre terjedjen ki. Ennek megfelelően az Eksz. 1. §-ának (2) bekezdésében foglaltak módosítása szükséges, oly módon, hogy az EGT tagállamok területéről nyújtott információs társadalommal összefüggő szolgáltatás vonatkozásában alkalmazást nyerjen. Ezzel összhangban az Eksz. 2. §-ának c) pontjában meghatározott, az Európai Unió tagállamainak területéről nyújtott szolgáltatás fogalmát is módosítani kell, oly módon, hogy az az Európai Unió helyett az Európai Gazdasági Térségről szóló Megállapodásban részes valamennyi tagállam tekintetében megfogalmazásra kerüljön.

Az Eksz. 3/A. §-ának módosítása is szükséges, oly módon, hogy az az információs társadalommal összefüggő szolgáltatások szabad áramlásának esetleges korlátozására vonatkozó rendelkezéseket az EGT tagállamokra kiterjedő hatállyal tartalmazza.

Az Eksz. 15/A. §-át is módosítani indokolt, oly módon, hogy annak hatálya az EGT tagállamokban lakóhellyel, illetve székhellyel rendelkező igénybe vevőkre és más érdekeltekre terjedjen ki, továbbá az Európai Unió hivatalos nyelvei helyett az EGT tagállamok hivatalos nyelveit írja elő.

A 16-18. §-hoz

A személyek szabad mozgását biztosító egyes törvények módosítása

Az ügyvédekről szóló 1998. évi XI. törvény az ügyvédi hivatásnak a képesítés megszerzésétől eltérő tagállamokban történő folyamatos gyakorlásának elősegítéséről szóló, 98/5/EK irányelv, valamint a szolgáltatásnyújtás szabadságának az ügyvédek általi hatékony gyakorlásának elősegítéséről szóló 77/249/EGK irányelvvel összeegyeztethető szabályozást tartalmaz. A törvény 13. §-a (3) bekezdésének a) pontja alapján az Európai Unió valamely tagállamának állampolgárai jogosultak a kamarai tagság megszerzésére, továbbá a 89/A. §-ban foglaltak szerint az európai közösségi jogászi tevékenység folytatására. Tekintettel arra, hogy a vonatkozó közösségi irányelvekre az EGT-megállapodás hatálya kiterjed, a törvényt az EGT állampolgárokra kell alkalmazni.

A jogi segítségnyújtásról szóló 2003. évi LXXX. törvény 4. §-ának d) pontja alapján a törvény személyi hatálya - többek között - az Európai Unió tagállamainak állampolgáraira terjed ki, miközben a vonatkozó, a határokon átnyúló jogviták tekintetében a joghoz való hozzájutás javításáról, a jogi segítségnyújtásra irányadó közös minimumszabályok megteremtése útján tárgyban elfogadott 2003/8/EK irányelv az Európai Gazdasági Térség teljes területén és az Európai Gazdasági Térségről szóló Megállapodásban részes valamennyi állam állampolgárai tekintetében alkalmazandó. Ennek megfelelően a fél - többek között - akkor részesíthető támogatásban, ha EGT tagállam állampolgára.

A foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) a csatlakozási szerződést kihirdető törvény hatálybalépésének napján hatályba lépő 7. §-ának (2) bekezdése, valamint 59. §-a (4) bekezdésének b) pontja valamennyi EGT állampolgár, valamint annak házastársa, 21 évnél fiatalabb vagy általa eltartott egyenes ági leszármazottja továbbá az állampolgár és házastársának általuk eltartott egyenes ági felmenő rokonai számára biztosítja az engedélymentes munkavállalást Magyarországon. Az Flt. e szövegét megállapító törvény kihirdetését követően vált ismertté, hogy a jelenlegi EGT tagállamok többsége a munkavállalás tekintetében nem biztosít teljes engedélymentességet a magyar állampolgárok számára. A magyar szabályozás az EGT állampolgárok számára a közösségi jog szabályainál tágabb lehetőséget biztosít a magyarországi munkavállalás tekintetében. Miután a jelenlegi tagállamok többsége nemzeti szabályozásában a közösségi joghoz képest szűkebben határozza meg a magyar állampolgárok munkavállalási lehetőségét, a magyar szabályozást indokolt a közösségi jogban található mértékhez igazítani.

A 19. §-hoz

Egyes kulturális tárgyú törvények módosítása

A mozgóképről szóló 2004. évi II. törvény (a továbbiakban: Mktv.) 2. §-ának 5. pontja az értelmező rendelkezések között a magyar filmelőállító fogalmát oly módon határozza meg, hogy az magában foglal minden olyan filmelőállítót, amely magyarországi székhellyel rendelkező jogi személy vagy jogi személyiséggel nem rendelkező gazdasági társaság és vezető tisztségviselőinek többsége az Európai Unió valamely tagállamának, vagy a Határokon átlépő televíziózásról szóló Európa Tanácsi Egyezményt aláíró valamely ország állampolgára, és benne ezen országok állampolgárai vagy jogi személyei rendelkeznek többségi irányítást biztosító befolyással. Az egységes európai audiovizuális piac létrejöttére vonatkozó törekvéseket figyelembe véve indokolt a rendelkezés módosítása, oly módon, hogy az az EGT tagállamok állampolgáraira vonatkozzon. Megfontolandó ugyanakkor, hogy az Európai Gazdasági Térség kiterjesztésével érintett három ország egyúttal az Európa Tanács Határokon átlépő televíziózásról szóló Egyezményét aláírta, azonban a magyar filmelőállító fogalmának módosításával lesz koherens és konzisztens a rendelkezés.

Az Mktv. 2. §-ának 15. pontja a filmterjesztés fogalmát határozza meg oly módon, hogy az a filmalkotás eredeti példányának vagy többszörözött példányainak a nyilvánosság számára történő hozzáférhetővé tétele, többek között, filmalkotások az Európai Unió területére történő kereskedelmi célú behozatalával. Tekintettel arra, hogy az áruk szabad áramlásának szabályait az EGT egész területén kell alkalmazni, szükséges a rendelkezés módosítása, oly módon, hogy a filmalkotásoknak az Európai Gazdasági Térség területére történő kereskedelmi célú behozatalára vonatkozzon.

A 20-28. §-hoz

Egyéb törvények módosítása

A villamos energia belső piacának harmonizációját a 96/92/EK irányelv teremti meg. A villamos energiáról szóló 2001. évi CX. törvény (a továbbiakban: Vet.) az irányelvvel összeegyeztethető rendelkezéseket tartalmaz. Tekintettel arra, hogy az irányelv az EGT-megállapodás hatálya alá tartozik, szükséges a Vet. 3. §-ának 37. pontjában meghatározott tranzit fogalmának módosítása, oly módon, hogy abba az a külön jogszabályban meghatározott átviteli hálózaton végzett átvitel tartozzon bele, amely legalább egy, EGT tagállamok közötti határt átlép, és kezdő- vagy végpontja az EGT határain kívül van.

A földgáz belső piacának harmonizációját a 98/30/EK irányelv teremti meg, amellyel összeegyeztethető szabályokat tartalmaz a földgázellátásról szóló 2003. évi XLII. törvény (a továbbiakban: Fgt). Az irányelv hatálya kiterjed az EGT tagállamokra is, ezért az Fgt. 3. §-ának 41. pontjában meghatározott tranzit fogalmát a Vet. 3. §-a 37. pontjának megfelelően kell módosítani.

A jogellenesen kivitt kulturális javak visszaszolgáltatásáról szóló 2001. évi LXXX. törvény a tagállamok területéről jogellenesen kivitt kulturális tárgyak visszaszolgáltatásáról szóló 93/7/EGK irányelvvel összeegyeztethető szabályozást tartalmaz. Az irányelv hatálya kiterjed az Európai Unió tagállamai mellett a három EFTA országra is, ezért szükséges a törvény hatályának módosítása.

A fogyasztóvédelmi szabályok szintén kiterjednek az Európai Gazdasági Térség nem EU-tag tagállamaira is, így a fogyasztóvédelemről szóló 1997. évi CLV. törvény 39. §-ának (5), valamint 46. §-ának (2) bekezdését indokolt módosítani, oly módon, hogy annak hatálya az EGT bármely tagállamának joga alapján létrejött minősített szervezetekre is kiterjedjen.

Az Európai Gazdasági Térség egész területén megvalósuló belső piac működőképessége érdekében a reklámtevékenységre vonatkozó szabályok EGT/EFTA államokra történő kiterjesztése is megvalósult. Ennek értelmében a reklámfelügyeleti eljárás kezdeményezésére nemcsak az Európai Unió, hanem az EGT bármely tagállamának joga alapján létrejött minősített szervezetek is jogosultak. Ennek megfelelően szükséges a gazdasági reklámtevékenységről szóló 1997. évi LVIII. törvény 16. §-ának (3) bekezdésében foglaltak módosítása.

A vasútról szóló 1993. évi XCV. törvény a Közösség vasútjainak fejlesztéséről szóló 91/440/EGK irányelvvel, valamint az azt módosító 2001/12/EK irányelvvel összeegyeztethető szabályokat tartalmaz. Az irányelvek hatálya az EGT-megállapodás révén az Európai Unió tagállamai mellett az Európai Gazdasági Térség nem EU-tag tagállamaira is kiterjed. Ennek megfelelően a törvény általános rendelkezései között a hatályra vonatkozókat szükséges módosítani, hogy az valamely EGT tagállamban székhellyel rendelkező vasútra, illetve valamely EGT tagállamban bejegyzett vasútvállalatra terjedjen ki.

Az Európai Gazdasági Térséghez való csatlakozásból eredő kötelezettségek teljesítése érdekében a menedékjogról szóló 1997. évi CXXXIX. törvényt is módosítani kell, oly módon, hogy a jogszabály személyi és tárgyi hatálya a rövidített eljárásra vonatkozó szabályok tekintetében az Európai Gazdasági Térségre terjedjen ki.

Az Európai Gazdasági Térséghez való csatlakozás miatt a növényvédelemről szóló 2000. évi XXXV. törvény (a továbbiakban: Nvtv.) személyi és tárgyi hatálya az Európai Gazdasági Térségre is ki kell, hogy terjedjen. Az Nvtv.-nek a növényvédő szerek engedélyezésére vonatkozó szabályokat rögzítő 11. §-át módosítani szükséges, hogy annak hatálya az EGT/EFTA államokra is kiterjedjen. Tekintettel arra, hogy a növényvédő szerek forgalomba hozataláról szóló 91/414/EGK irányelv az EGT-megállapodás alá tartozik, a növényvédő szerek forgalomba hozatalára és felhasználására engedélyt csak annak kell kérni, aki, illetve akinek (amelynek) képviselője nem valamely EGT tagállamban rendelkezik lakóhellyel vagy székhellyel. A Magyarországon nem engedélyezett, de az Európai Unión túl, az EGT valamely tagállamában a közösségi előírások szerint engedéllyel rendelkező növényvédő szer Magyarországon gyártható, tárolható vagy szállítható más tagállamban való felhasználás céljából. A növényvédő szer engedélyezése külön jogszabály szerint kezdeményezhető, ha annak forgalomba hozatala és felhasználása nemcsak az Európai Unió, hanem az EGT bármely tagállamában a közösségi előírások alapján került engedélyezésre.

A Polgári Törvénykönyv módosításáról és egységes szövegéről szóló 1977. évi IV. törvény hatálybalépéséről és végrehajtásáról szóló 1978. évi 2. törvényerejű rendelet 5. §-ának f) pontjában foglaltak szerint az általános szerződési feltételek bíróság előtti megtámadására jogosult az Európai Unió bármely tagállamának joga alapján létrejött azon minősített szervezet az általa védett fogyasztói érdekek védelme körében, amely a fogyasztók védelme céljából a jogsértéstől eltiltó határozatokról szóló 98/27/EK irányelv 4. cikkének (3) bekezdése alapján az Európai Közösségek Hivatalos Lapjában közzétett jegyzéken szerepel, feltéve, hogy az általános szerződési feltétel alkalmazója a Magyar Köztársaság területén fejti ki tevékenységét. Tekintettel arra, hogy az EGT megállapodás hatálya a 98/27/EK irányelvre kiterjed, indokolt az általános szerződési feltételek bíróság előtti megtámadására jogosultak körét az Európai Unió helyett az Európai Gazdasági Térség viszonylatában meghatározni.

-----STARTING---POINT---VEGE---