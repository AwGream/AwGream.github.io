2006. évi LXXXIV. törvény indokolása

a Magyar Köztársaság és az Osztrák Köztársaság között a közös államhatár láthatóságának biztosításáról és az ezzel összefüggő kérdések szabályozásáról, a Magyar Népköztársaság és az Osztrák Köztársaság által 1964. október 31-én aláírt és 1987. április 29-én módosított és kiegészített Szerződés módosításáról és kiegészítéséről szóló, Budapesten, 2002. április 8-án aláírt szerződés kihirdetéséről

Indokolás

A Magyar Köztársaság és az Osztrák Köztársaság között a közös államhatár láthatóságának biztosításáról és az ezzel összefüggő kérdések szabályozásáról, a Magyar Népköztársaság és az Osztrák Köztársaság által 1964. október 31-én aláírt és 1987. április 29-én módosított és kiegészített Szerződés (a továbbiakban: Határszerződés) módosításáról és kiegészítéséről szóló Szerződés Budapesten, 2002. április 8-án került aláírásra (a továbbiakban: Megállapodás).

A Határszerződés - melynek kihirdetése az 1965. évi 10. törvényerejű rendelettel történt - meghatározza a Magyar Köztársaság és az Osztrák Köztársaság közötti államhatár vonalát és azokat a teendőket, amelyek az államhatár láthatóságának biztosításához, illetve az államhatár megjelöléséhez szükségesek. A Határszerződés a határvizek esetében kimondja, hogy az államhatár vonala nem változik meg még abban az esetben sem, ha a terepen természeti változások következnek be. A határvizek esetében a határ vonalát az I. világháborút lezáró békeszerződések a vizek medrének középvonalában határozták meg. Az elmúlt évtizedek alatt a folyók természetes, a partszakaszt egyrészt lebontó, másrészt feltöltő tevékenysége és a folyamszabályozások következtében a határvonal egyes szakaszokon a szárazföldre került.

Határrendészeti és gazdasági okok - a másik Szerződő Állam államterületére került területek használhatatlansága - indokolják annak szükségességét, hogy az államhatár vonala a szabályozott folyómederhez igazodjon. Ez az érintett szakaszokon az államhatár vonalának az új folyómederbe történő áthelyezésével valósítható meg, a két államtól leválasztott területek egyidejű és teljes mértékű kiegyenlítése mellett. A területcserét követően egyik Szerződő Állam területén sem marad a másik Szerződő Állam területéhez tartozó terület, ezzel megoldva a korábban használhatatlan területek hasznosítását.

A Határszerződés hasonló jellegű módosítására és kiegészítésére (kihirdette az 1993. évi XXXIV. törvény) egy ízben már sor került 1987-ben, a Lapincs és a Bozsok patak szabályozásakor, amikor 35 604 m2 nagyságú területek kerültek a Magyar Köztársaság, illetve az Osztrák Köztársaság területéhez.

A Határszerződésből adódó feladatok végrehajtására létrehozott állandó Magyarosztrák Vegyes Bizottság szakmai szempontból megvizsgálta az államhatár kiigazításának lehetőségét a Pinka határfolyó (a C II és a C IV alszakasz) és a Csík patak (a C IV alszakasz) esetében. A műszaki szakértők kimérték a kicserélésre javasolt földterületeket és a földmérési munkálatok eredményeként az államhatár kiigazítása során összesen 24 052 m2 nagyságú terület kerülne a Magyar Köztársaság területéből az Osztrák Köztársaság területéhez, valamint azonos nagyságú, azaz 24 052 m2 nagyságú terület kerülne az Osztrák Köztársaság területéből a Magyar Köztársaság területéhez.

Részletes indokolás

Az 1. §-hoz

A Magyar Köztársaság és az Osztrák Köztársaság között a közös államhatár láthatóságának biztosításáról és az ezzel összefüggő kérdések szabályozásáról, a Magyar Népköztársaság és az Osztrák Köztársaság által 1964. október 31-én aláírt és 1987. április 29-én módosított és kiegészített Szerződés módosításáról és kiegészítéséről szóló. Szerződés Budapesten, 2002. április 8-án került aláírásra.

Az Országgyűlés a Megállapodást a 74/2002. (X. 31.) OGY határozatában megerősítette, s e határozatában felkérte a köztársasági elnököt a megerősítő okirat kiállítására. A megerősítő okiratok kicserélésére - figyelemmel a Megállapodás 19. Cikkének (1) bekezdésére - 2005. december 20-án Bécsben került sor.

A nemzetközi szerződésekkel kapcsolatos eljárásról szóló 2005. évi L. törvény 7. §-a értelmében, amennyiben nemzetközi szerződés kötelező hatályának elismerésére az Országgyűlés adott felhatalmazást, azt törvényben szükséges kihirdetni.

A 2. §-hoz

A Határszerződés 9. Cikkének (6) bekezdése szerint jelenleg a határjelek időszakos ellenőrzését, karbantartását és szükség szerinti felújítását hatévenként kell végrehajtani. Az osztrák Fél takarékossági és célszerűségi okokra hivatkozva a határidőt 10 évre kívánta felemelni. Kompromisszumos megoldásként 8 éves periódusokban állapodtak meg a szakértők, mely időszak biztosítja a határjelek megfelelő karbantartását, felújítását. A nyolc évet az előző időszakos ellenőrzés megkezdésének időpontjától kell számítani. (1. cikk)

Az államhatár felméréséhez és megjelöléséhez szükséges munkaerőt, anyagot, járműveket és eszközöket a Felek - a Határszerződés 9. Cikkének (2) bekezdésében meghatározott alszakaszokon - saját költségükön biztosítják. A módosítás következtében [9. Cikk a (7) bekezdés] ettől a rendelkezéstől közös megegyezéssel el lehet térni, amennyiben a gazdaságosság és a célszerűség azt indokolttá teszi. A Szerződő Államoknak törekedniük kell továbbá a kétoldalú teljesítmények kiegyenlítésére. (2. cikk)

A Határszerződés 11. Cikk (2) bekezdésének módosításával tágabb lehetőség nyílik a 8 évenkénti időszakos ellenőrzésen kívül az államhatár bizonyos szakaszainak felülvizsgálatára. Váratlanul bekövetkezett nagyobb mérvű természetes változások esetén vagy más indokolt esetekben bármelyik fél az időszakos ellenőrzésen kívül is kérheti az államhatár érintett szakaszának felülvizsgálatát. (3. cikk)

A Határszerződés módosításaként korszerűbb, a biztonsági követelményeknek megfelelő határátlépési igazolványok kerülnek bevezetésre. A Határszerződés jelenlegi rendelkezései szerint a határátlépési igazolványok tulajdonosai önállóan, a másik állam képviselőjének jelenléte nélkül csak az államhatártól számított 10 m mélységű sávon belül tartózkodhatnak hivatalos munkavégzés céljából. A módosítás szerint a határátlépési igazolványok tulajdonosai jogosultak a munkájuk elvégzése érdekében az államhatárt bárhol átlépni és a másik Szerződő Állam területén a munkavégzéshez szükséges mélységben tartózkodni. A határátlépési igazolványokat a Szerződő Államok illetékes hatóságai állítják ki, a Vegyes Bizottság tagozata mindenkori elnökének kérelmére. A Vegyes Bizottság mindkét tagozatának elnökei értesítik egymást a határátlépésre jogosító igazolványok kiállításáról a jogosult személy nevének, valamint az igazolvány számának és érvényességi idejének megadásával. A Szerződő Államok kötelesek illetékes határőrizeti szerveiket a szerződés szerinti tevékenységekről és az ezekkel összefüggő határátlépésekről előzetesen tájékoztatni. (6. cikk)

A Megállapodás hatálybalépése előtt kiállított határátlépési igazolványok az azokban feltüntetett érvényességi határidőig jogosítanak fel a határátlépésre. A korábbi minta szerinti határátlépési igazolványokat a Szerződés hatályba lépését követően legfeljebb 1 évig lehet kiállítani, illetve meghosszabbítani és az azokban feltüntetett érvényességi idő lejártáig jogosítanak fel a határátlépésre. (16. cikk)

A Határszerződésből adódó feladatok végrehajtására létrehozott Állandó Magyar - Osztrák Vegyes Bizottság szakmai szempontból megvizsgálta az államhatár kiigazításának lehetőségét a Pinka határfolyó (a C H és a C IV alszakasz) és a Csík patak (a C IV alszakasz) esetében.

A műszaki szakértők kimérték a kicserélésre javasolt földterületeket és a földmérési munkálatok eredményeként az államhatár kiigazítása során összesen 24 052 m2 nagyságú terület kerülne a Magyar Köztársaság területéből az Osztrák Köztársaság területéhez, valamint azonos nagyságú, azaz 24 052 m2 nagyságú terület kerülne az Osztrák Köztársaság területéből a Magyar Köztársaság területéhez. (8-15. cikk)

A Magyar Köztársaság államterületének azon részei, amelyek a Megállapodás 8., 11. és 13. cikkei alapján az Osztrák Köztársaság államterületévé válnak, a Megállapodás hatálybalépésével az Osztrák Köztársaság tulajdonába kerülnek. Az Osztrák Köztársaság államterületének azon részei, amelyek a fent hivatkozott cikkek alapján a Magyar Köztársaság államterületévé válnak, a Megállapodás hatálybalépésével a Magyar Köztársaság tulajdonába kerülnek. A tulajdonváltozással a másik Szerződő Állam tulajdonába kerülő területrészekre minden korábban fennálló jog megszűnik. Amennyiben harmadik személynek a kicserélt területrészekre vonatkozó jogai a tulajdonváltozással sérelmet szenvednének, úgy a harmadik személynek az a Szerződő Állam fog méltányos kártérítést fizetni, amelynek az államterületén a tulajdonváltozás előtt az érintett területrészek voltak. Azzal a Szerződő Állammal szemben, amelynek tulajdonába e területrészek kerültek, harmadik személyek semmilyen igényt nem támaszthatnak. (17. cikk)

A 3. §-hoz

A Megállapodás 19. Cikkének (1) bekezdése értelmében a megerősítő okiratok kicserélésére 2005. december 20-án Bécsben került sor.

A Megállapodás a 19. cikk (2) bekezdése szerint a megerősítő okiratok kicserélésének napját követő 3. hónap első napján, 2006. március 1-jén lépett hatályba.

A törvény végrehajtásához szükséges intézkedésekről a rendészetért felelős miniszter gondoskodik.