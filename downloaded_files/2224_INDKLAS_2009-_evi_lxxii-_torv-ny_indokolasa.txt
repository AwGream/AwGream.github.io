2009. évi LXXII. törvény indokolása

a hozzátartozók közötti erőszak miatt alkalmazható távoltartásról

-----STARTING---POINT---ALTALANOS--- 

Az Országgyűlés már 2003. április 14-én elfogadta a 45/2003. (IV. 16.) OGY határozatot, amelynek tárgya a családon belüli erőszak megelőzésére és hatékony kezelésére irányuló nemzeti stratégia kialakítása. Ennek alapján a Kormány 2004. április 16-án benyújtotta a családon belüli erőszak miatt alkalmazható távoltartásról szóló T/9837. számú törvényjavaslatot. A törvényjavaslat egységesen szabályozta volna a közigazgatási határozatban elrendelhető ideiglenes távoltartás, valamint a polgári peres és a büntető eljárásban alkalmazható távoltartási határozat intézményét. A törvényjavaslat tárgyalása során a részletes vitáig jutott el, majd azt a Kormány 2004. szeptember 6-án átdolgozásra visszakérte.

Ezt követően több mint egy év múlva, 2005. novemberében került sor a Kormány részéről a büntető eljárásról szóló 1998. évi XIX. törvény (a továbbiakban: Be.) módosítására vonatkozó T/18090. számú törvényjavaslat benyújtására, majd ennek alapján 2006. március 3-án a távoltartás büntető-eljárásjogi intézményének bevezetésére a 2006. évi LI. törvénnyel. Az eredeti előterjesztői szándékkal szemben nem került tehát sor arra, hogy a törvényhozás büntető eljáráson kívül is kezelje a családon belüli erőszak eseteit. Távoltartásra csak a büntető eljárás során, és legfeljebb 10-30 nap közötti időtartamra adott lehetőséget a törvény.

A távoltartás ekként megnyirbált jogintézménye nem igazán felelt meg a gyakorlatban a hozzá fűzött várakozásoknak. Ennek oka több rétegű, de alapvetően abban a tényben rejlik, hogy a meghozott törvény nem alkalmas a családon belüli erőszak, mint rendkívül bonyolult és legtöbbször azonnali - ám nem feltétlenül büntetőjogi - beavatkozást igénylő visszás társadalmi jelenség megfelelő kezelésére. A NANE Egyesület és a PATENT Egyesület, valamint a hozzájuk csatlakozó közel száz civil az igazságügyi és rendészeti miniszterhez címzett nyílt levelükben a következőket írták ezzel kapcsolatban 2008. június 30-án:

„A távoltartás két éves „alkalmazása” alatt kialakuló gyakorlat azt mutatja, hogy a feladata szerint azonnali biztonság garantálására szolgáló jogintézmény elrendelésének/elutasításának átlagos átfutási ideje hat hónap! A jogszabály nem határozza meg a maximális időt, amin belül a hatóságok kötelesek a távoltartásról döntést hozni. Az eljárás ideje alatt az elkövető rendszerint továbbra is erőszakos a családtagjaival szemben, az áldozatok továbbra is vagy neki kiszolgáltatva élnek vele egy háztartásban, vagy javaikat, munkájukat, iskoláikat hátrahagyva megalázó körülmények közé menekülve várakoznak az „igazságszolgáltatásra”. A kialakult gyakorlat szerint ügyészi indítvány hiányában a bíróságok nem rendelik el a távoltartást. ...

Amint azt a nők emberi jogaival foglalkozó civil szervezetek előre jelezték, a gyakorlat által beigazolódott: a hatályos szabályozás nem hogy nem segít, de számos esetben kifejezetten hátrányosabb helyzetet idéz elő az erőszak áldozatai számára. ...

A távoltartásról szóló jogszabály immár az Igazságügyi és Rendészeti Minisztérium által várva várt „időtállósági vizsgálaton”, a gyakorlati teszten is szakemberek, áldozatok és jogvédők számára világosan megbukott. Az eltelt két év alatt több, mint száz ember halt meg családon belüli nők, gyerekek ellen elkövetett erőszak miatt. A jogszabály már előterjesztése és elfogadása pillanatában is felelőtlenség volt. A nemzetközi bevált gyakorlat szerinti módosításának halogatása további emberéleteket követel.”

A törvény mindezek figyelembe vételével arra irányul, hogy még azt megelőzően kezelje a családon belüli erőszak jelenségét, mielőtt egy súlyosabb helyzet, a sokszor helyrehozhatatlan következményekkel járó bűncselekmény bekövetkezne.

A családon belüli erőszak kiküszöbölésére számos európai államban alkalmazzák a „távoltartás” intézményét, melynek nem alapfeltétele a büntető eljárás megindulása. A közép-kelet-európai régió országaiban, a balkáni államokban, valamint a volt szovjet tagállamokban sorban születnek a családon belüli erőszakot szabályozó, a távoltartást jogrendszerükbe beiktató törvények. Ezek legtöbbje az osztrák modellt veszi alapul.

A távoltartás bevezetésénél a törvény - megegyezően a 2004-ben benyújtott törvényjavaslattal - főképp az osztrák jogszabályra, valamint az alkalmazás során felgyűlt tapasztalatokra támaszkodik.

Az osztrák modell négy pillére a rendőrség, a családjogi bíróság, a civilszervezetek (mint intervenciós központok), valamint a büntető igazságszolgáltatás (ügyészség és bíróság). Az osztrák nemzetgyűlés 1996. november 26-án elfogadta a Szövetségi törvény a nők védelméről a családon belüli erőszakkal szemben c. törvényt (BGBI No. 759/1996), amely 1997. május 1-jén lépett hatályba. Az erőszak elleni védelemről szóló törvény a következő főbb pontokból áll össze:

A jogszabály felhatalmazza a rendőrséget, hogy a családon belüli bármilyen erőszakos jellegű cselekményt megvalósító elkövetőt tiltsa ki a sértett lakóhelyének közvetlen környezetéből, illetve tiltsa meg számára a helyszínre való visszatérést az elkövetéstől számított tíz napig. Ezen idő alatt az áldozat kérvényezheti, hogy a családügyi bíróság bocsásson ki távoltartó határozatot az elkövető ellen, amely kérvény benyújtása esetén a rendőrség által kiadott határozat hatálya további tíz nappal meghosszabbodik. Ezen időszak alatt a családügyi bíróság kiadja a kért védelmi határozatot, amely határozat három hónapon keresztül marad hatályban. A határozat értelmében az elkövetőnek a visszatérésre akkor sincs lehetősége, ha a sértett vissza kívánná fogadni a bántalmazót. A törvény így elsősorban azáltal biztosítja az erőszakkal szembeni hatékony fellépést, hogy az elkövetőnek, nem pedig a sértettnek kell elhagyni a családi otthont. A rendőr helyszínen hozott intézkedését belső rendőrségi eljárás révén negyvennyolc órán belül kötelező felülvizsgálnia. Az eltiltó intézkedés megsértése esetén az elkövető szabálysértést követ el, és jelentős pénzbírságra büntethető.

A jogszabály hatékony végrehajtását az osztrák állam úgynevezett családon belüli erőszak intervenciós központok megalakításával támogatta, amelyek tanácsadói, támogatói feladatokat végeznek az áldozattá vált nők számára. Azon esetekben, amikor a rendőrség eltiltási határozatot ad ki, vagy valószínűsíthető, hogy az áldozat ideiglenes végzés kiadását fogja kezdeményezni, a rendőrség köteles 24 órán belül értesíteni az intervenciós szervezetet. Általános tapasztalat szerint minden harmadik esetben a sértettek családjogi bírósághoz fordulnak. Bűncselekmény elkövetése esetén a bántalmazó ellen büntetőeljárás indul.

A törvényjavaslat elkészítése során az előterjesztő alapvetően támaszkodott a 2004-ben benyújtott, a fentebb említett osztrák modellt feldolgozó törvényjavaslat szövegére, figyelembe vette az ahhoz benyújtott, az előterjesztő és az Alkotmányügyi bizottság által is támogatott módosító javaslatokat, kisebb módosítással tudomásul vette a büntető eljárási törvénybe beemelt távoltartás szabályait, de ki is egészítette a korábbi javaslatot helyenként a családon belüli erőszakkal foglalkozó szakemberek véleménye alapján, szabálysértési szankcióval biztosította a törvény betartását, valamint átvezette az időközben bekövetkezett egyéb jogszabály-módosításokat is.

A Magyar Országgyűlésnek, a törvényhozásnak a felelőssége, hogy hatékony és megfelelő jogszabályi védelmet nyújtson az ártatlan áldozatoknak. Ennek a feladatának akkor tud eleget tenni, ha az adott társadalmi jelenség sajátosságait messzemenően figyelembe véve lehetőséget ad a bántalmazóval sokszor bonyolult érzelmi viszonyban álló bántalmazottnak, hogy még azt megelőzően kérhesse a hatóság segítségét, mielőtt súlyos vagy végzetes következménnyel járó bűncselekmény áldozatává válna.

-----STARTING---POINT---RESZLETES---

Az 1. §-hoz

A törvény tárgyi hatálya a hozzátartozók közötti erőszak, ami cselekvéssel vagy mulasztással valósulhat meg. A cselekvés tevőleges jogsértés, így a méltóságot, az életet, vagy a szexuális önrendelkezéshez való jogot sérti. Lehet veszélyeztetés, amely a testi és lelki egészséget súlyosan és közvetlenül fenyegeti. A fenti cselekmény nemcsak tevőlegesen, hanem mulasztással is elkövethető.

A törvény szempontjából a hozzátartozó lehet bántalmazott és bántalmazó. A bántalmazó mindig cselekvőképes. A törvény szempontjából gyermek a Ptk. 12. §-ának megfelelő kiskorú.

Az (5) bekezdés értelmében a Ptk. 685. §-ának b) pontja szerinti hozzátartozók, tehát a házastárs, az egyeneságbeli rokon, az örökbefogadott, a mostoha- és nevelt gyermek, az örökbefogadó, a mostoha- és a nevelőszülő, a testvér, az élettárs, az egyeneságbeli rokon házastársa, a jegyes, a házastárs egyeneságbeli rokona és testvére, valamint a testvér házastársa. Figyelemmel arra, hogy a házasság, illetve az élettársi kapcsolat megszűnése számos esetben nem szünteti meg az érzelmi kapcsolatot, illetve az indulatokat a volt partnerek között, valamint a volt házastársak vagy volt élettársak gyakran - kényszerűségből - továbbra is közös lakásban élnek, a törvény hatálya rájuk is ki kell, hogy terjedjen. A gyám és a gyámsága alatt álló kiskorú gyermek, illetve a gondnok és a gondnokolt közötti szoros kapcsolat, az egyikük esetleges kiszolgáltatottsága indokolttá teszi, hogy a törvény rájuk is vonatkozzon.

A 2-4. §-hoz

A súlyos krízis kialakulása gyakran hosszabb folyamat - például tartós sanyargatás - eredménye. A családok/egyes személyek veszélyeztetettségét a velük kapcsolatba kerülő szakemberek a krízis kialakulása előtt is észlelhetik. Ezért e körben törvényben kell előírni és szabályozni a jelzési kötelezettséget, a családvédelmi koordinációért felelős szerv eljárását, hatáskörét.

A családvédelmi koordinációért felelős szerv jelzések vagy kérelem esetén a konfliktus kezelésére és feloldására törekszik és információkat szolgáltat. Az eljárásáról és a feltárt tényekről minden esetben köteles a rendőrséget tájékoztatni.

A jelzőrendszer és családvédelmi eljárás nyújtotta segítséget a bántalmazott igénybe veheti, de számára az nem kötelező. Így nem szükségszerű az sem, hogy ez az eljárás megelőzze az ideiglenes megelőző és a megelőző távoltartás elrendelést. Ez egy preventív hatású eljárás. Azt a célt szolgálja, hogy azokban az esetekben, amikor erre még lehetőség van ne csak a bűncselekmények kialakulása, de adott esetben a távoltartás elrendelése is elkerülhető legyen, és távoltartás alkalmazása nélkül álljon helyre a család békéje.

A családon belüli erőszak kezelése során komplex módon kell eljárni, így lehetőséget kell adni az állampolgároknak arra, hogy ne csak a rendőrségtől tudjon segítséget kérni. E lehetőségek megteremtésével a rendelkezés kielégíti a fokozatosság követelményét.

A családvédelmi koordinációért felelős szerv eljárása tehát lehetőséget teremt arra, hogy az állami szervek a krízis kialakulásának korai szakaszában intézkedjenek, illetve az állampolgárok igényüknek megfelelően kérjenek segítséget. Másrészről a családvédelmi koordinációért felelős szerv eljárása, információgyűjtése és rendőrségnek szóló jelzése családon belüli erőszak esetén megalapozottabb rendőri, bírói döntést is eredményez.

Az 5. §-hoz

Az ideiglenes megelőző és megelőző távoltartás lényege, hogy a határozat alapján a bántalmazó köteles elhagyni a bántalmazottal közösen használt ingatlant, és oda az ideiglenes távoltartó határozatban meghatározott ideig nem térhet vissza. A távoltartás nemcsak a közösen használt ingatlanra, hanem a személyes kontaktusra is vonatkozik: köteles továbbá magát távol tartani a bántalmazottól, illetve mindazoktól, akiket a határozat megjelöl (ez a gyakorlatban elsősorban a családtagokat jelenti). A távoltartás helyszíne elvileg minden térre kiterjed, de a törvény kifejezetten megjelöli a lakó- és munkahelyet, és az oktatási intézményt, valamint - összhangban a Btk. távoltartásra vonatkozó hatályos szabályaival - a gyógykezelés céljából rendszeresen látogatott egészségügyi intézményt, vagy a vallásgyakorlása során rendszeresen látogatott épületet illetve általa rendszeresen látogatott egyéb intézményt.

A személyes kontaktus tilalma a kapcsolat minden formájára kiterjed: a bántalmazónak tilos közvetve vagy közvetlenül (telefonon, levélben, vagy más módon) a bántalmazottat, illetve a határozatban megjelölt más személyt zaklatni vagy zavarni.

A távoltartás azonban nem jelenti a törvényesen fennálló kötelezettségek alóli mentesülést: az ideiglenes távoltartó határozat a bántalmazó más jogszabály alapján fennálló tartási, valamint a közös lakás fenntartására vonatkozó fizetési kötelezettségeit nem érinti. Az ideiglenes megelőző távoltartás időtartama legfeljebb 72 óra, a megelőző távoltartásé pedig harminc nap lehet.

A 6. §-hoz

A törvény az ideiglenes megelőző távoltartó határozattal kapcsolatos eljárásra a közigazgatási hatósági eljárás és szolgáltatás általános szabályairól szóló 2004. évi CXL. törvényt (a továbbiakban: Ket.) az e törvényben foglalt eltérésekkel rendeli alkalmazni, és eljáró hatóságként a rendőrséget jelöli ki. A rendőrség a Rendőrségről szóló 1994. évi XXXIV. törvény szerinti helyszíni intézkedés keretében ideiglenes távoltartó határozatot hoz, ha meggyőződik arról, hogy az élet, testi épség, vagyonbiztonság azonnali védelme ezt indokolja. Ugyanígy jár el, ha a családon belüli erőszakkal összefüggésbe hozható bűncselekmény, illetve szabálysértés gyanúja merül fel, de büntetőeljárási vagy szabálysértési kényszerintézkedés alkalmazása nem indokolt.

A törvény ideiglenes távoltartás elrendelését nemcsak helyszíni eljárásban teszi lehetővé. A rendőrség helyszíni intézkedés nélkül is dönthet így, ha családon belüli erőszakra vonatkozó tényt, körülményt észlel, vagy hoznak tudomására. Természetesen az ideiglenes távoltartás elrendelésének feltétele a tényállás tisztázása, vagyis a bizonyítás (pl. a bántalmazott és lehetőség szerint a bántalmazó meghallgatása, ellentmondó nyilatkozatok esetén tanúk meghallgatása) nem mellőzhető.

A 7-9. §-hoz

A törvény az ideiglenes távoltartásra okot adó cselekmény jellegére, az együttélés fenntartásának veszélyeire tekintettel, rövid határidőket ír elő a döntés meghozatalára.

Az érdemi határozatot a helyszínen meg kell hozni. Előállítás esetén a határozatot legkésőbb az előállítás lejártáig meg kell hozni, és azonnal kezdeményezni kell a helyi bíróságnál a megelőző távoltartás elrendelését.

A törvény részletesen meghatározza, hogy az ideiglenes távoltartó határozatban milyen kérdésekről kell rendelkezni. Ezek közül kiemelendő a kötelezettségek pontos megfogalmazása: a közösen használt ingatlan elhagyása, a lakás címe, a távoltartás előírása, a bántalmazott zaklatásának vagy bármilyen más módon való zavarásának megtiltása. Külön kell rendelkezni a határozatban a szülői felügyeleti jog és a kiskorú gyermekkel való kapcsolattartási jog szüneteléséről. Lényeges, hogy a határozat azonnal végrehajtható, ami azt jelenti, hogy a határozatot az esetleges jogorvoslatra tekintet nélkül végre kell hajtani.

Az érdemi határozatot a bántalmazóval és a bántalmazottal a helyszíni intézkedés során kell közölni, és azt részükre át kell adni. A törvény azonban figyelembe veszi, hogy az ügy jellegére tekintettel várhatóan gyakori eset lesz, hogy a bántalmazó a helyszíni intézkedés előtt ismeretlen helyre távozik, vagy nem adja meg a címét. Ezért a törvény úgy rendelkezik, hogy ha a határozat közlése akadályba ütközik, vagy a rendőrség a határozatot nem helyszíni intézkedés során hozta, azt a bántalmazó által megjelölt címre kell kézbesíteni. Ennek hiányában a távoltartásra kötelezett a határozatot a rendőri szervnél veheti át.

Amennyiben a távoltartásra kötelezett a határozatot a rendőri szervnél nem veszi át, a határozatot a meghozatalát követő harmadik napon közöltnek kell tekinteni. E határidő elmulasztása ellen igazolásnak van helye, tehát a törvény a kézbesítési vélelem megdönthetőségét biztosítja, figyelemmel az Alkotmánybíróság e kérdést érintő határozatára.

A törvény figyelemmel van arra, hogy az ilyen ügyek gyakorta érintenek kiskorú gyermekeket is. Ezért előírja a családsegítő szolgálatok értesítését az ideiglenes távoltartásról, amelyek kötelesek huszonnégy órán belül felvenni a kapcsolatot a családdal, és a rájuk irányadó rendelkezések alapján eljárni.

A 10. §-hoz

A törvény kizárja a távoltartó határozat elleni fellebbezést, mert a határozat közvetlen bíróság általi felülvizsgálatát teszi lehetővé nemperes eljárás keretében (12. §).

A 11. §-hoz

A törvény, az ideiglenes távoltartó intézkedés mellett, a bántalmazottnak további segítségnyújtást is biztosít. Ezért előírja, hogy az eljárás megindításakor a rendőrség köteles a felek részére felvilágosítást adni a helyi szociális és jogi segítségnyújtó szervekről és intézményekről, valamint a helyi civil segítő szervezetekről. A rendőrség ugyanis közvetlenül nem képes az általában bonyolult, elmérgesedett családi viszonyokat rendezni, ehhez más intézmények közreműködése is szükséges.

A 12. §-hoz

A törvény az ideiglenes távoltartó határozat jellegére, természetére figyelemmel a közigazgatási perre irányadó szabályoktól eltérő, speciális szabályokat határoz meg a rendőrség határozatának bírósági felülvizsgálatára. Ennek értelmében az általános, 30 napos perindítási határidő helyett az ideiglenes távoltartás felülvizsgálata iránti kérelmet a határozat közlésétől számított 3 napon belül lehet a határozatot hozó rendőrség székhelye szerint illetékes helyi bíróságnál benyújtani. A kérelemhez - értelemszerűen - mellékelni kell a rendőrség határozatát, hiszen ennek jogszabályszerűsége az eljárás tárgya. A kérelem benyújtásának ugyan főszabályként az ideiglenes távoltartó határozat végrehajtására nincs halasztó hatálya, azonban a bíróság - ha szükségesnek látja - a határozat végrehajtását felfüggesztheti. Erre akár kérelemre, akár hivatalból sor kerülhet.

A törvény a felülvizsgálatra is igen rövid határidőt állapít meg: a bíróság a kérelemről annak beérkezésétől számított három munkanapon belül határoz. A bíróság elsősorban az iratok alapján, de szükség esetén a bántalmazó és a bántalmazott meghallgatása után dönt. A bíróság a határozatot megváltoztathatja.

Amennyiben az ideiglenes határozat felülvizsgálata során ugyanazon felek között megelőző távoltartás elrendelésére irányuló eljárás is folyamatban van, úgy az ügyeket egyesíteni kell.

A 13-17. §-hoz

Az ideiglenes megelőző távoltartást a rendőrség legfeljebb 72 órában állapíthatja meg. Ezzel egyidejűleg a megelőző távoltartás időtartamának meghosszabbítását a rendőrség a bántalmazott életvitelszerű tartózkodási helye szerint illetékes helyi bíróságnál kezdeményezi.

A bíróság az indítványról három napon belül határoz. A megelőző távoltartás hatályát a bíróság akkor, ha a családon belüli erőszak miatt elrendelt távoltartásra okot adó körülmények továbbra is fennállnak, legfeljebb harminc napban állapíthatja meg.

Megelőző távoltartás elrendelésére irányuló bírósági nemperes eljárás megindítását a bántalmazott és a bántalmazott e törvény szerinti hozzátartozója is kérelmezheti. Így nem feltétlenül szükséges az, hogy a megelőző távoltartás egy rendőrségi eljárást kövessen.

Polgári ügyben az ügy érdemében hozott marasztaló határozat esetén - főszabály szerint - a határozatnak bírósági végrehajtási úton is érvényt lehet szerezni. A jogalkotói szándék azonban az, hogy a távoltartás megsértésének jogkövetkezménye a szabálysértés legyen. Ezt törvényben kell kimondani a bírósági végrehajtás kizártságát, hogy az ne legyen ellentétes a bírósági végrehajtásról szóló 1994. évi LIII. törvénnyel.

Ha polgári perben ideiglenes megelőző távoltartásra okot adó adatok merülnek fel, ezt soron kívül közölni kell a rendőrséggel.

-----STARTING---POINT---VEGE---

A 18. §-hoz

A kormány rendeletben jelöli ki a családvédelmi koordinációért felelős szervet.

A törvény az ideiglenes távoltartó határozat meghozatalának csak törvényi szintű szabályozási kérdéseit tartalmazza, ugyanakkor a végrehajtás érdekében a határozat meghozatalának részletes szabályait a végrehajtási rendeletnek kell tartalmaznia. A törvény felhatalmazza a kormányt az eljárási szabályok megalkotására.

A 19. §-hoz

A Csjt. 91. §-ának (1) bekezdése sorolja fel azokat az eseteket, amikor a szülői felügyelet a törvény erejénél fogva szünetel. E felsorolást indokolt kiegészíteni azzal az esettel, amikor a szülővel szemben a rendőrség vagy a bíróság a gyermek, illetve a gyermekkel közös háztartásban élő hozzátartozó sérelmére elkövetett cselekmény miatt ideiglenes távoltartó határozatot vagy távoltartó határozatot hozott, figyelemmel arra, hogy a távoltartás funkciója éppen az, hogy ne legyen érintkezési kapcsolat a bántalmazó, valamint a bántalmazott és gyermeke között a távoltartás időtartama alatt. Amennyiben a szülői felügyelet nem szünetelne, a bántalmazónak jogcíme lenne arra, hogy korábbi otthonát a szülői felügyelet gyakorlása, illetve a kapcsolattartás céljából felkeresse. Hasonló okok miatt szükséges kimondani a Csjt. 92. §-a (2) bekezdésének megfelelő módosításával, hogy a távoltartás időtartama alatt a bántalmazó kapcsolattartási joga szünetel a távoltartással érintett gyermeke tekintetében.

A 20. §-hoz

A törvény az illetékekről szóló 1990. évi XCIII. törvény kiegészítését is tartalmazza, miszerint az ideiglenes távoltartással kapcsolatos államigazgatási eljárás, az ideiglenes távoltartó határozat tárgyában hozott határozat bírósági felülvizsgálata, valamint a távoltartással kapcsolatos perek tárgyi illetékmentesek.

A 21. §-hoz

A módosuló jogszabályok között a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) adatkezelésére vonatkozó rendelkezéseinek pontosítását is tartalmazza a törvény. Ennek indoka az, hogy mind a rendőrség, mind a bíróság értesíti a gyermekjóléti szolgálatot a távoltartó határozat meghozataláról, így indokolt felhatalmazni a szolgálatot az ezzel összefüggő adatok kezelésére. A gyermekjóléti szolgálat működési rendje szerint a gyermek mindkét szülőjének betekintése van a gyermekekről kezelt adatokba. Az olyan szülői kapcsolatba, ahol bántalmazás fordul elő, problematikus lehet az, hogy a bántalmazó előtt - ezen alapelveket figyelembe véve - felfednek a bántalmazottal kapcsolatos adatokat. Ezen okból kifolyólag a bántalmazott és a bántalmazott gyermekének biztonsága érdekében az adatok kiadásának korlátozását is tartalmazza a törvény. Amennyiben a bántalmazó szülő ellen gyermeke, vagy a gyermeket nevelő másik szülő sérelmére elkövetett családon belüli erőszak miatt alkalmazható ideiglenes távoltartó határozat vagy távoltartó határozat iránti eljárás van folyamatban, a bántalmazó szülő tájékoztatása a bántalmazott tartózkodási helyére vonatkozóan megtagadható, illetve a szülő iratbetekintési joga korlátozható. Az adatok kiadásának ilyen jellegű korlátozását a törvény a távoltartás időtartamáig teszi lehetővé.

A 22. §-hoz

A távoltartás a terhelt szabad mozgáshoz és a tartózkodási hely szabad megválasztásához való jogát korlátozza. A távoltartás hatálya alatt álló terhelt a bíróság határozatában megállapított szabályok szerint többek között köteles a meghatározott személytől, illetőleg e személy lakó- és munkahelyétől, az e személy által látogatott nevelési és nevelési-oktatási intézménytől, gyógykezelés céljából rendszeresen látogatott egészségügyi intézménytől, vallásgyakorlás a során rendszeresen látogatott épülettől a bíróság által meghatározott ideig magát távol tartani.

A módosítás szerint az e köre vonatkozó szabályokat úgy kell a bíróságnak meghatároznia, hogy azok ne tegyék lehetetlenné a terhelt azon jogainak gyakorlását, amely jogok kívül esnek a sértett érdekkörén.

A távoltartás időtartama 10-60 napig terjedhet.

A 23. §-hoz

A törvény annak érdekében, hogy megfelelő szankcióval biztosítsa a törvény betartását, szabálysértéssé nyilvánítja a távoltartó határozat szabályainak szándékos megszegését. A szabálysértési eljárás a rendőrség hatáskörébe tartozik, és módot ad arra is, hogy a hatóság ne csak pénzbírsággal, hanem indokolt esetben akár elzárással is sújtsa a bántalmazót, ha az szándékosan megsérti a távoltartó határozat szabályait.

Szabálysértési tényállást valósít meg az is, aki valótlan tényállítással távoltartást alaptalanul kezdeményez, és a távoltartást a valótlan tények alapján elrendelik.

A 24. §-hoz

A törvény 2009. október 1-jén lép hatályba. Nem ismeretlen jogintézmény bevezetéséről van szó, a távoltartás intézménye a Be. szabályaként már két éve része a jogrendszernek, ezért joggal lehet arra számítani, hogy annak a rendőrségi illetve polgári bírósági alkalmazása sem fog felvetni olyan problémákat, amelyekre a hatálybalépés időpontjáig ne lehetne a hatóságokat felkészíteni.