1997. évi CIV. törvény indokolása

a Vegyifegyverek kifejlesztésének, gyártásának, felhalmozásának és használatának tilalmáról, valamint megsemmisítéséről szóló, Párizsban, 1993. január 13-án aláírt egyezmény kihirdetéséről

Indokolás

A fegyverkorlátozási és leszerelési egyezmények sorában 1992. decemberében megszületett a „Vegyifegyverek kifejlesztésének, gyártásának, felhalmozásának és használatának tilalmáról, valamint megsemmisítéséről szóló egyezmény” (továbbiakban: Egyezmény), amelyet 1993. január 13-án nyitottak meg aláírásra. Ez az első olyan multilaterális egyezmény, amely egy tömegpusztító fegyverfajta teljes felszámolását, megsemmisítését, valamint a tilalom betartásának folyamatos ellenőrzését írja elő. Az Egyezményt az ENSZ tagállamainak többsége aláírta, de az aláíró államok jelentős része nem erősítette meg. A Magyar Köztársaság külügyminisztere 1993. január 13-án írta alá az Egyezményt. Az Országgyűlés az Egyezményt 90/1996. (X. 1.) OGY határozatával erősítette meg. A megerősítő okiratot az államok sorában 65.-ként helyeztük letétbe az Egyesült Nemzetek Főtitkáránál. Az Egyezmény a XXI. Cikk alapján 180 nappal a 65. megerősítő okirat letétbe helyezése után - 1997. IV. 29-én - hatályba lépett.

Az Egyezmény megerősítése a tiltások elfogadásán felül azt is jelenti, hogy a Részes Államoknak vállalniuk kell az Egyezményben előírt egyéb kötelezettségeket is. A kötelezettségek között szerepel az is, hogy az Egyezmény hatálya alá eső tevékenységeket folytató intézmények (kutató intézetek, vegyi gyárak) ezen tevékenységeit átláthatóvá kell tenni meghatározott nyilatkozatok megtételével és ellenőrzések fogadásával.

Az Egyezmény értelmében a Részes Államoknak évi rendszeres és eseti nyilatkozatokat kell küldeniük a hágai székhelyű Vegyifegyver Tilalmi Szervezet (továbbiakban: Szervezet) részére.

A Részes Államok általános kötelezettségként vállalják, hogy soha, semmilyen körülmények között nem fejlesztenek ki, nem gyártanak, nem szereznek meg, továbbá nem halmoznak fel, nem tartanak meg és senkinek nem adnak át vegyifegyvert. Rögzíti továbbá az Egyezmény, hogy a Részes Államok nem is használnak vegyifegyvert, hadviselési módszerként nem alkalmaznak vegyi kényszerítő eszközt és megsemmisítik a joghatóságuk alá tartozó, vagy ellenőrzésük alatt álló területen levő valamennyi vegyifegyvert.

Az Egyezmény Részes Államainak további kötelezettsége a Szervezet által elrendelt rendszeres és rendkívüli ellenőrzések fogadása és lehetővé tétele. Ennek következtében az Egyezmény hatálya alá eső személyek kötelesek lehetővé tenni az ellenőrző csoport megbízatásának teljesítését.

Az Egyezményt az Országgyűlés erősítette meg, emellett magyar jogalanyokra nézve általános érvénnyel jogokat és kötelezettségeket is megállapít, így a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. § (1)-(2) bekezdései alapján törvénnyel kell kihirdetni.