2013. évi XCII. törvény indokolása

a Magyarország 2013. évi központi költségvetéséről szóló 2012. évi CCIV. törvény módosításáról

-----STARTING---POINT---ALTALANOS---

Általános indokolás

A törvény egyrészt a túlzott hiány eljárás megszüntetése érdekében meghozott azon intézkedések végrehajtását tartalmazza, amelyek kizárólag országgyűlési hatáskörben, a költségvetési törvény módosításával kezelhetőek, másrészt a költségvetési törvény alkalmazása során felmerült jogalkalmazói észrevételeket kezeli, harmadrészt a Kormány időközben meghozott döntéseinek hatását vezeti át.

A túlzott hiány eljárás lezárása érdekében hozandó intézkedések kapcsán hangsúlyozandó, hogy a Kormány nem ért egyet az Európai Bizottság 2013. május 3-án közzétett, Magyarországra vonatkozó makrogazdasági, költségvetési prognózisával. A Kormány álláspontja szerint az elfogadott 2013. évi központi költségvetés - a jelentős tartalékokra is figyelemmel - az Európai Bizottság által várt egyensúlyjavító intézkedések nélkül, biztonságosan teljesíteni tudja a 2,7%-os hiánycélt. A Kormány eddigi prognózisainak helyességét igazolta vissza mind a 2011. évi, mind a 2012. évi hiányadat - hiszen mindkét évben az Európai Bizottság által vártnál jóval kedvezőbb lett az államháztartás pozíciója.

Mindazonáltal Magyarország polgárai komoly és kemény munkát végeztek azért, hogy az ország kikerülhessen a túlzott deficit eljárás alól. Kis lépést kell megtenni Magyarország komoly sikeréhez, ami egyben az Európai Unió sikere is. Ezért annak ellenére, hogy nem méltányos, igazságos és szükséges az Európai Bizottság legújabb igénye a költségvetés kiigazítására, a Kormány mind a 2013. év, mind a 2014. év államháztartási egyenlegét javító intézkedések meghozataláról döntött. Az intézkedések nem érintik a családoknak, magánszemélyeknek nyújtott forrásokat, támogatásokat; azok jellemzően az állam működési kiadásainak csökkentésére irányulnak. A megtakarítási lépések - összegüket tekintve - döntő részben a Kormány irányítása alá tartozó szerveket érintik, de azok a Kormány irányításától független szervezetek intézményi kiadásaira is arányosan vonatkoznak.

A törvénymódosítás

- a túlzott deficit eljárás lezárása érdekében az ún. „alkotmányos fejezetek” esetén fejezeti tartalék képzését írja elő;

- lehetőséget teremt az MNV Zrt. hatékony forrásbevonására;

- meghatározza a Magyar Nemzeti Filmalap Zrt. és a hatoslottó játékadó-bevétel kapcsolatát;

- meghatározza a közszférában dolgozók kötelező nyugdíjazásából származó megtakarításnak a központi költségvetésbe való befizetési kötelezettségét;

- a tisztán saját bevételből gazdálkodó Pénzügyi Szervezetek Állami Felügyelete részére befizetési kötelezettséget ír elő;

- az önkormányzati adósságrendezéssel kapcsolatban a váltóügyletekkel kapcsolatos szabályokat tisztázza;

- összhangot teremt a fekvőbeteg-szakellátó és egyes, fekvőbeteg-szakellátóhoz kapcsolódó egészségügyi háttérszolgáltatást nyújtó, 100%-os állami tulajdonban lévő, valamint azok 100%-os tulajdonában lévő gazdasági társaságok által ellátott feladatok központi költségvetési szervek általi átvételéről, valamint az ezzel kapcsolatos eljárási kérdések rendezéséről szóló törvénnyel az adósságátvállalással kapcsolatban.

-----STARTING---POINT---RESZLETES---

Részletes indokolás

Az 1., 5. és 19. §-hoz

A tisztán saját bevételből gazdálkodó Pénzügyi Szervezetek Állami Felügyelete (PSZÁF) részére befizetési kötelezettség előírása, annak érdekében, hogy a költségvetési szervekre vonatkozó egyensúlyjavítás érdekében végrehajtandó megtakarítás itt is érvényesüljön. A befizetés nem veszélyezteti a PSZÁF működését, mivel annak forrása döntően a 2012. évi kiadásokra fel nem használt bevétel.

A 2. §-hoz

Az állami vagyongazdálkodás mozgásterének bővítése érdekében a törvénymódosítás lehetőséget ad arra, hogy az állam tulajdonosi jogait gyakorló szerv az érintett miniszterek jóváhagyásával a makrogazdasági körülményekre is figyelemmel hatékonyabb forrásbevonást hajthasson végre.

A 3. §-hoz

A mozgóképről szóló 2004. évi II. törvény szerint legalább a hatoslottó szerencsejáték játékadójából származó bevétel 80%-ának megfelelő összeget kell a Magyar Nemzeti Filmalap Zrt. tevékenységének finanszírozására fordítani. A magyar filmipar támogatása érdekében a törvény - hasonlóan a 2012. évi szabályozáshoz - az ágazati törvényben meghatározottnál magasabb arányú támogatási lehetőséget teremt.

A 4. és 17. §-hoz

Az 1700/2012. (XII. 29.) Korm. határozat 1.5. pontja rendelkezik az irányadó öregségi nyugdíjkorhatárt betöltött és az öregségi teljes nyugdíjhoz szükséges szolgálati időt megszerzett foglalkoztatottak felmentése esetén az álláshelyek betöltésének tilalmáról. A felszabaduló álláshelyeken keletkező megtakarítások realizálásához a központi költségvetés javára történő befizetésről rendelkezni szükséges.

Az 5. §-hoz

Lásd az 1. § indokolását.

A 6. §-hoz

A módosítás lehetővé teszi, hogy a kötelező legkisebb munkabér és a garantált bérminimum emeléséből 2013. első félévében adódó többletterhek csökkentése érdekében korábban a Nemzeti Foglalkoztatási Alap részére rendelkezésére bocsátott forrás más fontos aktív munkaerőpiaci célokra is felhasználhatóvá váljék.

A 7. §-hoz

Az Országgyűlés kizárólagos hatáskörébe tartozó előirányzatok megváltoztatása - az államháztartásról szóló 2011. évi CXCV. törvény 40. §-ában foglalt, a Kormány hatáskörében végrehajtott zároláshoz hasonlóan, hasonló arányban - lehetővé teszi, hogy a Kormány irányításától független, ún. „alkotmányos fejezetek” is hozzájáruljanak a túlzott hiány eljárás lezárása érdekében szükséges államháztartási egyensúlyjavításhoz. Az előírás ezt a hozzájárulást teremti meg.

A 8. és 14. §-hoz

A választási eljárásról szól 2013. évi XXXVI. törvény létrehozta a Nemzeti Választási Irodát autonóm államigazgatási szervként. A Nemzeti Választási Iroda fejezeti jogosítványokkal felruházott központi költségvetési szerv, melynek költségvetése az Országgyűlés költségvetési fejezeten belül önálló címet képez. A rendelkezés ennek a törvényi előírásnak tesz eleget, biztosítja az Iroda féléves várható működési költségeit, illetve a 2014. évi választások előkészítéséhez szükséges forrásokat.

A célhoz rendelt közpénzek megfelelő helyen történő felhasználásához szükséges egyúttal a Kormány részére átcsoportosítási lehetőség megadása.

A 9. §-hoz

Felhatalmazást ad a Köztársasági Elnöki Hivatal vezetőjének az Államfői Protokoll előirányzat Hivatalhoz (mint kifizetőhöz) történő átcsoportosítására.

A 10-11. §-hoz

A közforgalmú gyógyszertárakban a biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvényben (a továbbiakban: Gyftv.) előírt gyógyszerészi tulajdonarány növelésének elősegítését célozza. [A Gyftv. 83/A. § (1) bekezdése alapján a 2013. január 1-jén működő közforgalmú gyógyszertárakat működtető gazdasági társaságban a gyógyszerészi tulajdonnak 2014. január 1-jéig meg kell haladnia a 25%-ot míg 2017. január 1-jéig az 50%-ot.]

Annak érdekében, hogy a gyógyszerészek e jogszabályi kötelezettségnek eleget tudjanak tenni és ezzel meg tudjanak felelni a Gyftv.-ben foglalt feltételeknek, szükséges, hogy a tulajdoni hányad megszerzését szolgáló MFB Zrt. Patika Hitelprogram keretében 2013. július 1. és 2016. december 31. között létrejövő kamattámogatott hitelkonstrukcióra kiterjedjen a Garantiqa Hitelgarancia Zrt. kezességvállalása. A szabályozás jelenleg nem teszi lehetővé, hogy a garantőr szervezet magánszemélyek hiteleihez is kezességet vállaljon, így a törvény - kifejezetten e programra koncentráltan - lehetővé teszi a Garantiqa Hitelgarancia Zrt. ügyfélkörének bővítését.

A 12-13., és 18. §-hoz

Az autópályák, autóutak és főutak használatáért fizetendő, megtett úttal arányos díj fizetését szolgáló hitelprogram forrásbevonásához kapcsolódó készfizető kezességvállalás a piac által jelenleg nem finanszírozott KKV fuvarozó szektor hitelezéséhez szükséges, pénzügyi intézményektől felveendő források biztosítását szolgálja.

A megtett úttal arányos díj fizetését szolgáló hitelprogram kihelyezett hiteleihez kapcsolódóan fennálló állami kezesség a hitelezés gyors működtetését biztosítja.

A 14. §-hoz

Lásd a 8. § indokolását.

A 15. §-hoz

A módosítás az Európai Unió által társfinanszírozott Szolidaritási programok egyes Alapjain keresztül biztosított források minél teljesebb felhasználását segíti elő. A módosított 48. § (7) bekezdés lehetőséget teremt - az államháztartásért felelős miniszter egyetértése esetén - az uniós forrásokból megvalósuló programoknál a tárgyévi előirányzatot meghaladó vagy éven túli fizetési kötelezettségvállalásra. Ezáltal elkerülhetővé válik az európai uniós források „bennragadása”.

A 16. és 23. §-hoz

Az önkormányzati váltóügyletekre vonatkozó átvállalási konstrukciók részletes vizsgálata során megállapításra került, hogy a kötvényekhez hasonlóan lehetőség nyílik azok ügylettípus-átalakítása nélküli átvállalására a váltókból eredő fizetési kötelezettség lejárat előtti teljesítésével. Továbbá a hitelintézetek nem hajlandóak a váltóügyletek hitellel történő kiváltására ajánlatot adni, így az önkormányzatok a hatályos szabályok alapján nem tudnak eleget tenni az átalakításra vonatkozó törvényi előírásnak.

Mindezek alapján szükségessé vált a módosítás annak érdekében, hogy az érintett önkormányzati váltóügyletek állam általi átvállalása megvalósíthatóvá váljon a kidolgozott, a kötvények átvállalásához hasonlatos metódus szerint.

A 17. §-hoz

Lásd a 4. § indokolását.

A 18. §-hoz

Lásd a 12. § indokolását.

A 19. §-hoz

Lásd az 1. § indokolását.

A 20-21. §-hoz

A központi költségvetésnek az Esztergom Város Önkormányzatával szemben az állam által 2012. január 1-jével átvett intézmények fenntartásával összefüggésben fennálló, a 2012. évről áthúzódó követelése mindezidáig azért nem teljesült, mert az önkormányzat a saját bevételeit elvonta fizetési számlájáról. A Kincstárnak azonban kizárólag az önkormányzat e számlájával szemben volt jogosítványa beszedési megbízást benyújtani. Az állam követelését hatékonyabban kell érvényesíteni. A módosítással az intézmények fenntartásához szükséges összegre vonatkozó követelés eredményesebben lesz érvényesíthető.

A 22. §-hoz

A vallási közösségek jogállásával és működésével kapcsolatos törvényeknek az Alaptörvény negyedik módosításával összefüggő módosításáról szóló T/10750. törvényjavaslathoz kapcsolódóan az ott bevezetett új terminológia átvezetését szolgálja annak érdekében, hogy az érintett jogalanyok számára a központi költségvetésről szóló törvény alapján járó támogatások folyósítása az említett törvény hatálybalépését követően is folyamatosan biztosított legyen.

A 23. §-hoz

A fekvőbeteg-szakellátó és egyes fekvőbeteg-szakellátóhoz kapcsolódó egészségügyi háttérszolgáltatást nyújtó, 100%-os állami tulajdonban lévő, valamint azok 100%-os tulajdonában lévő gazdasági társaságok által ellátott feladatok központi költségvetési szervek általi átvételéről, valamint az ezzel kapcsolatos eljárási kérdések rendezéséről szóló 2013. évi XXV. törvény 2013. április 1-jével megszüntette azokat a gazdasági társaságokat, amelyeknek önkormányzati kezesség melletti adósságát a 2013. évi költségvetési törvény 76. §-a alapján átvállalná az állam. Mivel a törvény alapján az érintett gazdasági társaságok minden adóssága az államra szállt át, az átvállalásról szóló rendelkezés okafogyottá és végrehajthatatlanná vált.

A 24. §-hoz

A törvény hatálybalépéséről szóló rendelkezést tartalmazza.