2012. évi CLXXI. törvény indokolása

a Magyarország Kormánya és a Horvát Köztársaság Kormánya között a Dunai Rendészeti Koordinációs Központ működtetéséről szóló Megállapodás kihirdetéséről

Általános indokolás

A jelen törvény célja a Magyarország Kormánya és a Horvát Köztársaság Kormánya között a Dunai Rendészeti Koordinációs Központ működtetéséről szóló Megállapodás (a továbbiakban: Megállapodás) kihirdetése.

A Belügyminisztérium az Európai Unió Duna Makro-Regionális Stratégia 11. prioritási területéhez (Együttműködés a biztonság és a szervezett bűnözés jelentette kihívások leküzdése érdekében) kapcsolódóan nyújtotta be a Dunai Rendészeti Koordinációs Központ (a továbbiakban: DRKK) című projektjavaslatot. A projekt általános célkitűzése a dunai vízi biztonság közös megerősítése, a vízi úton történő és ahhoz kapcsolódó bűnözés elleni hatékony, összehangolt fellépés, valamint a vízi rendészeti, határrendészeti, idegenrendészeti, vámhatósági és katasztrófavédelmi feladatok végrehajtásának koordinálása, annak érdekében, hogy a Duna mind a személy-, mind pedig az áruszállítás tekintetében modern és biztonságos közlekedési folyosóként működhessen.

A DRKK-t a jelenleg Mohácson funkcionáló nemzeti integrált rendészeti központ bázisán hozzák létre három lépcsőben. Első lépcsőként a magyar-horvát együttműködés indul meg várhatóan 2013. január 1-től, második lépésként az együttműködésbe bekapcsolódik a szerb fél, a harmadik szakaszban pedig a Duna régió többi államának lehetséges csatlakozásával egy multilaterális együttműködéssé alakul.

Részletes indokolás

Az 1. §-hoz

A Megállapodás a nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdésének b) pontja alapján az Országgyűlés feladat- és hatáskörébe tartozik, ezért kötelező hatályának elismerésére - a 7. § (1) bekezdésére figyelemmel - az Országgyűlés adhat felhatalmazást.

A 2. §-hoz

A Megállapodás szövegének végleges megállapítását követően, a 2005. évi L. törvény 9. § (1) bekezdése értelmében, a Megállapodást törvényben kell kihirdetni.

A 3. §-hoz

A Dunai Rendészeti Koordinációs Központban magyar részről a rendőrség, a BM Országos Katasztrófavédelmi Főigazgatóság, valamint a Nemzeti Adó- és Vámhivatal, horvát részről pedig a Belügyminisztérium, a Rendőr-igazgatóság, a Vámhivatal és Állami Katasztrófavédelemi Igazgatóság tisztviselői teljesítenek majd szolgálatot.

A DRKK működésének elsődleges célja a Dunához kapcsolódó vízi rendészeti, határrendészeti, idegenrendészeti, vámhatósági és katasztrófavédelmi információk megosztása, valamint a rendészeti, keresési és mentési műveletek összehangolása.

A DRKK-ban az együttműködés a Szerződő Felek között létrejött, alábbi nemzetközi szerződések alapján valósul meg:

- a Magyar Köztársaság Kormánya és a Horvát Köztársaság Kormánya között a határokat átlépő bűnözés elleni harcban történő együttműködésről szóló, Hévízen, 2008. október 3-án aláírt Megállapodás;

- a Magyar Köztársaság és a Horvát Köztársaság között a közúti, a vasúti és a vízi határforgalom ellenőrzéséről szóló, Budapesten, 2003. szeptember 29-én aláírt Egyezmény;

- a Magyar Köztársaság Kormánya és a Horvát Köztársaság Kormánya között a vámügyekben történő együttműködésről és kölcsönös segítségnyújtásról szóló, Zágrábban, 1999. szeptember 9-én aláírt Megállapodás;

- a Magyar Köztársaság Kormánya és a Horvát Köztársaság Kormánya között a természeti és civilizációs katasztrófák elleni védelemről szóló, Budapesten, 1997. július 9-én aláírt Egyezmény.

A Magyar Köztársaság Kormánya és a Horvát Köztársaság Kormánya között a határokat átlépő bűnözés elleni harcban történő együttműködésről szóló, Hévízen, 2008. október 3-án aláírt Megállapodás 3. cikk (2) bekezdése alapján a bűnüldöző szervek közötti együttműködés - így az információcsere is - főszabály szerint a központi kapcsolattartó szerveken (magyar részről a Nemzetközi Bűnügyi Együttműködési Központon) keresztül valósul meg. Ezen Megállapodás 7. cikk (1) bekezdésének a) pontja alapján a határterületen illetékességgel rendelkező bűnüldöző szervek azonban a kizárólag a határterülethez kapcsolódó információkat közvetlenül is kicserélhetik. A 20. cikk (1) és (2) bekezdése szerint a Szerződő Felek a közvetlen információcsere megvalósítása céljából közös kapcsolattartási szolgálati helyeket létesíthetnek. A magyar és a horvát Szerződő Fél jelenleg egy közös kapcsolattartási szolgálati helyen, a Szlovénia területén, Dolga Vason működő Rendészeti Együttműködési Központban működik együtt [a 318/2007. (XI. 23.) Korm. rendelettel kihirdetett nemzetközi szerződés alapján]. A Megállapodás hatálybalépésével a Szerződő Felek között a rendőri együttműködéshez kapcsolódó közvetlen információcsere egy új közös kapcsolattartási helyen, a Dunai Rendészeti Koordinációs Központban is megindulhat. A DRKK-ban szolgálatot teljesítő rendőr tisztviselők - a Megállapodás 4. cikk (2) bekezdés a) pontja alapján - a határokat átlépő bűnözés elleni harcban történő együttműködésről szóló kétoldalú megállapodásban meghatározott terjedelemben és feltételek szerint cserélhetnek információt.

A Megállapodás - a 11. cikk alapján - csatlakozásra nyitva áll a Duna menti országok számára. Rövid távon a Szerb Köztársaság, hosszabb távon Németország, Ausztria, Szlovákia és Románia rendészeti szerveivel való együttműködéssel számolunk.

A 4. §-hoz

A Megállapodás a 12. cikkének (1) bekezdése értelmében azon későbbi, diplomáciai csatornán keresztül megküldött írásbeli értesítés kézhezvételének napjától számított harmincadik napon lép hatályba, amelyben a Szerződő Felek tájékoztatják egymást arról, hogy a nemzeti jogszabályaik által meghatározott, a hatálybalépéshez szükséges valamennyi jogi követelménynek eleget tettek.

A fentiek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról a rendészetért felelős miniszter gondoskodik.