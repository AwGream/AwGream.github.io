2015. évi CLXX. törvény indokolása

az egyes közlekedéssel összefüggő törvények módosításáról

-----STARTING---POINT---ALTALANOS--- 

Jogharmonizációs célú módosítást tesz szükségessé a polgári légi közlekedési események jelentéséről, elemzéséről és nyomon követéséről, valamint a 996/2010/EU európai parlamenti és tanácsi rendelet módosításáról és a 2003/42/EK európai parlamenti és tanácsi irányelv, valamint az 1321/2007/EK bizottsági rendelet és az 1330/2007/EK bizottsági rendelet hatályon kívül helyezéséről szóló, 2014. április 3-i 376/2014/EU rendelet (a továbbiakban 376/2014/EU rendelet) hatályba lépése.

Az uniós rendelet alapján egyrészt szükséges hatályon kívül helyezni az uniós szabályozási hatáskörbe tartozó légijárművekkel történt légiközlekedési balesetek, súlyos repülőesemények és repülőesemények bejelentésére vonatkozó rendelkezéseket, valamint a nemzeti hatáskörbe tartozó légijárművekkel történő légiközlekedési balesetek, súlyos repülőesemények és repülőesemények bejelentésére vonatkozó tárgykörben az uniós rendelettel összhangban kell végrehajtani a szabályozás felülvizsgálatát.

Jogharmonizációs célú módosítást tesz szükségessé továbbá a tengeri szállítási ágazatban bekövetkező balesetek kivizsgálására irányadó alapelvek megállapításáról, valamint az 1999/35/EK tanácsi és a 2002/59/EK európai parlamenti és tanácsi irányelv módosításáról szóló, 2009. április 23-i 2009/18/EK európai parlamenti és tanácsi irányelv, amely meghatározza, hogy egyes rendelkezések tekintetében az IMO 1997. november 27-i a 849(20) közgyűlési határozatához csatolt, a tengeri balesetek és események kivizsgálásának szabályzatának, valamint az IMO Tengerbiztonsági Bizottságának és Tengerikörnyezet-védelmi Bizottságának 2008. december 18-i MSC-MEPC.3/Circ.1 számú körlevelében található meghatározásoknak a naprakész változatát kell alkalmazni.

Módosítást tesznek szükségessé az Európai Vasúti Ügynökség által 2012-ben Magyarországon végrehajtott ellenőrzésről készített „Audit assesment report”-ban szereplő megállapítások.

A bírságra vonatkozó rendelkezések tekintetében szükséges törvényi szinten szabályozni a bírság kiszabását, beszedését, kezelését és nyilvántartását.

A légiközlekedésről szóló 1995. évi XCVII. törvényre (a továbbiakban: Lt.) vonatkozó módosítások a 376/2014/EU rendelet jogharmonizációja miatt indokoltak.

Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvényre vonatkozó módosításokat a közlekedésbiztonsági szervnek a légi-, a vasúti és a víziközlekedési balesetek és egyéb közlekedési események szakmai vizsgálatával összefüggő adatkezelése indokolja.

A Genfben, 2000. május 26. napján kelt, a Veszélyes Áruk Nemzetközi Belvízi Szállításáról szóló Európai Megállapodáshoz (ADN) csatolt Szabályzat kihirdetéséről és belföldi alkalmazásáról szóló 2015. évi LXXXIV. törvény módosítása szükséges a következők miatt. A veszélyes áruk szárazföldi szállításáról szóló 2008. szeptember 24-i 2008/68/EK európai parlamenti és tanácsi irányelv az ADN Szabályzat alkalmazását rendelte el a tagállamokon belüli belföldi belvízi szállításokra is, ugyanakkor az irányelv 6. cikk (5) bekezdése megadta a lehetőséget, hogy a tagállamok egyedi - kellően biztonságos - esetekben eltérést engedélyezzenek az ADN Szabályzat előírásaitól. Az irányelv átültetésekor nem volt igény ennek a lehetőségnek a kihasználására, a Dunán szállított veszélyes áruk (tűzijáték testek) kilövés helyére történő szállításának rendezése érdekében viszont most célszerű az irányelv adta lehetőséget beemelni a törvénybe.

-----STARTING---POINT---RESZLETES---

Az 1. §-hoz

Az Lt. módosítását tartalmazza. A pilóta nélküli légijárművek üzemeltetésével összefüggő hatósági eljárásokra tekintettel indokolt a Nemzeti Közlekedési Hatóság Légügyi Hivatal részére törvényi szinten biztosítani az adatkezelés törvényességét.

A 2. §-hoz

A veszélyes áruk állami szervek céljára szolgáló légijárművel való szállításának rendjét a veszélyes áruk légiszállítási szabályainak és eljárásainak végrehajtásáról szóló 3854 NATO egységesítési dokumentum (STANAG 3854), valamint a nemzetközi polgári repülésről Chicagóban, az 1944. évi december hó 7. napján aláírt Egyezmény, veszélyes áruk biztonságos légiszállításáról szóló 18. Függeléke (Annex 18) határozza meg. A STANAG 3854 NATO egységesítési egyezmény alkalmazásba vételét és bevezetését a Magyar Honvédség a 33/2008. (HK 16.) HM HVKFH közleménnyel elrendelte, azonban az erre vonatkozó jogi szabályozó ez idáig nem került kibocsátásra. A polgári légijárművel szállított veszélyes anyagok (áruk) szállításának hatósági felügyeletéért a légiközlekedési hatóság és a katasztrófavédelmi hatóság a felelős, azonban az Lt. nem rendelkezik külön az állami légijárművel történő veszélyes anyagok (áruk) szállításának ellenőrzéséről, így szükséges a légügyi törvény kiegészítése.

A 3. §-hoz

Az elmúlt évek tapasztalatai alapján - pontos szabályozás hiányában - többször gondot okozott a csapatmozgások diplomáciai engedélyeztetési eljárása. A csapatmozgásokra vonatkozó utalást is tartalmazza a szabályozás.

A 4. §-hoz

A léginavigációs szolgálatok közös díjszámítási rendszerének létrehozásáról szóló, 2013. május 3-ai 391/2013/EU bizottsági végrehajtási rendelet 18. cikk (3) bekezdése előírja, hogy a tagállamoknak hatékony végrehajtási intézkedésekről kell gondoskodniuk a léginavigációs díjak beszedése érdekében. A rendelet szerint ezen intézkedések között szerepelhet a szolgáltatások további igénybevételének megtagadása, a légi jármű visszatartása vagy a hatályos jogszabályokkal összhangban lévő egyéb végrehajtási intézkedés. A rendelet lehetőségei között a törvény a szolgáltatás megtagadásának lehetőségét írja elő a 60 napnál régebbi, lejárt követelés esetére.

Az 5. §-hoz

A törvény rögzíti, hogy amennyiben felróható emberi magatartás - és nem például műszaki meghibásodás - indokolja a légvédelmi készenléti szolgálat riasztását, úgy a szükségtelen riasztást előidéző annak költségeit térítse meg a Magyar Honvédség számára. Tekintettel arra, hogy ezekben az esetekben a légijármű vezetője valamely, jogszabályban is rögzített repülési szabályt sérti meg, amelyet jelenleg is a légiközlekedési hatóság vizsgál, arra is a légiközlekedési hatóság lesz jogosult, hogy a riasztás szükségtelen voltát megállapítsa.

A 6. §-hoz

A Magyarország Állami Légijármű Lajstroma helyett bevezeti a Magyarország Légijármű Lajstroma kifejezést, tekintettel arra, hogy a nyilvántartás a polgári légijárművek vezetésére szolgál, ahol az „állami” szó használata megtévesztő lehet, mivel az állami légijármű más kategória, mint a polgári légijármű. Az Lt. jelenleg is tartalmazza a fogalom-meghatározásoknál az állami légijármű fogalmát, amely a honvédelmi, vámhatósági, rendőrségi és határőrizeti szervek céljára szolgáló légijárművet jelenti.

A 7. §-hoz

A légijárművek üzemben tartási engedélyére vonatkozó rendelkezéseket szabályozza újra, amely alapján azon légijárművek esetében szükséges az üzemben tartási engedély, amelyek gazdasági célú légiközlekedési tevékenységeket végeznek.

A 8. §-hoz

A Honvédség alaprendeltetésének ellátása érdekében a katonai repülések sajátosságai a polgári léginavigációs szolgálatoknál összetettebb szolgálatok működését teszik szükségessé. A katonai repülésirányító szolgálat összefoglaló név, amely magában foglalja a katonai légiforgalmi irányító (military air traffic control), légi bevetés-irányító (air mission control), harctéri repülésirányító (JTAC/FAC) és a lőtéri repülésvezető (Range Control) szolgálatokat. Ezeknek a szolgálatoknak a működtetése a NATO integrált légvédelmi rendszeréhez történt csatlakozásból és a Honvédség más (pl.: V4 harccsoport, közvetlen légi támogatási képesség) nemzetközi szerepvállalásaiból eredő kötelezettség. A honvédelemért felelős miniszternek biztosítania kell, hogy a katonai repülésirányító szolgálat a polgári léginavigációs szolgálatokra előírttal azonos biztonsági garanciát nyújtó szinten és a műveleti elvárásoknak megfelelően működjön, beleértve a képzést is.

A 9. §-hoz

Repülésbiztonsági szempontból indokolt a vonatkozó szakasz kiegészítése.

A 10. §-hoz

A nemzetközi polgári repülésről Chicagóban, az 1944. évi december hó 7. napján aláírt Egyezmény és az annak módosításáról szóló jegyzőkönyvek kihirdetéséről szóló 1971. évi 25. törvényerejű rendelettel kihirdetett Chicagói Egyezmény 15., a nemzetközi polgári repülésről Chicagóban, az 1944. évi december hó 7. napján aláírt Egyezmény Függelékeinek kihirdetéséről szóló 2007. évi XLVI. törvénnyel kihirdetett Függeléke értelmében Magyarországnak - meghatározott tartalommal - elektronikus terep és akadály adatbázist kell létrehoznia. A § ezt az állami feladatot fogalmazza meg, megteremtve a jogszabályi alapot az adatbázis létrehozására és működtetésére. Az adatbázis adattartalmára, létrehozására és fenntartására kormányrendelet készül. Az erre vonatkozó felhatalmazás 2014. november 21-től már szerepel az Lt.-ben, azonban a feladat állami feladatként történő deklarációja jelenleg hiányzik.

A 11-12. §-hoz

Az Európai Unió szabályozásának való megfelelést a légiközlekedés területén az Európai Repülésbiztonsági Ügynökség (a továbbiakban: EASA) ellenőrzi szabványosítási vizsgálatok keretében. Az EASA e hatásköréhez kapcsolódóan a következő álláspontot fogalmazta meg az egyes szakszolgálati engedélyek kiadására vonatkozó feltételekkel kapcsolatban:

Azokon a területeken, ahol európai uniós jogi aktus rendelkezik a szakszolgálati engedély kiadásának feltételeiről, az uniós szabályozáson kívül a szakszolgálati engedély kiadására vonatkozó további nemzeti szabályok megállapítása (pl. erkölcsi bizonyítvány, egészségügyi alkalmassági szabályok, az alkohol- és kábítószer fogyasztásra vonatkozó nemzeti büntetőjogi szabályoknak való megfelelés) az európai jog megszegését jelenti.

Fentiek alapján tehát egyetlen tagállam sem szabhat meg a szakszolgálati engedély kiadásának feltételéül olyan szabályt, amelyet az EU jogi aktusában nem ír elő. A tagállamok ezeket a feltételeket legfeljebb a munkavégzés vagy a tevékenység ellátása vonatkozásában írhatják elő.

Hazánkban ilyen szabály az, hogy nem rendelkezhet szakszolgálati engedéllyel az, aki büntetett előéletű, kényszergyógykezelés alatt áll, a szakszolgálati tevékenység gyakorlásától eltiltották vagy gondnokság alá helyezték. Szükséges tehát a hazai szabályozásban e feltételeket áthelyezni a szakszolgálati engedély kiadásának és megőrzésének feltételei közül a szakszolgálati tevékenység ellátására és az ilyen célból történő foglalkoztatásra vonatkozó szabályok közé.

Külföldi állampolgár esetén a légiközlekedési hatóságnak a szakszolgálati engedélyt ugyanúgy ki kell adnia, ha az európai uniós szabályokat teljesíti, mint a magyar állampolgárnak. A jelenlegi szabályok szerint azonban a magyar állampolgártól erkölcsi bizonyítványt kell kérni, míg a külföldi állampolgárnak e feltételt nem kell teljesítenie. A teljesítendő feltételek tehát nem egyenlők.

Az EASA álláspontjából kiindulva továbbá kijelenthető, hogy a szakszolgálati engedély nem igazolhat közbiztonsági vagy egészségügyi alkalmasságot, hanem kizárólag csak szakmai felkészültséget.

A 13. §-hoz

Az Lt. alapján a HungaroControl Zrt. Budapest Liszt Ferenc Nemzetközi Repülőtéren repüléstájékoztató szolgálatot lát el, amelynek része a repülésmeteorológiai tájékoztatások közlése is, amelyhez repülőtéri meteorológiai irodát tart fenn és a szükséges infrastruktúrát működteti. Erre tekintettel indokolt a HungaroControl Zrt. tevékenységi körének kiegészítése a Budapest Liszt Ferenc Nemzetközi Repülőteret érintő repülésmeteorológiai feladatok ellátásával.

Tekintettel arra, hogy az Lt. 61/A. § (3) bekezdés a) pontja alapján a Budapest Liszt Ferenc Nemzetközi Repülőtérhez kapcsolódó légterekben a HungaroControl Zrt. látja el a légiforgalmi irányító szolgálatot, indokolt, hogy az ezen légterekben alkalmazott műszer szerinti repülési eljárásokat a lehető legmagasabb szintű szolgáltatás biztosítása érdekében szintén a HungaroControl Zrt. tervezze.

Az Lt. hatályos 61/A. § (6) bekezdése 2010. március 1-jei hatályba lépésére az államháztartásról szóló 1992. évi XXXVIII. törvény rendelkezései miatt volt szükség, amely korlátozta a HungaroControl Zrt. gazdasági társaságban történő tulajdonszerzési lehetőségeit. Tekintettel az államháztartásról szóló törvény ezen rendelkezésének hatályon kívül helyezésére, az Lt.-ben szereplő rendelkezés a HungaroControl Zrt. gazdasági lehetőségeit jelentősen lecsökkenti, így a HungaroControl Zrt. versenyképességének megőrzése, jelenlegi magas szolgáltatási színvonalának megtartása, valamint további fejlesztése érdekében indokolt a 61/A. § (6) bekezdés fentiek szerinti módosítása.

A 14. §-hoz

Technikai jellegű módosítás. A hatályos szöveg tartalmában nem változik, csupán az Lt. 51. § új (3) bekezdésére tekintettel szükséges a megfogalmazás pontosítása.

A 15. §-hoz

A katonai repülésirányító szolgálat összefoglaló név, amely magában foglalja a katonai légiforgalmi irányító (military air traffic control), légi bevetés-irányító (air mission control), harctéri repülésirányító (JTAC/FAC) és a lőtéri repülésvezető (Range Control) szolgálatokat. A módosításra az egységes szövegezés miatt van szükség.

A 16. §-hoz

Jelenleg folyamatban van a kapcsolódó, a repülések végrehajtásának, valamint a légiforgalmi szolgálatok ellátásának és eljárásainak szabályairól szóló új miniszteri rendeletek megalkotása, melynek során felülvizsgálatra került a hatályos rendeletek címe is. Mivel az air traffic management (ATM) körébe tartozó részletszabályok megalkotására szóló felhatalmazás kialakítása indokolt, így az érintett szabályozás tárgyköre szélesebb, mint amit a légiforgalmi irányítás kifejezés lefed. A módosítást indokolta továbbá, hogy a repülések végrehajtásának szabályairól szóló rendeletre vonatkozó rendelkezés az Lt. 52. § (4) bekezdésben is szerepel.

A 17. §-hoz

A légiforgalmi irányítói szakszolgálati engedélyekre és egyes tanúsításokra vonatkozó részletes szabályoknak a 216/2008/EK európai parlamenti és tanácsi rendelet értelmében történő meghatározásáról szóló, 2011. augusztus 10-i 805/2011/EU bizottsági rendelet 17. cikke alapján a szakszolgálati engedély birtokosa nem gyakorolhatja tevékenységét, ha egészségügyi alkalmasságának bármilyen csökkenéséről van tudomása, amely miatt nem tudja biztonságosan ellátni a feladatait. Az alkalmasságot károsan befolyásolhatja nem csak az egészségügyi állapot változása, hanem egyes szerek (például alkohol, kábítószer, pszichotróp anyagok) hatása, amelyekre a légiközlekedés biztonságának fenntartása érdekében fokozott figyelmet kell fordítani.

Erre tekintettel a léginavigációs szolgáltatónak eljárást kell kidolgoznia az egészségügyi alkalmasság csökkenésével kapcsolatos hatások kezelésére, amelynek része nem csak az orvosi alkalmasság ellenőrzése, de az alkalmasságot károsan befolyásoló szerek szűrése is.

A léginavigációs szolgálatok ellátására vonatkozó közös követelmények megállapításáról, valamint a 482/2008/EK és a 691/2010/EU rendelet módosításáról szóló, 2011. október 17-i 1035/2011/EU bizottsági végrehajtási rendelet II. Mellékletének 3.3. pontja hasonló feladatot állapít meg a légiforgalmi szolgáltató számára a mérnöki és műszaki személyzet vonatkozásában.

A 18. §-hoz

A 376/2014/EU rendelet előírja, hogy a tagállamokban letelepedett mindegyik szervezetnek kötelező jelentési rendszert kell létrehoznia az eseményekre vonatkozó adatok összegyűjtésének elősegítésére. Ezzel összhangban az Lt. módosítása tartalmazza, hogy a 376/2014/EU rendeletben előírt jelentési rendszert a repülésbiztonsági szervezeten belül kell végrehajtani.

A 19. §-hoz

A 376/2014/EU rendelet alapján új feladatként jelentkezik a szervezetek által tett bejelentések nyomon követése és egyes bejelentések elemzése. A törvény szerint ezen bejelentések nyomon követését a Közlekedésbiztonsági Szervezet (a továbbiakban: KBSZ) végzi együttműködve a légiközlekedési hatósággal, az egyes közvetlenül a KBSZ-hez érkező bejelentések elemzését pedig a légiközlekedési hatóság a KBSZ-el együttműködve végzi.

A 20. §-hoz és az 1. melléklethez

A légiközlekedési hatóság által végzett felügyeleti díjakra vonatkozó rendelkezéseket, a melléklet a felügyeleti díj éves összegét határozza meg. A légiközlekedési hatósági szolgáltatások díjait jelenleg a légi közlekedéssel kapcsolatos hatósági eljárások díjairól szóló 3/2002. (VI. 20.) GKM rendelet tartalmazza.

A 21. §-hoz

Az állami célú légiközlekedés, az ellenőrzött repülőtér és a repülőtér fogalmának pontosítását tartalmazza, továbbá új fogalomként kerül bevezetésre a pilóta nélküli légijármű, a pilóta nélküli légijármű rendszer, a repülőmodell, a katonai körzet, a repülőeszköz és a siklórepülő eszköz.

A 22-23. §-hoz

Felhatalmazó rendelkezés pontosító módosítását és új felhatalmazásokat tartalmaz.

A 24. §-hoz

Az Lt. jogharmonizációs záradékát egészíti ki a módosításokkal összhangban.

A 25. §-hoz

Pontosító módosításokat tartalmaz.

A katonai repülésirányító szolgálat megnevezés új NATO terminológia szerinti összefoglaló név, amely magában foglalja a katonai légiforgalmi irányító (military air traffic control), légi bevetés-irányító (air mission control), harctéri repülésirányító (JTAC/FAC) és a lőtéri repülésvezető (Range Control) szolgálatokat. Az Lt. 52/A. §-ának módosítása az új terminológia használatának felel meg, a korábbi légvédelmi irányító szolgálat a légi-bevetés irányító szolgálatnak felel meg.

A 26. §-hoz

Az Lt. módosításokkal összhangban egyes rendelkezéseket helyez hatályon kívül.

A 27. §-hoz

Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény módosítását tartalmazza. Ebben előírja, hogy a légi-, a vasúti és a víziközlekedési balesetek és egyéb közlekedési események szakmai vizsgálatáról szóló törvényben, valamint a polgári légiközlekedési balesetek és repülőesemények vizsgálatáról és megelőzéséről és a 94/56/EK irányelv hatályon kívül helyezéséről szóló, 2010. október 20-i 996/2010/EU európai parlamenti és tanácsi rendeletben meghatározott szakmai vizsgálat során, a közlekedésbiztonsági szerv írásbeli megkeresésére a kezelést végző orvos, valamint az egészségbiztosítási szerv az érintett egészségügyi és a megkereső szerv által törvény alapján kezelhető, az azonosításhoz szükséges személyazonosító adatait átadja a megkereső szervnek.

A 28. §-hoz

A légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény (a továbbiakban: Kbvt.) a 376/2014/EU rendelet végrehajtását szolgáló rendelkezéseket tartalmaz, így indokolt a törvény hatályát kiegészíteni a közlekedési baleset és egyéb közlekedési esemény bejelentésére vonatkozó rendelkezéssel.

A 29. §-hoz

Célja a hatályos rendelkezések pontosítása a polgári repülés területén közös szabályokról és az Európai Repülésbiztonsági Ügynökség létrehozásáról, valamint a 91/670/EK tanácsi rendelet, 1592/2002/EK rendelet és a 2004/36/EK irányelv hatályon kívül helyezéséről szóló, 2008. február 20-i 216/2008/EK európai parlamenti és tanácsi rendelet (a továbbiakban: EK-rendelet) rendelkezéseinek a nemzeti hatáskörbe tartozó légijárművekre történő kiterjesztésére, továbbá a 376/2014/EU rendelet egyes rendelkezései alkalmazásának elrendelése a nemzeti hatáskörbe tartozó légijárművekre vonatkozóan, ezzel megteremtve a szabályozási összhangot az uniós hatáskörbe és a nemzeti hatáskörbe tartozó légijárművekkel történő események bejelentése tárgyában.

A 30. §-hoz

Jogharmonizációs célú módosítást tartalmaz, tekintettel arra, hogy az Európai Parlament és a Tanács 2009/18/EK irányelve meghatározza, hogy egyes rendelkezések tekintetében az IMO 1997. november 27-i a 849(20) közgyűlési határozatához csatolt, a tengeri balesetek és események kivizsgálásának szabályzatának, valamint az IMO Tengerbiztonsági Bizottságának és Tengerikörnyezet-védelmi Bizottságának 2008. december 18-i MSC-MEPC.3/Circ.1 számú körlevelében található meghatározásoknak a naprakész változatát kell alkalmazni.

A törvény a jelenleg hatályos IMO szabályzat és körlevél naprakész változata szerinti meghatározásokat tartalmazza.

A 31. §-hoz

A 376/2014/EU rendelet alapján új közfeladatként jelentkezik a szervezetek által tett bejelentések nyomon követése és egyes bejelentések elemzése. A törvény szerint ezen bejelentések nyomon követését a KBSZ végzi együttműködve a légiközlekedési hatósággal, az egyes közvetlenül a KBSZ-hez érkező bejelentések elemzését, pedig a légiközlekedési hatóság a KBSZ-el együttműködve végzi. Jelenleg évente nagyságrendileg 500 olyan bejelentés érkezik, amelynek az elemzését, nyomon követését a 376/2014/EU rendelet alapján el kell végezni. Tekintettel azonban arra, hogy a 376/2014/EU rendelet értelmében megváltozik a bejelentésre köteles események köre, becsléseink szerint várhatóan a bejelentések száma 50%-kal emelkedni fog.

A 32. §-hoz

A 376/2014/EU rendeletre figyelemmel pontosítja a közlekedésbiztonsági szerv 24 órás baleseti ügyeleti szolgálatának feladatait, valamint a kialakult gyakorlat alapján a közlekedési baleset és egyéb közlekedési esemény szakmai vizsgálatával összefüggésben indult közigazgatási hatósági eljárás, szabálysértési és büntetőeljárás során a közlekedésbiztonsági szerv, a hatóságok és az eljáró szervek közötti együttműködést.

A 33. §-hoz

A 376/2014/EU rendeletre tekintettel pontosítja a közeledésbiztonsági szerv által létrehozott és működtetett adatbázisra vonatkozó rendelkezéseket, valamint rendelkezéseket tartalmaz a 376/2014/EU rendeletben meghatározott tagállami feladatoknak a közlekedésbiztonsági szerv által történő ellátásáról.

A 34. §-hoz

Az Európai Vasúti Ügynökség (ERA) 2012-ben Magyarországon auditot tartott. Az audit eredményét az Audit Assesment Report tartalmazza, amely megállapítja, hogy a közlekedésbiztonsági szerv által lefolytatott szakmai vizsgálatnak ki kell terjednie a biztonság-irányítási rendszer megfelelő működésére vonatkozó „responsibility” tárgykörére is. Tekintettel arra, hogy szakmai vizsgálat alapelve, hogy nem irányulhat a felelősség vagy vétkesség megállapítására, így a törvény egyértelmű szabályokat állapít meg arra vonatkozóan, hogy a szakmai vizsgálatnak a biztonságirányítási rendszer elemeinek és a rendszerhez kapcsolódó feladatok végrehajtásának vizsgálatára is ki kell terjednie.

A 35. §-hoz

Rendelkezéseket tartalmaz arra vonatkozóan, hogy a közlekedésbiztonsági szerv előzetes értesítés nélkül hozzáférhessen a közlekedési baleset és az egyéb közlekedési esemény, a repülőesemény és a váratlan vasúti esemény helyszínéhez, az eseménnyel érintett járműhöz, járműtípushoz, az eseménnyel érintett jármű rakományához vagy roncsához, az eseménnyel érintett infrastruktúrához, a forgalomirányító és jelzőberendezésekhez, tekintettel arra, hogy a közlekedésbiztonsági szerv feladata, hogy a szakmai vizsgálatot a lehető leghamarabb indítsa meg, valamint a szakmai vizsgálat hatékony lefolytatása indokolttá teszi, hogy az esemény helyszínén a lehető leghamarabb, a helyszín megváltoztatását megelőzően megkezdhesse a vizsgálatokat. A szakmai vizsgálat lefolytatása érdekében bővíti azon (az eseményekkel érintett) személyek körét, akik egészségügyi vizsgálati eredményeihez a közlekedésbiztonsági szerv hozzáférhet.

Továbbá az áldozatok jogaira vonatkozóan tartalmaz rendelkezéseket a vasúti és víziközlekedési balesetek vagy események esetén, a légi-, a vasúti és a víziközlekedési balesetek és egyéb közlekedési események szakmai vizsgálatáról szóló törvényben, valamint a polgári légiközlekedési balesetek és repülőesemények vizsgálatáról és megelőzéséről és a 94/56/EK irányelv hatályon kívül helyezéséről szóló, 2010. október 20-i 996/2010/EU európai parlamenti és tanácsi rendeletben meghatározott szabályokkal összhangban és felhatalmazást ad a közlekedésbiztonsági szervnek, hogy információkat közöljön az áldozatokkal és azok hozzátartozóival vagy azok képviselőivel, továbbá nyilvánosságra hozza az eseményvizsgálat során feltárt tényekkel és az eseményvizsgálat során követett eljárással kapcsolatos információkat, a személyes adatok védelmére vonatkozó szabályok figyelembevételével.

A 36-39. §-hoz

Rendelkezéseket állapít meg a nemzeti hatáskörbe tartozó légijárművekkel kapcsolatos jelentős légiközlekedési kockázatot magukba hordozó események bejelentésére, összhangban a 376/2014/EU meghatározott szabályokkal, valamint a bejelentéssel, a szakmai vizsgálat megindításával és az értesítési kötelezettséggel kapcsolatos rendelkezéseket újraszerkeszti.

A 40., 42-43. §-hoz

A 376/2014/EU rendelet harmonizációjára tekintettel folyamatban van a légiközlekedési balesetek, a repülőesemények és a légiközlekedési rendellenességek szakmai vizsgálatának szabályairól szóló 123/2005. (XII. 29.) GKM rendelet módosítása, amelynek során felmerült, hogy több, jelenleg rendeleti szintű rendelkezés törvényi szintű szabályozást igényel. A § az említett GKM rendeletben szereplő szabályozást emeli át a Kbvt.-be.

A 41. §-hoz

Pontosítja a helyszín fogalmával kapcsolatos rendelkezéseket, valamint kiegészíti a szakmai vizsgálatban közreműködők körét a 376/2014/EU rendeletben meghatározott szervezetekkel.

A 44. §-hoz

Egyes közlekedési balesetek, illetve egyéb közlekedési események esetében előfordulhat, hogy nagyszámú érintett szakszemélyzet van, olyanok is, akiknek nem volt közrehatásuk az esemény bekövetkezésében. A hatályos szabályozás szerint azonban minden érintett szakszemélyzetnek meg kell küldeni a zárójelentés-tervezetet. A törvény kiegészíti a hatályos rendelkezéseket azzal, hogy a zárójelentés-tervezetet csak az eseményben közrehatása miatt érintett szakszemélyzetnek kell megküldeni.

A 45. §-hoz

A hatályos Kbvt. is előírja a zárójelentés honlapon való közzétételét a légiközlekedési rendellenesség vizsgálatával kapcsolatban készített zárójelentés kivételével. A 376/2014/EU rendelet hatályba lépésével megszűnik a légiközlekedési rendellenesség fogalom, ezért az erre utaló rendelkezés hatályon kívül helyezését valósítja meg a szakasz újraszabályozása.

A 46. §-hoz

A nemzetközi gyakorlatnak és a polgári légiközlekedési balesetek és repülőesemények vizsgálatáról és megelőzéséről és a 94/56/EK irányelv hatályon kívül helyezéséről szóló, 2010. október 20-i 996/2010/EU európai parlamenti és tanácsi rendelet (a továbbiakban: EU-rendelet) rendelkezéseivel összhangban tartalmazza, hogy a közlekedésbiztonsági szerv a közlekedésbiztonság javítása és a balesetek megelőzése érdekében, a közlekedési balesetek vagy egyéb közlekedési események bejelentése, vagy a szakmai vizsgálat, vizsgálatok során tudomására jutott információk alapján, egy témakör alaposabb vizsgálatára kiterjedő tematikus vizsgálatot indíthat. A tematikus vizsgálat olyan, általában több szakmai vizsgálat során feltárt problémák, hibák, nem megfelelő gyakorlat részletes, az esetek összevetését, és mélyebb elemzését tartalmazó vizsgálat, amely a hasonló hibák kiküszöbölése és ezen keresztül a balesetek bekövetkezése érdekében ajánlásokat fogalmaz meg.

A 47. §-hoz

Kiegészítő szabályokat tartalmaz a közlekedésbiztonsági szerv adatkezelésére. A közlekedési balesetben vagy egyéb közlekedési eseményben érintett jármű személyzete tagjainak, az érintett jármű, infrastruktúra üzemeltetésében, karbantartásában, kiszolgálásában részt vevő vagy forgalmi irányítását, tájékoztatását ellátó személy esetén felhatalmazást ad a közlekedésbiztonsági szervnek a személy egészségi állapotára vonatkozó különleges adatok kezelése mellett, a szakszemélyzet feladatainak ellátásával összefüggő egészségügyi vizsgálatával kapcsolatos különleges adatok kezelésére is, figyelemmel arra, hogy a szakmai vizsgálatnak ki kell terjednie a szakszemélyzet által ellátott feladatokra és ezzel összefüggésben arra is, hogy az adott személy egészségi szempontból alkalmas volt-e a feladatai ellátására.

A 48-49. §-hoz

Az EU-rendelet, illetve a Kbvt. megszegőivel szemben kiszabható bírság kivetésének, beszedésének, kezelésének és nyilvántartásának részletes szabályait tartalmazza.

Az 50. §-hoz

Az uniós jogi aktussal történő harmonizációt tartalmazza.

Az 51. §-hoz

A módosításokkal összhangban, valamint pontosító rendelkezések szövegcserés módosítását tartalmazza.

Az 52. §-hoz

A módosításokkal összhangban egyes rendelkezéseket helyez hatályon kívül.

Az 53. §-hoz

A veszélyes áruk szárazföldi szállításáról szóló 2008/68/EK irányelv az ADN Megállapodáshoz csatolt Szabályzat előírásainak alkalmazását rendelte el a tagállamok közötti nemzetközi és tagállamokon belüli belföldi belvízi szállításokra. Az irányelv 6. cikk (5) bekezdése szerint „kivételesen és csak akkor, ha a biztonság nem sérül, bármely tagállam adhat ki egyedi engedélyeket olyan, saját területén belüli veszélyesáru-szállítási műveletek elvégzésére, amelyeket ez az irányelv megtilt, vagy veszélyesáru-szállítási műveleteknek az ezen irányelvben előírt feltételektől eltérő feltételekkel történő elvégzésére, ha jól meghatározott, időben behatárolt szállítási műveletekről van szó.”

Az irányelv átültetésekor a 6. cikk (5) bekezdése nem került át a magyar jogrendbe, mivel nem tartalmazott kötelezettséget, csupán lehetőséget. Az irányelv eredeti jogharmonizációs javaslata, illetve az ADN Megállapodáshoz csatolt Szabályzat kihirdetéséhez készült megfelelési táblázat kidolgozásakor nem került sor a 6. cikk (5) bekezdése átvételére.

Az azóta eltelt időben (különösen a katasztrófavédelmi hatóságot a belvízi veszélyes áru szállítás ellenőrzésére feljogosító 312/2011. (XII. 23.) Korm. rendelet hatálybalépése után) merült fel az a probléma, hogy az augusztus 20-i budapesti tűzijátékokhoz a Dunán szállított veszélyes áruknak (tűzijáték testek) a kilövés helyére történő szállítása során praktikusan nem tarthatók be az ADN Szabályzat előírásai, ehelyett azonban a hajózási hatóság által elrendelt forgalmi zárlat, a rendőrség és a katasztrófavédelmi hatóság kísérő hajói és egyéb biztonsági előírások kellő biztonságot nyújtanak a szállítás és a lebonyolítás során.

Az egyértelmű jogi helyzet kialakítása érdekében célszerű az irányelv adta lehetőséget beemelni a törvénybe.

-----STARTING---POINT---VEGE---

Az 54. §-hoz

Hatályba léptető rendelkezés.

Az 55. §-hoz

Jogharmonizációs záradék.