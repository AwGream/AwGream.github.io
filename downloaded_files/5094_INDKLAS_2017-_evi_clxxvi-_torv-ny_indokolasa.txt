2017. évi CLXXVI. törvény indokolása

a Magyarország Kormánya és Mongólia Kormánya között a Magyarország és Mongólia közötti kétoldalú nemzetközi szerződések hatályának rendezéséről szóló Jegyzőkönyv kihirdetéséről

-----STARTING---POINT---ALTALANOS---

Általános indokolás

Jelen törvény célja a Magyarország Kormánya és Mongólia Kormánya között a Magyarország és Mongólia közötti kétoldalú nemzetközi szerződések hatályának rendezéséről szóló, 2016. január 25-én, Ulánbátorban aláírt Jegyzőkönyv (a továbbiakban: Jegyzőkönyv) kihirdetése.

A Magyar Köztársaság és egyes volt szocialista országok között a szerződéses kapcsolatok felülvizsgálatáról szóló 2053/2003. (III. 27.) Korm. határozat alapján a Külgazdasági és Külügyminisztérium feladata Magyarország volt szocialista országokkal kötött nemzetközi szerződéseinek áttekintése és a hatályban tartandó megállapodások beazonosítása.

Figyelemmel arra, hogy a Kormány a Keleti Nyitás politikájának részeként törekszik a magyar-mongol kapcsolatrendszer sokoldalú fejlesztésére, a fenti Korm. határozat alapján 2013-ban megkezdődtek Magyarország és Mongólia között a tárgyalások a két ország nemzetközi szerződéses kapcsolatainak felülvizsgálata tárgyában annak megállapítása végett, hogy a felek mely megállapodásokat kívánják hatályban tartani, és melyeket nem. A tárgyalások eredményeképp 11 megállapodás hatályban tartásáról döntöttek a felek. Az erről szóló Jegyzőkönyvet a felek 2016. január 25-én, Ulánbátorban írták alá, amelyre a miniszterelnök a 8/2016. (I. 22.) ME határozatával adott felhatalmazást.

A Jegyzőkönyv angol és magyar szövegében pontosításokra jegyzékváltás formájában került sor, összhangban a 1987. évi 12. törvényerejű rendelettel kihirdetett, a szerződések jogáról szóló Bécsi Egyezmény 79. cikk 1. bekezdésének b) pontjával. A magyar fél 2017. április 7-i keltezésű jegyzékében foglalt, a Jegyzőkönyv kijavítására vonatkozó javaslatot a mongol fél május 12-i keltezésű jegyzékében fogadta el. A törvény a pontosítás következtében előállt, egységes szöveget tartalmazza.

A Jegyzőkönyv a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) alapján nemzetközi szerződésnek minősül, ezért annak végleges szövegének megállapítására, illetve a kötelező hatály elismerésére az Nsztv. rendelkezéseit kell alkalmazni.

-----STARTING---POINT---RESZLETES---

Részletes indokolás

Az 1. §-hoz

Az Nsztv. 7. § (1) bekezdés a) pontjára, és a 7. § (3) bekezdésére figyelemmel, a Jegyzőkönyv kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Jegyzőkönyvet az Nsztv. 9. §-a értelmében törvénnyel szükséges kihirdetni.

A 3. §-hoz

Az Nsztv. 10. § (1) bekezdés b) pontjában, illetve a 10. § (2) bekezdésében foglaltaknak megfelelően, a törvényjavaslat e szakasza rögzíti a belső jogba transzformált Jegyzőkönyv hiteles angol és magyar nyelvű szövegét. A Jegyzőkönyv leglényegesebb pontjait az alábbiakban foglaljuk össze:

A Jegyzőkönyv 5 cikkből áll, és a Magyarország és Mongólia között 2016. január 22-ig megkötött valamennyi kétoldalú nemzetközi szerződés hatályát, jogi sorsát rendezi. A Melléklet a Jegyzőkönyv szerves részét képezi, és azzal egyidejűleg lép hatályba (1-3. cikk).

A 4. cikk rögzíti, hogy a Jegyzőkönyv kizárólag nemzetközi szerződésekre vonatkozik, a magyar-mongol tárcaközi, intézményközi megállapodások nem képezték a tárgyalások során folytatott vizsgálat tárgyát.

A Jegyzőkönyv 5. cikke rendelkezik annak hatálybalépéséről, amely jegyzékváltással történik.

A Melléklet tartalmazza a Magyarország és Mongólia között hatályban tartandó nemzetközi szerződéseket.

A 4-5. §-hoz

Ez a törvény a kihirdetését követő napon lép hatályba. A Jegyzőkönyv 6. cikke szerint a Jegyzőkönyv az azt követő 30. (harmincadik) napon lép hatályba, amikor a Felek írásban értesítik egymást a kötelező hatály elismeréséhez szükséges jogi feltételek teljesítéséről.

A Jegyzőkönyv hatálybalépésének naptári napját, továbbá a kihirdető jogszabálynak a Jegyzőkönyv kihirdetéséről rendelkező 2. és 3. § hatálybalépésnek, valamint az 5. §-ban található hatályvesztések naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.

A 6. §-hoz

A Jegyzőkönyv hatálybalépésével egyidejűleg szükségessé válik a Jegyzőkönyv értelmében hatályukat vesztő nemzetközi szerződéseket kihirdető jogszabályok deregulálása.