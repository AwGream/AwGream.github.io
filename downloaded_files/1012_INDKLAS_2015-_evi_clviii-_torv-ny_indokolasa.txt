2015. évi CLVIII. törvény indokolása

az Európai Űrügynökséget létrehozó Alapokmány kihirdetéséről

Általános indokolás

Az Alapokmány az Európai Űrügynökség létrehozásáról (továbbiakban: ESA Alapokmány) a korábbi Európai Űrkutatási Szervezet és az Európai Hordozórakéta Fejlesztési Szervezet összeolvadásával életre hívott Európai Űrügynökség (a továbbiakban: ESA) 10 alapító tagállama között megkötött nemzetközi szerződés. Az 1975-ös párizsi Meghatalmazottak Konferenciája által szövegezett dokumentumot 1975. május 30-án nyitották meg aláírásra és 1980. október 30-án lépett hatályba.

Az ESA Alapokmány az ESA alapvető céljaiként határozza meg, hogy elősegítse az európai államok közötti békés célú együttműködést az űrkutatás, az űrtechnológia fejlesztés és az űralkalmazások kidolgozása, hasznosítása területén. Fenti célok elérése érdekében kialakítja a szervezet működését meghatározó intézményi struktúrát, valamint meghatározza az ESA tevékenységeit szabályozó elveket és az ESA rendelkezésére bocsátott erőforrások felhasználásának módjait.

Az ESA Alapokmányhoz csatolt Mellékletek szabályozzák az ESA-t megillető kiváltságokat és mentességeket, a Pénzügyi Rendelkezések révén a szervezet gazdasági irányításának egyes részleteit, az önkéntes programokban való részvétel előírásait, a nemzeti űrprogramok nemzetközivé tételének lehetőségét, valamint az ESA iparpolitikáját. A pénzügyi irányítást és az iparpolitikát érintő rendelkezések az ESA-ban való teljesjogú magyar tagság esetén kiemelt jelentőséggel bírnak majd a tevékenységekben történő magyar részvétellel járó nemzetgazdasági előnyök hatékony kihasználásának szempontjából.

A Magyarország Kormánya és az Európai Űrügynökség között Magyarország csatlakozásáról az Európai Űrügynökséget létrehozó Alapokmányhoz és az erre vonatkozó szerződési feltételekről szóló Megállapodás kihirdetéséről szóló 1594/2014. (XI. 3.) Korm. határozat 8. pontja felhívja a nemzeti fejlesztési minisztert, hogy tegye meg a szükséges lépéseket többek között az Európai Űrügynökség Létrehozásáról szóló Alapokmányhoz történő csatlakozásunk érdekében.

A nemzetközi szerződésekkel kapcsolatos eljárásról szóló 2005. évi L. törvény rendelkezései alapján, valamint az Alaptörvény rendelkezései szerint az ESA Alapokmányt és az azzal összefüggő további két nemzetközi szerződést törvényben kell kihirdetni.

Részletes indokolás

Az 1. §-hoz

Rendelkezés az Alapokmány kötelező hatályának elismeréséről.

A 2. §-hoz

A törvény kihirdeti az Európai Űrügynökség Alapokmányát.

A 3. §-hoz

A 3. § az Alapokmány angol nyelven hiteles szövegét és annak hivatalos magyar nyelvű fordítását tartalmazza a nemzetközi szerződésekkel kapcsolatos eljárásról szóló 2005. évi L. törvény 10. § (2) bekezdésének megfelelően.

A 4. §-hoz

A 4. § a törvény hatályba léptető rendelkezéseit tartalmazza és a nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés f) pontjának megfelelően rögzíti, hogy a törvény végrehajtásáról az űrkutatásért felelős miniszter gondoskodik.

Tekintettel arra, hogy a törvény hatálybalépésének pontos napja nem ismert, e szakasz rendelkezik a szerződés hatálybalépésének feltételeiről és arról, hogy tényleges hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.