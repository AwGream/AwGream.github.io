1997. évi XCIV. törvény indokolása

a Magyar Köztársaság és Ausztrália között a bűnügyi jogsegélyről szóló, Budapesten, az 1995. év október hónapjának 25. napján aláírt szerződés kihirdetéséről

Indokolás

1995. október 25-én Budapesten aláírták a Magyar Köztársaság és Ausztrália közötti bűnügyi jogsegélyről szóló szerződést, amely 1997. április 25-én hatályba lépett.

Korábban a két állam között ilyen tárgyú szerződés nem volt. A szerződő felek szándéka a bűnügyi jogsegélyszerződés létrehozatalára egyrészről a kölcsönös bizalom jele egymás igazságszolgáltatásában azt illetően, hogy a másik fél tiszteletben tartja a büntetőeljárásnak a tisztességes eljárást biztosító alapelveit, másrészről tanúskodik a két állam elkötelezettségéről a bűnözés elleni nemzetközi küzdelemben. A szerződés lehetővé teszi, hogy a büntető ügyekben eljáró magyar és ausztrál hatóságok segítséget kérjenek és nyújtsanak egymásnak bűncselekmények felderítésében és az elkövető felelősségre vonásában. A szerződés részletesen szabályozza a bűnügyi jogsegély nyújtásának feltételeit. Magyarország több évtizedes törekvésének eredményeként egyre több olyan állammal jött létre bűnügyi jogsegélyszerződés, amelyekkel való együttműködés a hatékony bűnüldözés érdekében szükséges. Az európai bűnügyi jogsegélyegyezmény (1994. évi XIX. tv.) lényegében valamennyi európai állam vonatkozásában lehetővé teszi és szabályozza a bűnügyi jogsegélyt. Az Amerikai Egyesült Államokkal kötött bűnügyi jogsegély szerződés 1997. március 18-án lépett hatályba. A Magyarország és Kanada közötti bűnügyi jogsegélyszerződés (1996. évi XCIV. tv.) 1996. szeptember 1-je óta van hatályban. E szerződések rendezett alapokra helyezik a magyarországi bűnelkövetés struktúrája szempontjából legjelentősebb államokkal fennálló bűnügyi jogsegély kapcsolatokat.

A Magyar Köztársaság és Ausztrália között a bűnügyi jogsegélyről kötött szerződést az Országgyűlés 69/1996. (IX. 13.) OGY határozatával erősítette meg. A szerződést a jogalkotásról szóló 1987. évi XI. törvény 16. §-ának (1) bekezdése értelmében törvénnyel kell kihirdetni.