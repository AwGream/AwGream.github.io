2011. évi CCIII. törvény indokolása

az országgyűlési képviselők választásáról

-----STARTING---POINT---ALTALANOS--- 

Hazánkban jelenleg vegyes választási rendszerben szerezhető parlamenti mandátum. Ez egy kétfordulós, kétszavazatos, töredékszavazat-visszaszámláló rendszer, amely a legkisebb szavazatveszteség érdekében kombinálja a többségi (egyéni) és az arányos (pártlistás) rendszert. A jelenleg hatályos választójogi szabályozás alapján, a határon túli nemzettársaink nem rendelkeznek a magyarországi országgyűlési választások során szavazati joggal, továbbá a Magyarországon élő nemzetiségek országgyűlési képviselete sem megoldott.

Az első szabadon választott Országgyűlés 1990. május 2-át követő megalakulása óta többször felmerült az igény az országgyűlési képviselők létszámának csökkentésére, azonban a szinte töretlenül meglévő társadalmi konszenzus ellenére az ehhez szükséges parlamenti többséget nem sikerült megteremteni a rendszerváltoztatás óta eltelt öt választási ciklusban. Az Országgyűlés 2010. május 20-ai ülésén úgy döntött hogy az országgyűlési képviselők létszáma - a hatálybalépés idejéről szóló külön törvény elfogadását követően - legfeljebb 200 fő legyen.

Az Európai Unió 27 tagállama közül 24 országban, továbbá - Ukrajna kivételével - valamennyi Magyarországgal szomszédos államban biztosított a határokon kívül élő állampolgárok szavazati joga.

Az Országgyűlés 2011. április 5-én elfogadta Magyarország Alaptörvényét (a továbbiakban: Alaptörvény), amely hosszú évek után megteremti annak alkotmányos alapját, hogy az eddig megoldatlan problémák törvényi szinten rendezésre kerüljenek.

A választókerületek jelenlegi beosztását az országgyűlési egyéni és területi választókerületek megállapításáról szóló 2/1990. (I. 11.) MT rendelet tartalmazza, amelyet alkotmányellenessége miatt 2011. december 31-ei hatállyal az Alkotmánybíróság 193/2010. (XII. 8.) AB határozatával megsemmisített és előírta, hogy a választókerületek határait törvényi szinten kell meghatározni. A választókerületek stabilitása érdekében a törvény sarkalatos törvény mellékletében szabályozza az egyéni választókerületek sorszámát, székhelyét és területi beosztását.

A törvény megőrzi az 1989-ben kialakított vegyes választási rendszer legfontosabb elemeit [kétszavazatos, töredékszavazat-visszaszámláló, a leadott szavazatok minél nagyobb arányú hasznosulását biztosító, a többségi (egyéni) és az arányos (pártlistás) rendszert kombinációja].

Ezek érvényesüléséhez azonban az országgyűlési képviselők létszámának nagyarányú csökkentése következtében a területi listák fenntartása nem lehetséges.

A törvény a határon túl élők szavazati jogának biztosítása mellett szabályozza a nemzetiségek parlamenti képviseletének feltételeit is. A nemzetiségek számára kedvezményes mandátum megszerzésének lehetőségét biztosítja, illetve azon nemzetiségek számára, melyek nem szerzik meg a kedvezményes mandátumot, a nemzetiségi szószóló jogintézményének megteremtésével biztosítja az Országgyűlés munkájában való részvételt.

-----STARTING---POINT---RESZLETES---

Az 1. §-hoz

Értelmező rendelkezésként a lakóhely és a párt választójogi fogalmát definiálja.

A 2. §-hoz

A választójog gyakorlására jogosultak meghatározását tartalmazza. Választójogát minden magyar állampolgár szabad akaratából, külső befolyástól mentesen gyakorolja. Az Alaptörvény rendelkezése szerint a választójog gyakorlására országgyűlési választásokon minden magyar állampolgár jogosult, ezáltal a törvény biztosítja a Magyarország területén túl élő magyarok számára választójoguk gyakorlását hazánk országgyűlési választásain.

A 3. §-hoz

Az országgyűlési képviselők száma a választójogi reform eredményeként összesen százkilencvenkilenc, melyből százhat mandátum egyéni választókerületben, kilencvenhárom országos listán osztható ki.

A 4. §-hoz

Az 22/2005. (VI. 17.) AB határozatban az Alkotmánybíróság megállapította, hogy az egyenlő választójog alapelvéből következő alkotmányos követelmény, hogy az egyéni választókerületekben a választásra jogosultak száma a lehető legkisebb mértékben térjen el egymástól.

Mivel mindezidáig egyes egyéni választókerületek között az eltérés e tekintetben messze meghaladta az Alkotmánybíróság által még elfogadhatónak ítélt mértéket, ezért a törvény a fentiek figyelembe vételével állapította meg az egyéni választókerületekre vonatkozó rendelkezéseket.

Ez alapján az egyéni választókerületeket - melyekben választókerületenként csak egy országgyűlési képviselő választható meg - úgy kell kialakítani, hogy azok ne lépjék át a megyehatárokat, a főváros határát, összefüggő területet alkossanak és a választásra jogosultak száma megközelítőleg azonos legyen. Az eltérés mértéke pedig kizárólag abban az esetben haladhatja meg a még elfogadható 15%-ot, ha a törvényben meghatározott fenti szempontok figyelembevételével - például a migráció következtében - ez az eltérés objektív okok miatt már nem tartható.

Annak érdekében, hogy a kisebb eltérések miatt ne kelljen gyakran módosítani az egyéni választókerületeket, más országok gyakorlatát figyelembe véve, a törvény akkor teszi kötelezővé az Országgyűlés számára a választókerületek határainak megváltoztatását, ha az eltérés meghaladja a 20%-os mértéket.

A 22/2005. (VI. 17.) AB határozat ugyanakkor azt is kimondta, hogy alkotmányossági szempontból rendkívül aggályos, ha a választásokat közvetlenül megelőző időszakban kerül sor a törvénymódosításra és annak megfelelően az egyéni választókerületek területének átfogó felülvizsgálatára.

Ezért a törvény rögzíti, hogy az általános országgyűlési választást megelőző év első napja és az általános országgyűlési választás befejezése közötti időben nem kerülhet sor az egyéni választókerületi határok módosítására.

Az 5-6. §-hoz

Az egyéni választókerületi jelöltté válás feltételeit tartalmazza. Egyéni választókerületi jelölt párt jelöltjeként, vagy független jelöltként indulhat az országgyűlési választásokon. Rögzíti, hogy két vagy több párt adott választókerületben akár együttesen és közösen is támogathat egy jelöltet. Garanciális elemként rögzíti, hogy egy jelölt csakis egy választókerületben lehet egyéni jelölt. Tekintettel a választókerületek területének, ezáltal az egy választókerületre eső választópolgárok számának növekedésére, a jelöléshez legalább ezerötszáz, az adott egyéni választókerület névjegyzékében szereplő választópolgár ajánlása szükséges. Garanciális elemként rögzíti, hogy minden névjegyzékben szereplő választópolgár csak egy jelöltet támogathat ajánlásával, és kizárólag a lakóhelye szerinti egyéni választókerület jelöltjét.

A 7-9. §-hoz

Az országos lista állításának feltételeit tartalmazza. Országos lista kétféleképpen állítható: pártlistaként vagy nemzetiségi listaként. Pártlistát kizárólag az a párt állíthat, amely - legalább kilenc megyében és Budapesten - legalább huszonhét egyéni választókerületben önállóan jelöltet állított. Két vagy több párt közös egyéni választókerületi jelöltállításuk alapján - kizárólag ugyanazon pártok részvételével - közös pártlistát is állíthat. Garanciális elemként rögzíti, hogy egy párt kizárólag egy - önálló vagy közös - pártlista állításában vehet részt.

Rögzíti, hogy pártlistán legfeljebb háromszor annyi jelölt szerepelhet, mint az országos listán megszerezhető mandátumok száma.

Garanciális elemként meghatározza a törvény, hogy országos nemzetiségi önkormányzat csakis nemzetiségi listát állíthat, továbbá hogy a nemzetiségi lista állításához a névjegyzékben nemzetiségi választópolgárként szereplő választópolgárok legalább egy százalékának ajánlása, de legfeljebb ezerötszáz ajánlás szükséges. A nemzetiségi listán a névjegyzékben az adott nemzetiség választópolgáraként szereplő választópolgár lehet jelölt. Ez kizárja annak lehetőségét, hogy egy személy nemzetiségi és pártlistán egyszerre legyen jelölt. Két vagy több országos nemzetiségi önkormányzat - szemben a pártlistáknál biztosított közös lista állításának lehetőségével - nem állíthat közös nemzetiségi listát.

A 10. §-hoz

Egy személy csak egy országos listán fogadhat el jelölést, a törvény kizárja annak lehetőségét, hogy valaki egyszerre szerepeljen nemzetiségi listán és pártlistán, több pártlistán, vagy több nemzetiségi listán jelöltként. Párt által egyéni választókerületben jelölt személy csak ugyanazon párt pártlistáján szerepelhet jelöltként, a törvény nem teszi lehetővé más párt listáján történő szereplést az egyéni jelöltek számára.

A 11-12. §-hoz

Az országgyűlési képviselők választása egyfordulós, melyen magyarországi lakóhellyel rendelkező választópolgár egyéni választókerületi jelöltre és pártlistára; magyarországi lakóhellyel rendelkező, a névjegyzékben nemzetiségi választópolgárként szereplő választópolgár egyéni választókerületi jelöltön kívül nemzetiségének listájára szavazhat; pártlistára csakis nemzetisége listájának hiányában szavazhat. Határon túli nemzettársaink kizárólag pártlistára szavazhatnak.

A 13-14. §-hoz

Az egyfordulós választások során mandátumot az a jelölt szerez, aki megszerzi a legtöbb érvényesen leadott szavazatot, függetlenül a választáson megjelentek számától. Pártlistán történő mandátumszerzés feltétele, hogy a pártlista megszerezze a pártlistákra és a nemzetiségi listákra országosan leadott összes érvényes szavazat legalább öt százalékát.

Közös pártlistáknál a mandátumszerzés feltétele a pártlistákra és a nemzetiségi listákra országosan leadott összes érvényes szavazat legalább 10 százalékának; kettőnél több, legalább három párt által állított közös lista állítása esetén 15 százalékának megszerzése.

A 15. §-hoz

Töredékszavazatnak minősül egyéni választókerületben a mandátumot nem szerző jelöltre leadott szavazat, valamint a mandátumot szerző jelölt szavazataiból a második legtöbb szavazatot elérő jelölt eggyel növelt szavazatainak kivonása után fennmaradó szavazatszám.

Amennyiben egyéni választókerületben a legtöbb szavazatot két vagy több jelölt szerzi meg egyenlő szavazatszámmal, tehát többen végeznek egyenlő szavazatszámmal az első helyen, akkor ebben a választókerületben időközi választást kell tartani, azaz második választási forduló tartására ebben az esetben sincs lehetőség. Az önálló pártlisták töredékszavazatainak a párt önálló egyéni választókerületi jelöltjeinek töredékszavazatai számítanak, míg a közös pártlista töredékszavazatainak a pártlista állításában részt vevő pártok közös - ugyanazon pártok részvételével állított - egyéni választókerületi jelöltjeinek töredékszavazatai számítanak.

A 16. §-hoz

Ez alapján az eljárás alapján kerülnek kiosztásra az országos listán megszerezhető mandátumok. Első lépésben kiszámítják az érvényes, a törvényi rendelkezéseknek megfelelően figyelembe vehető szavazatok számát. Összesítik azoknak a pártoknak a szavazatait és töredékszavazatait, amelyek elérték a törvényben meghatározott 5%-os (közös pártlista esetén a 10%, illetve 15%-os) küszöböt, melyhez hozzáadják a nemzetiségi listákra leadott szavazatokat. Az így kapott összeget el kell osztani először az országos listán megszerezhető mandátumok számával, azaz 93-mal, majd az így kapott számot el kell osztani 4-gyel, a kapott hányados egész része a kedvezményes kvóta.

Ezután kerül sor a kedvezményes mandátumok kiosztásra a nemzetiségi listákról. Ahhoz, hogy egy nemzetiségi lista mandátumhoz jusson, elegendő, hogy a rá leadott szavazatok száma elérje a kedvezményes kvóta mértékét. A törvény nemzetiségenként egy kedvezményes mandátum megszerzésének lehetőségét biztosítja.

A kiosztott kedvezményes mandátumokkal csökkenteni kell az országos listán megszerezhető mandátumok számát.

A megmaradt mandátumok a D’Hondt módszer alapján kerülnek kiosztásra. Mandátumot az a pártlista, illetve nemzetiségi lista kaphat, amely elérte a mandátumszerzésre jogosultságot biztosító törvényben meghatározott küszöböt. A mandátumok kiosztása egy táblázat segítségével történik, amelynek oszlopait a törvényben meghatározott küszöböt elért pártok és nemzetiségek listái alkotják. Első sorát a pártlistára jutó szavazatok (a pártlistára leadott szavazatok és a töredékszavazatok összege), illetve a nemzetiségi listára leadott, a kedvezményes nemzetiségi mandátum megszerzéséhez szükséges szavazatokkal (kedvezményes kvóta) csökkentett szavazatok száma adja. A további sorokban a szavazatok fele, harmada, negyede stb. szerepel. Az így kapott számoszlop határozza meg a kiosztandó mandátumokat. Az a párt (nemzetiség) listája kap szavazatot, amely oszlopában a legnagyobb szám található, majd meg kell keresni a következő legnagyobb számot, és így tovább addig, amíg kiosztható mandátum van.

A 17. §-hoz

A pártlistáról mandátumot a jelöltek a listán elfoglalt sorrendben szereznek. Amennyiben az egyéni jelölt országos listán szerepelt, és egyéni választókerületben mandátumot szerzett, a pártlistáról törölni kell, és pártlistás mandátumot az őt soron követő pártlistás jelölt szerez.

Amennyiben kevesebb pártlistás jelölttel rendelkezik a párt, mint amennyi pártlistás mandátumot a választáson elnyert, abban az esetben az így megmaradó pártlistás helyeik betöltetlenek maradnak.

A 18. §-hoz

A nemzetiségeknek az Országgyűlés munkájában való részvételét biztosítja a törvény, nemzetiségi listás mandátumszerzésük esetleges elmaradásának esetében a nemzetiségi szószóló jogintézményének kialakításával. A nemzetiségi szószóló a nemzetiségi listán első helyen szereplő jelölt lesz.

A 19. §-hoz

Időközi választást egyéni választókerületben abban az esetben kell tartani, ha a választáson nincs jelölt, vagy a legtöbb szavazatot két vagy több jelölt egyenlő szavazatszámmal szerzi meg, vagy a megválasztott egyéni választókerületi képviselő megbízatása megszűnik.

A jogbiztonság elveinek tiszteletben tartásával, garanciális elemként kerül rögzítésre, hogy az időközi választást a megelőző általános választásokon alkalmazott választókerületi beosztás szerint kell megtartani. Ezáltal rögzíti, hogy a választókerületi beosztás két általános választás közti esetleges módosítása esetén a koherens választókerületi beosztásnak megfelelően, az előző választások során alkalmazott választókerületi beosztás szerint kerüljön kiosztásra az egyéni választókerületi mandátum.

A 20. §-hoz

Az országos listás mandátum megszűnése esetén a mandátumot - az országos listán eredetileg is szereplő jelöltek közül - a párt (közös pártlista esetén az érintett pártok) vagy az országos nemzetiségi önkormányzat által megnevezett, ennek hiányában az országos listán soron következő jelölt szerzi meg. Ha az országos listán nincs több jelölt, a mandátum betöltetlen marad.

-----STARTING---POINT---VEGE---

A 21-26. §-hoz

Hatályba léptető, hatályon kívül helyező, átmeneti és sarkalatossági rendelkezéseket tartalmaz. Az országgyűlési képviselők választásáról szóló 1989. évi XXXIV. törvény rendelkezéseit kell alkalmazni az e törvény hatálybalépését követő általános országgyűlési választások kitűzéséig, azaz időközi országgyűlési választások során.

Külhoni magyarok az e törvény hatálybalépését követő általános országgyűlési választások kitűzéséig még nem rendelkeznek hazánkban választójoggal.