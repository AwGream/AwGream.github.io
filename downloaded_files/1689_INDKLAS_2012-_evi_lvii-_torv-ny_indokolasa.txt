2012. évi LVII. törvény indokolása

Magyarország 2012. évi központi költségvetéséről szóló 2011. évi CLXXXVIII. törvény módosításáról

Általános indokolás

A genfi székhelyű CERN külföldi helyszínre kívánja helyezni informatikai adatközponti kapacitásának döntő részét. Az új központnak (Tier-0) 2013. január 1-jétől kell üzemelnie, így a beruházásnak 2012 végére meg kell valósulnia. Az MTA Wigner Fizikai Kutatóintézet által összeállított pályázat a 28 beadott pályázat közül (megelőzve Svédországot, Norvégiát és hazai svájciakat is) megnyerte a pályázatot, így Csillebércen, állami tulajdonban lévő területen, világszínvonalon is egyedülálló csúcstechnológia valósulhat meg.

A bruttó 8,5 Mrd Ft-os beruházáshoz nélkülözhetetlen az állami szerepvállalás, költségvetési támogatás annak érdekében, hogy a nyertes Wigner Fizikai Kutatóintézet sikeresen, határidőre teljesítse a CERN által meghatározott feltételeknek megfelelő beruházást.

Ezen összeget a Kutatási és Technológiai Innovációs Alap 2012. évi forrásai terhére célszerű biztosítani. Az Alap terhére vállalható kötelezettségeket Magyarország 2012. évi központi költségvetéséről szóló 2011. évi CLXXXVIII. törvény 15. §-a tartalmazza, amelyet így szükséges kiegészíteni a Wigner Adatközpontra vonatkozó rendelkezéssel.

Részletes indokolás

Az 1. §-hoz

Az MTA Wigner Fizikai Kutatóközpont 2011 októberében benyújtotta pályázatát „CERN Tier-0 Remote Hosting” címen, mellyel 28 beadott pályázat közül nyerte meg a lehetőséget az adatközpont megvalósítására. A Wigner Fizikai Kutatóintézet összeállított pályázat a 28 beadott pályázat közül (megelőzve Svédországot, Norvégiát és hazai svájciakat is) megnyerte a pályázatot, így Magyarországon világszínvonalon is egyedülálló csúcstechnológia valósulhat meg.

A törvénymódosítás célja a CERN@Wigner nagybiztonságú adatközpont létrehozásának támogatása a Kutatási, Technológia és Innovációs Alapból. A projekt tartalma egy a Magyar Tudományos Akadémia tulajdonában (állami tulajdon) levő ingatlan átalakítása annak érdekében, hogy a CERN LHC számításigényeit kielégítse.

Az adatközpont megvalósítása hozzájárul Magyarország nemzetközi tudományos megítélésének javításához, továbbá a CERN és az MTA Wigner Kutatóközpont között létrejövő együttműködési megállapodás alapján a CERN által több éven át biztosított üzemeltetési költségek (személyi jellegű és energia költségek), amelyek elérik a 25 millió eurót hozzájárulnak egyrészt a foglalkoztatás növeléséhez, másrészt a magyar költségvetés bevételeihez.

A projekt az előkészítési munkát - így tervezést, közbeszerzési tevékenységet -, továbbá a kivitelezést is magában foglalja. A projekt megvalósítása során mintegy 4200 nm területű épületben egy nettó 1500 nm-es nagybiztonságú adatközpont jön létre.

A beruházáshoz szükséges összeget a Kutatási és Technológiai Innovációs Alap 2012. évi forrásai terhére célszerű biztosítani. Az Alap terhére vállalható kötelezettségeket Magyarország 2012. évi központi költségvetéséről szóló 2011. évi CLXXXVIII. törvény 15. §-a tartalmazza, amelyet így szükséges kiegészíteni a Wigner Adatközpontra vonatkozó rendelkezéssel.

A 2. §-hoz

Hatályba léptető rendelkezést tartalmaz.