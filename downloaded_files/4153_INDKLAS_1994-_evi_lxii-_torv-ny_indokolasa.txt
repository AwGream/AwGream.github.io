1994. évi LXII. törvény indokolása

a helyi önkormányzati képviselők és a polgármesterek választásáról szóló 1990. évi LXIV. törvény módosításáról

-----STARTING---POINT---ALTALANOS--- 

A Kormányprogram alapján elkészült törvényjavaslat lényeges változásokat hoz az önkormányzati választások rendszerében:

- az önkormányzati választás egyfordulóssá válik, az érvényességi és eredményességi küszöbök (40, illetőleg 25 százalék) eltörlésre kerülnek;

- a jelölés során változnak a jelöléshez szükséges választópolgári ajánlások arányszámai (képviselő jelölteknél 1 százalékról 3 százalékra, polgármestereknél 3 százalékról - településnagyságtól függően 1-5 százalékra); Újdonság, hogy a választópolgár ajánlásával több jelöltet is támogathat egyidejűleg;

- az országgyűlési képviselőválasztás során alkalmazott ajánlószelvény gyűjtés megszűnik és helyébe az ajánlóív és a titkos ajánlás rendszere lép;

- a megválasztható képviselők száma a 10 000-nél több lakosú településeken kis mértékben csökken;

- valamennyi település polgármesterét a választópolgárok közvetlenül választják, beleértve Budapest főpolgármesterét is;

- a 10 000-nél kevesebb lakosú településeken a kislistás választás módszere változatlan marad;

- a 10 000-nél több lakosú településeken a kétszavazatos választási rendszer helyébe vegyes jellegű lép, melyen belül a listás választás megszűnik. A listás választás helyébe kompenzációs lista lép, melyre a választópolgárok nem szavaznak, hanem az egyéni választókerületek töredékszavazatai alapján kerülnek a mandátumok kiosztásra;

- a megyei jogú város továbbra sem része a megyei közgyűlésnek, így a megyei jogú város polgárai nem szavaznak a megyei közgyűlés listáira;

- a megyei közgyűlés választására megyénként két választókerületben kerül sor: külön választókerületet alkotnak a 10 000-nél kevesebb, továbbá a 10 000-nél több lakosú településeken.

A listák a szavazatok arányában - 4 százalékos küszöbbel - kapnak mandátumot.

- a fővárosban a polgárok változatlanul kerületi egyéni jelöltekre szavaznak. A kerületi képviselőtestület mandátumainak egy része az egyéni választókerületi töredékszavazatok alapján kerül kiosztásra. A fővárosi listás választás rendszere megegyezik az 1990. évi választási módszerrel;

- a nemzeti és etnikai kisebbségek minden településen a választás kitűzését követő tíz napon belül kérhetik kisebbségi önkormányzati választás megtartását. E választás akkor érvényes, ha legalább 50, illetve 100 polgár szavazott. Így rendkívül kedvezményes módon alakulhat meg a helyi kisebbségi önkormányzati képviselő testület;

- az önkormányzati választás napján elmarad a kisebbségek anoním népszámlálása;

- a nemzeti és etnikai kisebbségek az önkormányzati választást követő 45 napon belül helyi, 60 napon belül országos kisebbségi önkormányzati választást is tarthatnak. E választások alaprendelkezéseit az 1994. évi LXXVII. törvény tartalmazza, amelyben azonban kodifikációs hibák vannak, amely miatt ezt a törvényt is módosítani szükséges.

Az önkormányzati választási törvény - előbb felsorolt - érdemi módosításán túl számos technikai jellegű módosítást is tartalmaz a tervezet, amelyek az 1994. évi országgyűlési választás bevált gyakorlatának az intézményesítését, illetőleg a választási igazgatási tevékenység folyamatossá tételét szolgálják (pl.: választási névjegyzék elkészítésének módja, választási szervek megalakítása, szavazókörök állandóvá tétele). Az Országos Választási Bizottság tapasztalatait hasznosítva - új elemként - készültek el az ún. értelmező rendelkezések, amelyek a választási fogalmakat (pl. jelölés, kampány) pontosan meghatározzák, megelőzve ezzel bírósági jogorvoslatokat.

A Kormányprogramnak megfelelően - a jelenlegi legszükségesebb változásokon túl - 1995-ben megkezdődik a választási eljárási kódex előkészítése, amely még áttekinthetőbbé teszi a bonyolult eljárási szabályok rendszerét.

-----STARTING---POINT---RESZLETES---

Az 1. §-hoz

A Javaslat biztosítja a Magyarországra bevándorolt nem magyar állampolgárok választási jogát is. Kiszélesíti a tartózkodási helyen, igazolással szavazók körét. A korábbi rendelkezés 5 éves, folyamatos ideiglenes lakóhelyre való bejelentést írt elő. A törvényjavaslat annak a választópolgárnak engedi meg, hogy igazolással tartózkodási helyén szavazzon, aki a választás kitűzését megelőző napig tartózkodási helyet létesített. Ennek megfelelően a véletlenszerűen, alkalmanként, rövid időre a szavazás napján a településen tartózkodó személyek nem vehetnek részt az önkormányzati testület megválasztásában.

A 2-4. §-hoz

A nyilvántartások elkészítése során a jegyző felhasználja az országgyűlési képviselőválasztáson összeállított névjegyzék adatait, ezzel is biztosítva a munka folyamatosságát. A választójoggal nem rendelkező személyek adatait a belügyminiszter által rendeletben kijelölt szerv vezeti és közli a jegyzőkkel.

A Javaslat lehetőséget ad - a Vjt.-hez hasonlóan - a névjegyzékben szereplő adatok kampány céljára való felhasználására.

Az 5-7. §-hoz

A tervezet egyszerűsíti az igazolással való szavazás eljárását. Amennyiben a választópolgár a választás kitűzése és a szavazás napja között lakóhelyet változtat, az új lakóhelyre történő bejelentkezéssel egyidejűleg a polgármesteri hivatal hivatalból intézkedik a névjegyzékbe történő felvételéről, illetve törléséről.

A törvényjavaslat bővíti a tartózkodási helyen igazolással szavazók körét azzal, hogy a korábbi 5 éves bejelentkezési határidőt rövidíti. Az a választópolgár, aki a választás kitűzését megelőzően tartózkodási hellyel rendelkezik, a választás napján igazolással szavazhat a tartózkodási helyén is (pl.: üdülőtulajdonosok).

A Javaslat a 10 000 lakos alatti településeknél egy változást tartalmaz: új kategóriaként bevezeti a 100 lakos alatti települést, ahol a képviselőtestület tagjainak száma 3 fő.

A 10 000 lakos feletti településeknél a javaslat csökkenti a települési képviselők számát. A csökkentés a listáról kiosztható mandátumokat érinti, így az egyéni választókerületek területét általában nem kell módosítani. Az egyéni választókerületben megválasztható képviselők és a listáról kiosztható mandátumok aránya hatvan - negyven százalék.

A megyei közgyűlési tagokat a törvényjavaslat szerint két választókerületben listán választják. Külön választókerületet alkotnak a 10 000 lakosnál kisebb és a 10 000 lakosnál nagyobb települések. A megyei közgyűlési tagok választásában a megyei jogú városok lakosai nem vesznek részt.

A hajléktalan választópolgárok választójogának gyakorlását segíti elő az a rendelkezés mely szerint minden településen ki kell jelölni egy szavazókört, ahol azok a választópolgárok szavazhatnak, akik lakcíme csak az adott település megnevezését tartalmazza.

A 8-16. §-hoz

A törvényben megállapított feladatok ellátására csak a helyi választási bizottságokat kell újonnan létrehozni. A szavazatszámláló bizottságok, a területi, valamint az Országos Választási Bizottság az országgyűlési képviselők választásáról szóló törvény alapján lettek megalakítva.

A javaslat kiszélesíti a választási szervek tagjaira vonatkozó összeférhetetlenségi szabályokat.

A kis településeken problémát jelent külön szavazatszámláló és helyi választási bizottsági tagokat választani - különösen az összeférhetetlenségi szabály miatt. Erre tekintettel a javaslat - új intézményként - lehetőséget ad arra, hogy az egy szavazókörrel rendelkező településeken a szavazatszámláló bizottság egyben ellássa a helyi választási bizottság feladatait is.

Figyelemmel néhány képviselőtestület működési problémáira a Javaslat szerint a területi választási bizottság megbízhatja a helyi választási bizottság tagjait, ha a törvényi határidőig a települési képviselőtestület azt nem alakította meg.

Bővül a helyi választási bizottságok feladata a helyi kisebbségi önkormányzati választások kezdeményezésével, választásával, valamint az elektorválasztásokkal járó feladatokkal. A megyei és a fővárosi választási bizottság feladata a megyei, valamint a fővárosi közgyűlési tagok - továbbá a főváros esetében a főpolgármester - ajánlásával és választásával kapcsolatos feladatok végzése.

A 17-18. §-hoz

A választási kampányra vonatkozó szabályokat a tervezet kiegészítette azzal, hogy a választás napján milyen feltételekkel lehet közvéleménykutatást végezni.

A 19. §-hoz

A javaslat szerint ajánlani kétféle módon lehet:

a) az ajánlóíven, melyet a jelölő szervezetek és a független jelöltek igényelhetnek a polgármesteri hivatalban. Az ajánlóív tartalmazza az ajánló személy nevét, lakcímét, személyazonosító jelét és a saját kezű aláírását, továbbá a jelölő szervezet és az ajánlott személy nevét, illetve a független jelölés tényét.

b) ajánlani titkosan is lehet. A választópolgár a polgármesteri hivatalban - személyazonossága igazolását követően - kitöltheti az ajánlólapot, melyet az e célra szolgáló, lepecsételt urnába dobhatja. Az ajánlólap az ajánló választópolgár adatait nem tartalmazza.

Új eleme az ajánlásnak, hogy a választópolgár ajánlásával két vagy több azonos jelöltet is támogathat, azonban egy jelöltet egy választópolgár továbbra is csak egyszer ajánlhat.

A tervezet a jelöléshez szükséges ajánlások számát emeli.

A kislistás, valamint az egyéni választókerületi jelölt az lesz, akit a választópolgárok legalább 3% - a ajánlott.

A polgármester jelöléséhez:

a) a 10 000 vagy ennél kevesebb lakosú településeken a választópolgárok legalább 5%-ának,

b) a 100 000 vagy ennél kevesebb lakosú településeken a választópolgárok 3%-ának,

c) a 100 000-nél több lakosú településen a választópolgárok 2%-ának,

d) a főpolgármester jelöléséhez a főváros választópolgárai 1%-ának az ajánlása szükséges.

Megyei választókerületben listát állíthat az a jelölő szervezet, amely a választókerületben élő választópolgárok legalább 0,5 %-ától gyűjtött össze ajánlást.

A 28. §-hoz

A választás egyfordulóssá válásával a második fordulóra vonatkozó rendelkezések hatályukat vesztik. Ezért a Javaslat arra az esetre, ha a megválasztható képviselők számával kevesebb jelölt indul vagy annál kevesebb képviselőt választanak meg, a második forduló helyett időközi választást ír elő.

A Javaslat pontosabb megfogalmazásával lehetővé teszi, hogy a választópolgár a megválasztható képviselők számánál kevesebb jelöltre is érvényesen szavazhasson.

A mandátumok igazságosabb elosztását segíti, hogy szavazategyenlőség esetén nem a jelöltek nevének abc - sorrendje, hanem a választást megelőzően elvégzett sorsolás az irányadó.

A kislistán megszerzett képviselői mandátum és a polgármesteri tisztség összeférhetetlenné válik: akit mindkét tisztségre megválasztottak, az elveszíti képviselői mandátumát, és helyébe a legtöbb szavazatot elért következő jelölt lép.

A 29-30. §-hoz

A második fordulóra vonatkozó rendelkezések hatályukat vesztik.

Átalakul a fővárosi kerületekben és a 10 000-nél több lakosú településeken a választási rendszer: a kétszavazatos helyett vegyes választási rendszerben választják az önkormányzati képviselőket. Az egyéni választókerületben vesztes szavazatok alapján kerülnek kiosztásra a kompenzációs mandátumok. Ez kedvezőbb a kisebb jelölő szervezeteknek, emelett a választópolgároknak csak egy szavazólapot kell kitölteniük.

A közös jelölt töredékszavazatai a közös kompenzációs listára, ennek hiányában - a jelölő szervezetek arányában - az érintett jelölő szervezetek önálló listáira kerülnek fel.

A kompenzációs listáról az egyéni választókerületben képviselői mandátumot szerzett jelölt mellett azt is törölni kell, akit polgármesternek választottak.

A D'Hondt-rendszer helyett a Sainte-Lagu‰ formula módosított változata alapján szereznek mandátumot a kompenzációs listák, ami arányosabb képviseletet képes biztosítani a kisebb támogatottságú szervezetek számára.

A Javaslat a kompenzációs mandátumok kioszthatóságának biztosítása érdekében szavazategyenlőség esetére végső esetben a lista sorszáma szerinti mandátumszerzést írja elő.

A Javaslat a bizonytalanságok elkerülése érdekében arról az esetről is rendelkezik, ha a listán kevesebb jelölt van, mint ahány mandátumot a lista megszerzett.

A 31. §-hoz

A második fordulóra vonatkozó rendelkezések hatályukat vesztik.

Megszűnik a fővárosi közgyűlési tagok egy részének a fővárosi kerületek képviselőtestülete általi választása, a fővárosi közgyűlést teljes egészében a választópolgárok választják. Így a fővárosi közgyűlés tagjainak száma 25%-kal csökken.

A Javaslat arról az esetről is rendelkezik, ha a listán kevesebb jelölt van, mint ahány mandátumot a lista megszerzett.

A 32. §-hoz

Az Európai Önkormányzati Charta kívánalmainak megfelelően a választópolgárok közvetlenül választják meg a megyei közgyűlés tagjait.

Mivel a megyei jogú város a helyi önkormányzatokról szóló törvény értelmében területén ellátja a megyei önkormányzati feladat- és hatásköröket is, a megyei jogú város választópolgárai nem vesznek részt a megyei képviselőtestület tagjainak választásában.

A megyét a települések lakosságszáma szerint két választókerületre kell osztani. Ez a megoldás biztosítja, hogy a 10 000-nél több lakosú települések ne tegyenek szert túlzott képviseletre a kis településekkel szemben, hanem ez utóbbiak saját listájukról saját képviselőt juttathassanak a megyei közgyűlésbe.

A fővárosi listához hasonlóan a megyei közgyűlési választás is 4%-os bekerülési küszöböt tartalmaz.

A 33. §-hoz

A polgármestert valamennyi településen közvetlenül választják csakúgy, mint a fővárosban a főpolgármestert.

A polgármester választására az egyéni választókerületi képviselők megválasztásánál irányadó szabályok érvényesek.

A 34-40. §-hoz

Annak érdekében, hogy a választópolgárok könnyebben azonosíthassák a kisebbségi jelölteket, a kisebbség megnevezését nemcsak a szavazólapon, hanem már az ajánlóíven és az ajánlószelvényen is fel kell tüntetni.

A kislistás és a vegyes választási rendszerben a kisebbségi jelölteket megillető kedvezmény szabályait pontosítja a Javaslat, továbbá rendelkezik a szavazategyenlőség esetén követendő eljárásról is.

A kisebbségi törvény által végrehajtott módosítás következtében kerültek a helyi önkormányzati képviselők és polgármesterek választásáról szóló törvénybe a közvetlen módon létrejövő helyi kisebbségi önkormányzat megválasztásának szabályai. A törvény konzisztenciájának megteremtése érdekében több pontosítás vált szükségessé.

A Javaslat a passzív választás gyakorlását - a törvény egészével összhangban - nem köti a településen lévő lakóhelyhez.

A helyi kisebbségi önkormányzat megválasztásához szükséges érvényesen szavazó választópolgárok száma településnagyságtól függően 50, illetve 100 fő.

Szavazategyenlőség esetén a jelöltek között nem nevük abc-sorrendje, hanem az igazságosabb sorsolás dönt.

A 41. §-hoz

A Javaslat kibővíti a kifogással megtámadható döntések és a kifogás benyújtására jogosultak körét.

Lehetővé válik, hogy a választási bizottság a döntése ellen benyújtott kifogásnak - amennyiben azzal egyetért - maga adjon helyt, és csak ennek hiányában kerül a kifogás elbírálására jogosult fórum elé az ügy.

A Javaslat a kifogással megtámadott döntés tartalmától, illetve a döntést hozó választási szerv típusától teszi függővé, hogy milyen jogorvoslati út áll rendelkezésre. A települési képviselők és polgármesterek választásával kapcsolatos kifogás esetén a jogorvoslati út: szavazatszámláló bizottság - helyi választási bizottság - fővárosi, megyei bíróság, illetve helyi választási bizottság - területi választási bizottság - fővárosi, megyei bíróság; a megyei, fővárosi közgyűlési tagok és a főpolgármester választásával kapcsolatos kifogás esetén: szavazatszámláló bizottság - területi választási bizottság - fővárosi, megyei bíróság, illetve területi választási bizottság - Országos Választási Bizottság - Legfelsőbb Bíróság.

A 42. §-hoz

A Javaslat - figyelemmel arra, hogy a korábbiakhoz képest több tisztséget töltenek be közvetlen választás útján - kibővíti azokat az eseteknek a körét, amikor időközi választást kell tartani.

Lehetővé válik, hogy a listás képviselői hely megüresedése esetén a jelölő szervezet határozza meg, hogy a listán szereplő jelöltek közül ki lesz a képviselő.

A 43. §-hoz

Új község alakítása esetén a képviselők megtartják megbízatásukat, feltéve, hogy működőképes képviselőtestület jön létre - ellenkező esetben időközi választást kell tartani.

A polgármester akkor tartja meg megbízatását, ha az új község 10 000-nél több lakosú településből vagy fővárosi kerületből válik ki, és a településen, fővárosi kerületben működőképes képviselőtestület marad, illetve ha 10 000 vagy annál kevesebb lakosú településből válik ki, vagy községegyesítés szűnik meg, és a megmaradó település lakosságszáma nem kevesebb, mint a korábbi település lakosságszámának kétharmada.

Az új községben polgármestert kell választani.

A 44-47. §-hoz

A törvény végrehajtásának megkönnyítése érdekében a Javaslat az értelmező rendelkezésekben megadja a leggyakrabban előforduló fogalmak magyarázatát.

A Javaslat rendelkezik a választási szervek tagjait megillető bér kifizetésének módjáról, felsorolja a jogvesztő határidőket, a Vjt.-hez hasonlóan korlátozza a kampány folytatását az állami vagy önkormányzati hatóság elhelyezésére szolgáló épületben, az állampolgárok tájékoztatását elősegítő jogosítványokkal ruházza fel a munkacsoportokat, szabályozza az utasításadási jogot a választási eljárás során.

A törvény végrehajthatósága érdekében szükségessé vált a kisebbségi törvény egyes rendelkezéseinek módosítása is.

-----STARTING---POINT---VEGE---