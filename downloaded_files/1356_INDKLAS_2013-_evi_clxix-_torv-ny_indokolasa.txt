2013. évi CLXIX. törvény indokolása

a termőföld védelméről szóló 2007. évi CXXIX. törvény módosításáról

-----STARTING---POINT---ALTALANOS--- 

A termőföld Magyarország legfontosabb természeti erőforrása, amelynek megőrzése, illetve sokoldalú funkcióképességének fenntartása jelentős nemzetgazdasági érdek. Ennek oka elsődlegesen az, hogy a termőterület alapvető funkciója az élelmiszertermelés. Emellett a termőterületekre épülő mezőgazdasági ágazatnak meghatározó a vidékfenntartó szerepe is, továbbá - közvetve - hozzájárul a környezeti-, és a természeti állapot megőrzéséhez. Minden környezeti elemet önmagában, de a többi környezeti elemmel alkotott egységében és az egymással való kölcsönhatásuk figyelembevételével kell védeni. A környezeti elemek védelme egyaránt jelenti azok minőségének, mennyiségének védelmét, az igénybevételének és terhelésének a megelőzését, illetve a lehetséges csökkentését vagy a megszüntetését.

Hazánkban az elmúlt évtizedekben jelentősen csökkent a mezőgazdaságilag művelt terület nagysága, amelyet egyrészt az erdőtelepítés, másrészt a művelésből történő kivonás (termőföld más célú hasznosítása) okozott. Az ingatlan-nyilvántartás adatai szerint az elmúlt 20 évben 390 ezer ha-ral nőtt a művelés alól kivett terület nagysága.

A termőföld és a talaj, mint természeti erőforrások és értékek megőrzése, az azokkal való felelős, fenntartható gazdálkodás, a mezőgazdaság és a vidék fejlesztése szempontjából egyre inkább felértékelődő, nemzetbiztonsági jelentőségű stratégiai feladat. A jó minőségű termőföldek és talajok védelme egész Európában a legfontosabb kormányzati célok között szerepel. A Nemzeti Vidékstratégia 2012-2020 a természeti erőforrások fenntartható hasznosítására alapozva határozza meg az agrár-és élelmiszergazdaságra, valamint a vidékfejlesztésre vonatkozó tennivalókat.

A termőföld védelméről szóló 2007. évi CXXIX. törvény (a továbbiakban: Tfvt.) szabályozásának legfőbb célja, hogy a beruházásokhoz, a településfejlesztési célok megvalósításához elsősorban ne termőföldet vegyenek igénybe, de ha ez elkerülhetetlen, úgy legalább a gyengébb minőségű termőföldeket használják fel. A cél, hogy a más célú hasznosításra irányuló túlzott mértékű, indokolatlan kezdeményezések megakadályozásra kerüljenek, illetve az igénybevételekre az átlagosnál gyengébb minőségű termőföldeken kerüljön sor. Ez a cél és szempont a termőföld valamennyi más célú hasznosítására érvényes. Jelen törvény e cél szabályozási kereteit kívánja biztosítani.

A Tfvt. módosítása közvetlenül érint más jogszabályokat is, amelyek módosítását a szintén ezen törvény tartalmazza. A módosításokkal a Tfvt. szabályaival való összhang megteremtése történik meg.

-----STARTING---POINT---RESZLETES---

Az 1. §-hoz

A törvény pontosítja a Tfvt. tárgyi hatályát. A módosítás eredményeként a mező-, erdőgazdasági művelés alatt álló belterületi földre a földvédelem szabályain túl a mellékhasznosításra vonatkozó szabályokat sem kell alkalmazni. A termőföldről szóló 1994. évi LV. törvénynek a 2013. február 27-től hatályos 89. §-ával összhangban a Tfvt. rendelkezéseit azonban alkalmazni kell a zártkerti ingatlanra, ha az megfelel a Tfvt. szerinti termőföldnek.

A 2. §-hoz

A Tfvt. átfogó módosítása indokolttá tette a fogalmak pontosítását, illetve a fogalom-meghatározások bővítését, amelynek szükségességét a jogalkalmazás során szerzett tapasztalatok is alátámasztották. Az egyik legfontosabb pontosítás, hogy a Tfvt. alkalmazásában nem tekinthető termőföldnek az erdőről, az erdő védelméről és az erdőgazdálkodásról szóló törvény hatálya alá tartozó, az Erdőállomány Adattárban szereplő erdő, továbbá a halastó művelési ágban nyilvántartott földrészlet, valamint meghatározásra került az első igénybevétel fogalma. Az új fogalmak az új szabályokhoz kapcsolódnak (pl. cél-kitermelőhely, más célú hasznosítás szüneteltetése, stb.), és ezek alkalmazását készítik elő, illetve teszik egyértelművé.

A 3. §-hoz

A törvény pontosítja az ideiglenes hasznosítási kötelezettségről szóló rendelkezést, továbbá előírja az ingatlanügyi hatóság (a továbbiakban: földhivatal) számára, hogy a Tfvt. 5. §-ában foglalt kötelezettségek elmulasztása miatt földvédelmi bírság megfizetésére kötelező jogerős határozata egy példányát küldje meg a mezőgazdasági igazgatási szerv részére. Ennek indoka, hogy mezőgazdasági igazgatási szerv - a megyei kormányhivatal földművelésügyi igazgatósága - az utóbbi időben egyedileg tömeges adatszolgáltatási igénnyel fordul az ingatlanügyi hatóságokhoz a gázolaj jövedéki adó visszatérítésével kapcsolatos gazdálkodó kötelezettségek, illetve mulasztások megállapítása céljából.

A 4. §-hoz

A termőföld hasznosítása minden földhasználónak a Tfvt.-ben rögzített kötelezettsége. A zártkerti ingatlanoknak az elmúlt időszakban kialakult és az eredeti rendeltetésétől számos esetben már lényegesen eltérő egyedi funkciója, illetve egyes területek műveletlenségének a többi területre gyakorolt kedvezőtlen hatása szükségessé tette a zártkerti ingatlanok tekintetében a hasznosítási kötelezettség elmulasztására vonatkozó külön szabályok kidolgozását. Az önálló szabályozás igénye több, egymással kölcsönhatásban lévő tényezőre vezethető vissza. Ezek közül a legfontosabb, hogy a hasznosítatlan terület gyomforrásként, fertőzési gócként viselkedik. A zártkerti ingatlanok területi nagyságából adódóan ezek a földrészletek egy tömbben vannak, kis területen sok ingatlan helyezkedik el. A nem hasznosított területek a környező területek művelését is megnehezítik, a fokozott gyommentesítési feladat miatt a többi ingatlan tulajdonosai, használói számára többletkiadásokat eredményeznek. Mindezek olyan megoldás kidolgozását tették szükségessé, mellyel biztosítható ezen területek folyamatos művelése, legalább gyommentes állapotban tartása. A szabályozás alapján az önkormányzat dönthet a hasznosítatlan zártkerti ingatlanok szociális földprogram, illetve közfoglalkoztatási program megvalósítása céljából történő kijelöléséről.

A zártkerti ingatlanokon megvalósuló mezőgazdasági jellegű közfoglalkoztatáshoz jelen esetben az önkormányzatoknak ki kell jelöltetni a településeken azokat a területeket, ahol ezek a tevékenységek megvalósíthatók.

A zártkerti ingatlanok szociális földprogram céljára történő kijelölésével a mezőgazdasági termelésre alkalmas, de hasznosítatlan zártkerti ingatlanoknak a környezetben élő, azonban mezőgazdasági termelésre alkalmas feltételekkel nem, vagy azzal nem elégséges mértékben rendelkező és azt hatékonyan kihasználni nem tudó, szociálisan hátrányos helyzetű családok megélhetésének elősegítése és a célcsoport életminőségének javítása, valamint az önálló egzisztenciateremtés esélyeinek növelése a cél.

A törvény alapján ilyen megoldásra csak a tulajdonos hasznosítási kötelezettségének súlyos megszegése esetén, azaz eredménytelen bírságolást és felszólítást követően kerülhet sor, és csak időleges jelleggel. Mivel az önkormányzat a földprogramba való bevonásról önkormányzati hatósági hatáskörben hozott határozattal dönt, ez ellen a közigazgatási hatósági eljárás és szolgáltatás általános szabályairól szóló 2004. évi CXL. törvény alapján biztosított a jogorvoslat.

Garanciális szabály az is, hogy a hasznosítási kötelezettség teljesítése esetén az önkormányzat köteles kivonni a földprogramból az érintett zártkerti ingatlant, ha annak hasznosítása még nem kezdődött meg, tehát még ebben az esetben is mentesül a korlátozás alól a tulajdonos. Erre figyelemmel a jogszerű állapot helyreállítására magának a tulajdonosnak több lehetősége is van, ami kellő garanciát jelent a tulajdoni sérelemtől való mentesülésre.

Az 5. §-hoz

Régóta elvárt igény volt mind a jogalkalmazó ingatlanügyi hatóságok, mind az érintett földhasználók, tulajdonosok részéről az újrahasznosítás jogintézményének részletes szabályozása. A törvény a hatályos szabályozásnál jóval részletesebben, illetve újra meghatározza az újrahasznosítási eljárást, a bejelentés tartalmi elemeit, az újrahasznosítási terv tartalmát, továbbá az ingatlanügyi hatóság feladatait.

A fentieken túl a törvény kiegészíti a Tfvt.-t arra az esetre vonatkozó szabályokkal, amikor az igénybevevő előzetes bejelentés hiányában vagy a bejelentésnek az ingatlanügyi hatóság általi jóváhagyása nélkül valósította meg az újrahasznosítást.

A 6. §-hoz

A törvény kiegészíti a Tfvt.-t a településfejlesztési koncepció, az integrált településfejlesztési stratégia, illetve a településrendezési eszközök egyeztetési eljárása során az ingatlanügyi hatóság által érvényesítendő földvédelmi szempontok meghatározásával. Ezek közül kiemelt az átlagosnál jobb minőségű termőföldek védelme, továbbá a településrendezési eszközök elkészítése vagy azok módosítása elleni kifogás azon esete, ahol az övezeti besorolásnak megfelelő terület felhasználásra kellő nagyságú térmértékben lehetőség van a település már beépítésre kijelölt, de fel nem használt területén azt megvalósítani. Az utóbbi szabályozást az indokolja, hogy számos település beépítésre szánt övezeti besorolású területei nagymértékben kihasználatlanok, és az újonnan jelentkező befektetői igények sok esetben a termőföld igénybevételével kívánják megvalósítani beruházásaikat, melyek többek közt a településrendezési eszközök módosítását is igénylik.

A speciális tulajdonságaik (pl. jelentős mértékű beépítettség) miatt a szabályok egy részét a zártkertek beépítésre szánt területbe történő átsorolására nem kell alkalmazni. Ez megkönnyíti a természetben nem termőföldként funkcionáló (pl. lakó, üdülő) területtömbök belterületbe vonását.

A 7. §-hoz

A hivatalból indult eljárások során a földvédelmi járulék és bírság megállapítása mellett az ingatlanügyi hatóságnak egyéb eljárási (pl. helyszíni szemle, műszeres vizsgálat, tényállás tisztázása) költségei merülnek fel. A határidőre nem teljesített pénzfizetési kötelezettségek egységes végrehajtása érdekében a hivatalból indult, illetőleg folytatott földvédelmi eljárás során a helyszíni szemle és a műszeres vizsgálatok költségei, továbbá a tényállás tisztázása során felmerült személyi és dologi költségek a földvédelmi járulékokra vonatkozó szabályokhoz hasonlóan adók módjára behajtandó köztartozásnak minősülnének.

A 8. §-hoz

A törvény a földvédelmi szakhatósági eljárásra vonatkozóan pontosító rendelkezéseket tartalmaz, egyidejűleg a bányászati tevékenységet érintően egy esettel kibővíti azt a lehetőséget, amikor a szakhatósági közreműködés során a hozzájárulás megtagadható.

Az Alaptörvény P) cikke kimondja: „A természeti erőforrások, különösen a termőföld, az erdők és a vízkészlet, a biológiai sokféleség, különösen a honos növény- és állatfajok, valamint a kulturális értékek a nemzet közös örökségét képezik, amelynek védelme, fenntartása és a jövő nemzedékek számára való megőrzése az állam és mindenki kötelessége.” Az Alaptörvény e rendelkezésének megfelelően a termőföldkészletek a jövő nemzedékek érdekében történő védelme alapvető követelményt jelent az ásványi nyersanyagok kitermelése során. A termőföld védelmét nem előzheti meg a bányászati érdek, annak érvényesítése csak ezen alkotmányos érdekekre figyelemmel történhet. Az ásványi nyersanyagokat takarékosan, a jövő nemzedék érdekeinek figyelembe vételével kell védeni, megőrizni, illetve - a leghatékonyabb felhasználás biztosításával - kitermelni, minimálisra csökkentve a termőföld igénybevételével járó kedvezőtlen hatásokat. Az elkövetkező évtizedek gazdasági, társadalmi fejlődését várhatóan éppen a természeti erőforrások (ivóvíz, energia, termőföld stb.) szűkössége befolyásolja majd a legmarkánsabban. Ennek okán a bányatelkek méretének maximalizálása szükséges. Korlátozás hiányában a mezőgazdasági termelés hosszú távú fenntarthatósága nem biztosítható.

A 9-13. §-hoz

A termőföld más célú hasznosítására vonatkozó közös szabályok tekintetében a jogtechnikai módosításokon túl a törvény több pontosító, illetve kiegészítő rendelkezéseket tartalmaz, továbbá szabályozásbeli hiányosságokat pótol, így pl. meghatározásra került a termőföld más célú hasznosítása megkezdése.

A nyomvonal jellegű beruházásokkal összefüggő termőföld más célú hasznosítási eljárások során a földvédelmi eljárások sok esetben számos földrészletet érintenek. Tapasztalatok alapján a beruházással érintett egyes földrészletek esetében folyamatban lévő jogorvoslati eljárások megakadályozzák a teljes beruházás kivitelezését, ezért a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 73/A. § (6) bekezdés b) pontja alapján a törvény lehetőséget teremt az érintett beruházások esetében az elsőfokú határozat fellebbezéssel nem érintett rendelkezéseinek jogerőre emelkedésére. A törvény ezáltal a Ket.-ben biztosított részjogerő intézményét vezeti be a módosításban meghatározott esetkörre.

A 14. §-hoz

A törvény az időleges más célú hasznosítás szabályait is újraszabályozza. Az időleges más célú hasznosításra kiadott engedély időbeli hatálya a meghosszabbításokkal sem lehet hosszabb 5 évnél. A törvény azonban lehetőséget biztosít arra, hogy az időleges más célú hasznosítást kérelmező az engedély időbeli hatálya alatt a végleges más célú hasznosítást kérelmezze. Erre a hatályos szabályozás nem ad lehetőséget, a gyakorlat azonban szükségessé teszi ennek a lehetőségnek a megteremtését. A bányászati tevékenységet érintő termőföld időleges más célú hasznosításával megvalósuló - bányászati szempontból sikeres - megkutatást követően olyan földterület marad vissza, amelyen a bányászati termelés már csak kisebb technológiai fejlesztéssel, de az eredeti helyszínen azonnal megkezdhető, így az eredeti állapot helyreállítása gazdasági szempontból indokolatlan.

A törvény fenntartja a hatályos Tfvt. azon rendelkezését, hogy a termőföldnek az olyan időleges más célú hasznosítása, amelyet a közérdekű használati jog jogosultjai valósítanak meg a használati joguk alapján, nem engedélyköteles, hanem bejelentés-köteles eljárás. A törvény az ilyen hasznosítást - időbeli igényére tekintettel - továbbra is az időleges más célú hasznosítás körébe sorolja, de a hatályostól jóval részletesebb szabályokat állapít meg az eljárásra.

A 15. §-hoz

Az időleges más célú hasznosításnak a fentieken túlmenően van még egy, a többiektől lényegesen eltérő tényálláson alapuló esete, a havária miatt bekövetkező időleges más célú hasznosítás. A havária fogalmát a törvény külön definiálja a fogalom-meghatározások között.

A törvény tartalmazza azokat a részletszabályok, amelyek biztosítják a termőföld védelmét is, de tekintettel vannak a havária helyzet specifikus voltára is. Ennek megfelelően havária esetén az időleges más célú hasznosítással kapcsolatos teendőket csak az esemény után kell végrehajtani, illetve a kialakult helyzettől és körülményektől függően kell dönteni a helyreállítás módjáról is.

A hatályos Tfvt. nem szabályozza az azonnali intézkedés megtételét igénylő veszélyhelyzet (havária) esetét. A „vörösiszap” katasztrófa is rámutatott a jelenlegi szabályozás hiányosságaira. A módosítás megkülönbözteti a természeti, illetve az ipari eredetű káreseményt. Külön szabályokat tartalmaz a káreseménnyel érintett termőföldre, illetve a havária okozta károk elhárítása, megszűntetése vagy további káresemények megakadályozása érdekében a haváriával egyébként nem érintett termőföld azonnali igénybevételére vonatkozóan.

Ipari szerencsétlenség esetén a termőföld eredeti állapotának helyreállítása, vagy az újrahasznosításra alkalmassá tétele a károkozó kötelezettsége.

A 14/E. § módosításával az elemi csapás elhárítása érdekében a védekezés során közérdekből igénybevett termőföldben okozott kár és a helyreállítás, illetve az újrahasznosítás igazolt költségeinek a megtérítését vállalja magára az állam. Az okozott kár mértékét a földhivatal az újrahasznosítás elfogadásáról szóló határozatában a földvédelmi járulék különbözet alapján határozza meg.

A 16. §-hoz

A törvény pontosítja, illetve kiegészíti a termőföldek belterületbe vonásának engedélyezésére vonatkozó szabályokat, amelyek közül lényeges változás, hogy a törvény bővíti a belterületbe vonás elutasításának lehetőséget azzal az esettel, miszerint a belterületbe vonás nem engedélyezhető, ha a területfelhasználás a már korábban belterületbe vont területen megvalósítható. A módosítást indokolja a termőföldekkel való takarékos gazdálkodás, amely szerint a települések belterületén a korábban belterületbe vont területeken igen nagyszámú - sok esetben nagy kiterjedésű, egybefüggő - még fel nem használt földrészletek találhatóak.

Az új község alakítása és a településegyesítés megszüntetésére vonatkozó esetkört, amelynél nem kell alkalmazni a belterületbe vonásra vonatkozó egyes szabályokat, a törvény kibővítette a zártkerti földrészletek belterületbe vonásának esetével, valamint azzal, miszerint az említett esetekben nem kell alkalmazni az átlagosnál jobb minőségű termőföldekre vonatkozó szigorú földvédelmi szabályokat. A módosítás ezáltal segíti a nem termőföldként funkcionáló zártkerti tömbök belterületbe vonását.

A 17. §-hoz

A törvény a cél-kitermelőhely létesítésének és a külfejtéses (homok, kavics vagy agyag) bányászati tevékenység végzésének (a továbbiakban együtt: cél-kitermelőhely) speciális szabályait iktatja be, és ezeket végleges más célú hasznosításnak tekinti. A cél-kitermelőhelyek, illetve külfejtéses bányászattal érintett földrészletek területéről olyan mennyiségű töltésanyag, olyan mélységben kerül kitermelésre és elszállításra, amelynek következtében az ingatlan-nyilvántartás szerinti eredeti állapot helyreállítása fizikailag lehetetlen. Ezen roncsolt területek kizárólag újrahasznosítására kerülhet sor, mivel a teljes helyreállítása lehetetlen. Az átlagosnál jobb minőségű termőföldek védelme érdekében a módosítás a cél-kitermelőhely létesítése céljából kizárólag átlagosnál gyengébb minőségű termőföld végleges más célú hasznosítását engedélyezi.

További elutasítási okként szerepel a módosításban az az eset, amikor a kérelemmel érintett település külterületén lévő földrészletek összterületének 25%-át meghaladja a cél-kitermelőhely létesítése céljából már igénybevett és az ilyen célra felhasználni engedélyezett, de még igénybe nem vett termőföldek együttes területe. A szabályozásnak a célja annak megelőzése, hogy a település területének jelentős része áldozatul essen a cél-kitermelőhely létesítésének, mivel az a település fenntartható fejlődésének a súlyos akadályát képezi (roncsolt területek, túlzó mértékű bányatavak). A kizárólag rövid távú gazdasági előnyök (pl. adóbevétel) alapján túlhajtott külfejtéses bányászati tevékenység nem csupán az adott település legfontosabb mezőgazdasági termelőeszközét csökkenti, hanem a távlati fejlődését jelentősen gátolhatja, sőt akár el is lehetetlenítheti.

A jelenlegi mennyiségi növekedésre alapozott gazdasági berendezkedés, a természet biokapacitását, regenerálódó képességét meghaladó erőforrás-használat kedvezőtlen környezeti hatásai évtizedek óta nyilvánvalóak. Magyarország ökológiai lábnyoma (3,5 ha) - ami azt jelenti, hogy fejenként mintegy másfél hektárral több területet veszünk igénybe, mint az egy főre eső biológiai kapacitás (2 ha) - nem fenntartható.

A szabályozás érdekeltté teszi az engedély jogosultját, a tájrendezés minél jobb minőségben való elvégzésében, mivel az ingatlanügyi hatóság a végleges más célú hasznosításért befizetett földvédelmi járulék összege, valamint az újrahasznosított területre kiszámított földvédelmi járulék összege különbözetének a jogosult javára történő visszatérítéséről - kérelemre - intézkedik.

A 18-19. §-hoz

A gyakorlati tapasztalatok szükségessé tették a termőföld engedély nélküli más célú hasznosítására vonatkozó szabályozás újragondolását. A szabályozás logikai összhangjának megteremtésén túl a törvény kiegészíti a Tfvt.-t. Ennek eredményeként az ingatlanügyi hatóság részéről a más célú hasznosítás folytatásához való hozzájárulás az utólagos engedélyezés elnevezést kapta az egyszerűség, az egyértelműség és a Tfvt. más rendelkezéseivel és fogalmaival való összhang megteremtése okán. Az ingatlanügyi hatóság ugyanis a termőföld más célú hasznosítására engedélyt ad ki, ez nem lehet másként akkor sem, ha a más célú hasznosítás engedély nélkül történik és az ingatlanügyi hatóság utólagosan járul hozzá a más célú hasznosítás folytatásához. A törvény az eljárás lefolytatására részletes szabályokat állapít meg, illetve egyértelműsíti azokat az eseteket, amikor az ingatlanügyi hatóságnak mindenképpen az eredeti állapot helyreállításáról kell döntenie.

A kiegészítő rendelkezések közül kiemelendő, hogy a törvény megoldást kíván adni azokra az élethelyzetekre, amikor az ingatlanügyi hatósághoz más célú hasznosítás engedélyezésére irányuló kérelmet nyújtanak be, de az ingatlanügyi hatóság a helyszíni szemle során megállapítja, hogy a földrészleten engedély nélküli más célú hasznosítás történt. Ezeket az eseteket a hatályos szabályozás nem, vagy nem teljes körűen kezeli, ezért a törvény meghatározza az ingatlanügyi hatóság döntési lehetőségeit a különböző tényállások esetére. A mérlegelési jog a Tfvt. megfelelő rendelkezéseire való tételes hivatkozással meghatározásra került. Továbbá önállóan és a korábbinál részletesebben kerülnek szabályozásra az eredeti állapot helyreállítása esetében mind az igénybevevő, mind az ingatlanügyi hatóság feladatai. A legfontosabb változás az, hogy az eredeti állapot helyreállítása elfogadása során talajvédelmi terv csatolása szükséges, és az elfogadásról az ingatlanügyi hatóság a talajvédelmi hatóság, mint szakhatóság bevonásával, közös helyszíni szemle után dönthet.

A 20. §-hoz

Az ingatlanügyi hatóság valamennyi földvédelmi eljárásban helyszíni szemle alapján dönt. Számos esetben az eljárás tárgya több földrészlet, s ez több helyszíni szemlét is jelent, mivel a földvédelmi szempontokat földrészletenként kell megállapítani. Ezért indokolt az eljárással érintett földrészletek számához kötni a díj mértékét.

A hatályos Tfvt. nem rendelkezik az újrahasznosítási eljárás igazgatási szolgáltatási díjáról, holott a földvédelmi eljáráshoz hasonlóan ez esetben is több helyszíni szemle is lefolytatásra kerülhet.

A földvédelmi eljárás igazgatási szolgáltatási díja a Tfvt. hatályba lépése óta változatlan, a díj növelésnek indokoltságát a hatásvizsgálati adatok támasztják alá.

A 21. §-hoz

A törvény pontosítja azon esetek körét, amikor a termőföld más célú hasznosításáért nem kell földvédelmi járulékot fizetni.

A módosítás egyik lényeges eleme, hogy a hatályos rendelkezésekhez képest hatályon kívül helyezésre kerül a földvédelmi járulékmentesség azon esete, ahol a leghátrányosabb helyzetű kistérség legfeljebb 10 hektár területnagyságú termőföld igénybevételével valósul meg az ipari beruházás. A rendelkezés módosítását egyrészt a termőföldek mennyiségi védelme, másrészt az EUMSz 107. cikk (1) bekezdésének rendelkezése indokolja, amely szerint a tárgyi járulékmentesség állami támogatásnak minősül. Az ipari parkot létesítő vállalkozás számára csekély összegű támogatás - a Szerződés 87. és 88. cikkének a de minimis támogatásokra való alkalmazásáról szóló 1998/2006/EK rendelet szabályaival összhangban - nyújtható.

A módosítás az ingatlanügyi hatóság részére nyilvántartási kötelezettséget ír elő egyes járulékfizetési kedvezmények biztosítása esetében a visszaélések megakadályozása érdekében.

A 22. §-hoz

Újraszabályozásra kerül a földvédelmi járulék-különbözet visszafizetése. A hatályos szabályozás nem tartalmazott rendelkezést arra az esetre, amikor a kérelem benyújtásakor a más célú hasznosítási engedély időbeli hatálya még nem járt le. Ezekben az esetekben az igénybevevőnek kérelemben nyilatkoznia kell arról, hogy az engedélyezett, de igényben nem vett termőföld más célú hasznosításának jogosultságáról lemond. A törvény a járulék-különbözet visszafizetése érdekében pontosan meghatározza, hogy a más célú hasznosítás abban az esetben tekinthető megvalósultnak, ha az engedélyezéséről szóló jogerős határozattal érintett termőföld területe az ingatlan-nyilvántartás alapján már nem minősül termőföldnek.

A 23. §-hoz

A földvédelmi bírság kiszabására okot adó esetek kibővültek az újrahasznosítási eljárásban szabályozandó és a törvény által bevezetendő új kötelezettségek, valamint a más célú hasznosítás megkezdése bejelentésének elmulasztásával.

A törvény a mulasztások eseteiben külön meghatározza, hogy kit kell az ingatlanügyi hatóságnak földvédelmi bírság megfizetésére kötelezni.

A 24. §-hoz

E szakaszban pontosításra, illetve kiegészítésre kerültek a földvédelmi járulék és bírság befizetésére és visszafizetésére vonatkozó közös szabályok egyes részei. A földvédelmi járulékok és bírságok befizetésével és nyilvántartásával kapcsolatban a törvény külön nyilvántartás vezetését írja elő az ingatlanügyi hatósága részére. Tekintettel arra, hogy a földvédelmi járulék a központi költségvetést illeti meg, annak visszafizetését a törvény a földügyért felelős miniszter hatáskörébe utalja. A visszafizetéssel kapcsolatban meghatározásra kerülnek a kérelem tartami elemei és az eljárással összefüggő hatósági feladatok.

A 25. §-hoz

A törvény meghatározza a földminősítési eljárás tartalmát, valamint azt, hogy a hivatalból indult földminősítési eljárás során a helyszíni szemle és a műszeres vizsgálatok költségei, továbbá a tényállás tisztázása során felmerült személyi és dologi költségek egyéb eljárási költségnek minősülnek, amelyek adók módjára behajtandó köztartozások. A szabályozás bevezetését indokolja, hogy a kérelemre induló eljárás mellett, amely igazgatási szolgáltatási díjköteles eljárás, a hivatalból indult eljárások során felmerült költségek is megterítésre kerüljenek.

A 26. §-hoz

A módosítást a fővárosi és megyei kormányhivatalokról szóló 288/2010. (XII. 21.) Korm. rendelettel való összhang megteremtése teszi szükségessé. A rendelet 6. § (7) bekezdése alapján kizárólag a fővárosi és megyei kormányhivataloknál alkalmazott és a szakmai munkával összefüggő, a biztonsági okmányok védelmének rendjéről szóló 86/1996. (VI. 14.) Korm. rendelet szerinti biztonsági okmányok egységessége érdekében a kibocsátói feladatokat a szakigazgatási szervek és az azok szakmai irányítása alá tartozó járási szakigazgatási szervek tekintetében a szakigazgatási szervek szakmai irányító szervei látják el és viselik az ezzel kapcsolatosan felmerülő költségeket. A módosítás a hatályos rendelkezést pontosítja a szakmai munkával összefüggő biztonsági okmánynak minősülő földminősítő igazolvány, valamint a kiállító szerv megnevezésével.

A 27. §-hoz

A földminősítési eljárás és a földminősítő igazolvány kiállításának igazgatási szolgáltatási díjáról a hatályos Tfvt. nem rendelkezik. A földminősítés a földvédelmi eljáráshoz hasonlóan minden esetben helyszíni eljárás keretében történik, amelynek során talajszelvény(ek) megnyitására is sor kerül. A földminősítési eljárás igazgatási szolgáltatási díja hatásvizsgálati számítások és adatok alapján került megállapításra.

Meghatározásra kerül továbbá a földminősítő igazolvány kiadásának, kicserélésének és pótlásának díja. A 70/2013. (III. 8.) Korm. rendelet módosította a 338/2006. (XII. 23.) Korm. rendeletet, amely szerint a FÖMI hatósági jogkörében ellátja a földminősítő igazolvány kiállításával és az ahhoz kapcsolódó nyilvántartás vezetésével kapcsolatos hatósági feladatot. Ezért szükséges rendelkezni az igazgatás szolgáltatási díj mértékéről.

A törvény meghatározza a földminősítési mintatér elhelyezését biztosító használati jog térmértékét, valamint a használati jog gyakorlóját, összhangban az ingatlan-nyilvántartási szabályokkal.

A használati jog az ingatlanügyi hatóság földminősítési mintateret kijelölő jogerős határozata alapján kerül feljegyzésre ingatlan-nyilvántartásban.

A dinamikusan változó életviszonyok következtében a földminősítési mintaterek fennmaradása nagy bizonytalansággal terhelt. A mintatér adott esetben több évtizedig fennmaradhat, míg pl. ültetvény telepítése, vagy kivágása esetében (művelési ág változás) rövid időn belül megszűnhet, amely a használati jog törlését vonja maga után. A földhivatalok folyamatos hatósági feladata a földminősítési mintaterek felülvizsgálata, és a megszűnt mintaterek pótlása új mintaterek kijelölésével. Az ingatlanügyi hatóság a tulajdonos vagy a földhasználó művelési ág változási bejelentése alapján kérelemre, illetve a határszemle ellenőrzések során történő észlelés alapján hivatalból is eljár a mintatér megszüntetése tárgyában.

A módosítás szerint a használati jog ezért nem határozatlan, de nem is határozott ideig szerepel az adott földrészlet tulajdoni lapján, hanem az ingatlanügyi hatóság mintatér megszűnését megállapító jogerős határozata alapján kerül onnan törlésre.

A 30/C. § (3) bekezdésének a beiktatását az indokolja, hogy törvényben szükséges kimondani, hogy ezen közérdekű használati jog alapításáért nem jár kártalanítás. A használati jog alapítása többlet kötelezettségeket nem keletkeztet, mivel nem jár a tulajdonjog, illetve a földhasználat semmilyen korlátozásával. Például a földminősítési mintatérrel érintett földrészlet művelési ága továbbra is szabadon megváltoztatható, így nem teremt jogalapot kártérítési igény érvényesítésére.

A 28. §-hoz

A vizek mezőgazdasági eredetű nitrátszennyezéssel szembeni védelmével kapcsolatos jogszabályok a környezetvédelem (vizek védelme) érdekében határoznak meg előírásokat a mezőgazdasági ágazat számára. A végrehajtás a gazdálkodók, az ellenőrzés és adatkezelés a talajvédelmi hatóság feladata. A talajvédő termőföld használatról és a talajvédelmi hatóság feladatairól a Tfvt. rendelkezik. A nitrátérzékeny területen gazdálkodóknak 2001-óta gazdálkodási tevékenységükről nyilvántartást kell vezetniük. A gazdálkodási évet követő december 31-ig a mezőgazdasági tevékenység helye szerint illetékes talajvédelmi hatóság részére kell eljuttatni az adatlapokat a vizek mezőgazdasági eredetű nitrátszennyezéssel szembeni védelméhez szükséges cselekvési program részletes szabályairól, valamint az adatszolgáltatás és nyilvántartás rendjéről szóló 59/2008. (IV.29.) FVM rendeletben meghatározottak szerint. Jelenleg az adatlapok postán és elektronikus úton is benyújthatóak. A gazdálkodók egyre nagyobb része választja az elektronikus adatszolgáltatást a hagyományos papír alapú helyett. A kötelezően előírásra kerülő elektronikus adatszolgáltatás környezetvédelmi szempontból pozitív hatása mellett jelentősen csökkenti a gazdálkodókra háruló postai költségeket, valamint a hatóság adminisztratív terheit. A kizárólagos elektronikus adatszolgáltatásnak köszönhetően a beküldött adatlapok a kódolások miatt 100%-ban összevethetőek, és statisztikai lekérdezésekre is alkalmasak. A már kialakított elektronikus rendszer az adóhatóság által kialakított Általános Nyomtatvány Kitöltő (ÁNYK) programra épül, adatbiztonsága maximális, és már harmadik éve fennakadások nélkül működik. A kizárólagos elektronikus beküldés előírása nem jelent a közigazgatás számára semmilyen fejlesztési szükségletet. Az adatszolgáltatás ily módon összességében egyszerűbbé, gyorsabbá és olcsóbbá válik.

A 29. §-hoz

A Tfvt. új 65/A. §-a rendelkezést tartalmaz arról, miszerint a Módtv. hatályba lépését követően indult ügyekben és a megismételt eljárásokban kell alkalmazni a módosított rendelkezéseket.

A 30. §-hoz

A felhatalmazó rendelkezések a Kormány számára avégett, hogy rendeletben határozza meg a haváriával közvetlenül nem érintett termőföldnek a havária elhárítása érdekében történő igénybevételével okozott kár, továbbá a termőföld tulajdonost terhelő eredeti állapot helyreállításával vagy újrahasznosításával felmerült igazolt költségei megtérítésének a részletes szabályait.

A 31. §-hoz

A Tfvt. 1. és 2. melléklete módosításra került. A földvédelmi járulékok szorzó számai differenciált módon kerültek növelésre. A módosítást a termőföldek fokozott védelme mellett indokolják a gyakorlatban tapasztalható - a más célú hasznosításért fizetendő földvédelmi járulék alacsonyabb összegben történő megállapítása érdekében kezdeményezett - spekulatív célú művelési ág változások. A megemelt szorzó miatt befizetésre kerülő megnövekedett földvédelmi járulék összegek a költségvetés számára plusz bevételt jelentenek.

A 32. §-hoz

A szennyvíziszap komposztálás elterjedése miatt szükségessé vált a szennyvíziszap komposzt mezőgazdaságban történő felhasználási körülményeinek kidolgozása. Ezt a szennyvizek és szennyvíziszapok mezőgazdasági felhasználásának és kezelésének szabályairól szóló 50/2001. (IV. 3.) Korm. rendeletben megtörtént, ezt követően a törvény pontosítása is szükséges volt. A szakasz további szükséges szövegcserés pontosításokat tartalmaz.

A 33. §-hoz

A szőlőtermesztésről és a borgazdálkodásról szóló 2004. évi XVIII. törvény 4. § (2) bekezdésének pontosítását az indokolja, hogy a hatályos szövegben a Tfvt.-ben nem használt fogalom (művelés alól történő kivétel) szerepel. Ezen túlmenően az illetékes hegyközség hozzájárulását nem a művelési ág változás ingatlan-nyilvántartási átvezetéséhez, hanem a művelési ág változás tényleges végrehajtásához (pl. gyümölcsös, erdő telepítése, halastó létesítése) indokolt előírni. Az elsődleges cél megelőzni a borszőlő termőhelyi kataszterbe sorolt területeken más ültetvények, létesítmény létrehozását. A művelési ág változás ingatlanügyi hatósági átvezetéséhez való hegyközségi hozzájárulás időben már elkésett.

A 34. §-hoz

A termőföldről szóló 1994. évi LV. törvény hatályon kívül helyezett rendelkezését tartalmazza.

A 35. §-hoz

A Tfvt. hatályon kívül helyezett rendelkezéseit tartalmazza.

-----STARTING---POINT---VEGE---

A 36. §-hoz

Hatályba léptető rendelkezések.

A gazdálkodási év általában az adott év szeptember 1-jétől a következő év augusztus 31-éig tart. Erről az adatszolgáltatást szeptember 1-jétől december 31-éig kell megtenni. Jelenleg az adatszolgáltatási időszak már megkezdődött, a gazdálkodók jelenleg papír alapon és elektronikusan is benyújthatják az adatlapot. A gazdálkodók informálása és hosszabb felkészülési idő biztosítása érdekében célszerű az előírás 2014. szeptember 1-jétől történő bevezetése.