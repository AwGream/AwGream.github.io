2012. évi CXVI. törvény indokolása

a pénzügyi tranzakciós illetékről

-----STARTING---POINT---ALTALANOS--- 

A Kormány elkötelezett a költségvetési hiánycél tartását illetően. A 2012. évi költségvetési folyamatokból ugyanakkor az látható, hogy ez a célkitűzés csak pótlólagos intézkedésekkel (részint a költségvetési kiadások csökkentésével, részint az adóbevételek növelésével) érhető el. Ezen költségvetési korrekciók egyik eleme a pénzügyi tranzakciós illeték bevezetése.

A pénzügyi tranzakciós illeték bevezetése szorosan illeszkedik ahhoz az adópolitikai célkitűzéshez, miszerint az adóstruktúra úgy alakuljon át, hogy abban a munkát terhelő közterhek aránya csökkenjen, a forgalmi-fogyasztási adók szerepe növekedjen, elősegítve ezáltal a munkavállalási hajlandóság és a foglalkoztatás növelését, de nem veszélyeztetve a költségvetési célok megvalósítását.

A forgalmi-fogyasztási adóztatás alá eső termékkör, szolgáltatás-csoport behatárolása során az is nagy súllyal esik latba, hogy az adóelkerülés lehetősége minél kisebb legyen. További előnye a pénzügyi tranzakciós illetéknek, hogy rendkívül széles adóalapot terhel, így igen alacsony mérték mellett is jelentős költségvetési bevételt eredményez.

-----STARTING---POINT---RESZLETES---

Az 1. §-hoz

A törvény értelmében a pénzügyi tranzakciós illeték hatálya - e törvény eltérő rendelkezésének hiányában - nem terjed ki a Magyar Nemzeti Bankra.

A törvény biztosítja, hogy a pénzügyi tranzakciós illeték hatálya nem terjed ki a bankközi műveletekre.

A 2. §-hoz

A rendelkezés a jogszabály alkalmazását elősegítő értelmező rendelkezéseket tartalmazza.

A 3-4. §-hoz

A törvény meghatározza a pénzügyi tranzakciós illetékfizetési kötelezettséget keletkeztető fizetési műveleteket (például átutalás, beszedés).

Pénzügyi tranzakciós illetékfizetési kötelezettséget keletkeztet a törvény szerint a Posta Elszámoló Központot működtető intézmény útján kezdeményezett készpénzbefizetés.

Kiterjeszti a rendelkezés a törvény tárgyi hatályát a jegybanki - legalább egy napos, legfeljebb két hetes - betételhelyezésekre.

A törvény rögzíti, hogy a pénzügyi tranzakciós illetékfizetési kötelezettség attól függetlenül keletkezik, hogy fizetési számla egyenlege, vagy hitelkeret terhére valósul meg a fizetési művelet.

A törvény biztosítja, hogy a pénzforgalmi szolgáltatóknál a fizetési számlák közötti technikai átvezetések (ideértve azt az esetet is, amikor az ügyfél a pénzforgalmi szolgáltatójánál vezetett másik fizetési számlájára ad utalási megbízást), továbbá az elszámolási rendszerek (nettósítás, transzfer megbízás) fizetési műveletei nem keletkeztetnek pénzügyi tranzakciós illetékfizetési kötelezettséget.

A törvény rögzíti, hogy az ügyfélszámlán, bankszámlán az értékpapírszámlával kapcsolatban végrehajtott fizetési műveletek nem keletkeztetnek pénzügyi tranzakciós illetékfizetési kötelezettséget.

A bankközi műveletek teljes körű mentesítése érdekében kiemeli a törvény hatálya alól a pénzforgalmi szolgáltató által más belföldi, illetve külföldi pénzforgalmi szolgáltató, pénzügyi intézmény, befektetési vállalkozás, befektetési alapkezelő, valamint befektetési alap részére vezetett fizetési számla terhére megvalósított fizetési műveleteket.

Az értékpapír-piaci műveletek mentesítése érdekében leírja, hogy az ügyfélszámlán vagy az értékpapírszámlával kapcsolatban egyéb számlán végrehajtott fizetési művelet nem keletkeztet pénzügyi tranzakciós illetékfizetési kötelezettséget. Biztosítja továbbá, hogy abban az esetben se keletkezzen illetékfizetési kötelezettség, ha a pénzforgalmi szolgáltató a befektetési szolgáltatást nem maga, hanem a kapcsolt vállalkozása útján végzi. Kiemeli továbbá az illetékfizetési körből a csoportfinanszírozás keretében megvalósuló fizetési műveleteket, ha azt ugyanazon pénzforgalmi szolgáltató bonyolítja le, továbbá a rontott, hibás és egyéb technikai jellegű fizetési műveleteket.

Az 5. §-hoz

A törvény az egyes fizetési műveletek tekintetében rögzíti a pénzügyi tranzakciós illetékfizetésre kötelezett pénzforgalmi szolgáltatót, a Posta Elszámoló Központot működtető intézmény útján kezdeményezett készpénzbefizetés esetén nevesíti a Posta Elszámoló Központot működtető intézményt.

A 6. §-hoz

A törvény rögzíti, hogy a pénzügyi tranzakciós illeték alapja az az összeg, amellyel a pénzforgalmi szolgáltató a fizető fél fizetési számláját a fizetési műveletre tekintettel megterheli, készpénzbefizetés esetén a kedvezményezett részére teljesítendő összeg, készpénzátutalás esetén az átutalási megbízásban szereplő pénzösszeg.

A törvény a külföldi pénznemre szóló fizetési megbízás esetén meghatározza az átváltási árfolyam meghatározásának módját.

A 7. §-hoz

A pénzügyi tranzakciós illeték mértéke nem haladhatja meg fizetési műveletenként a 6 ezer forintot. A csoportos beszedési és átutalási megbízások esetében a fizetési megbízásokat külön-külön kell figyelembe venni az illetékkorlát szempontjából. Amennyiben az illeték alanya a Magyar Nemzeti Bank vagy a kincstár, az illeték mértéke - illetékfizetési korlát nélkül - az illetékalap 0,1 százaléka. Speciális szabály biztosítja, hogy az egynapos jegybanki betét elhelyezésére irányuló lekötési művelet esetében az illeték mértéke 0,01 százalék. Az illeték alanya ügyfelét tájékoztatja az általa megállapított illeték összegéről.

A 8. §-hoz

A törvény rögzíti, hogy a pénzügyi tranzakciós illetéket havonta a pénzügyi tranzakciós illetékfizetésre kötelezett pénzforgalmi szolgáltató állapítja meg, szedi be, vallja be és fizeti meg az állami adóhatóság számlájára, legkésőbb a teljesítés napját követő hónap 20. napjáig.

A 9. §-hoz

A törvény meghatározza, hogy az adóhatósági feladatokat a Nemzeti Adó- és Vámhivatal látja el, a bevétel pedig a központi költségvetés bevételét képezi.

-----STARTING---POINT---VEGE---

A 10. §-hoz

A törvény rögzíti, hogy a pénzügyi tranzakciós illetékre vonatkozó szabályozás 2013. január 1-jén lép hatályba.

A 11. §-hoz

Átmeneti rendelkezést tartalmaz.