2000. évi CVIII. törvény indokolása

a kötelező gazdasági kamarai tagság megszűnésével összefüggő cégeljárásról

-----STARTING---POINT---ALTALANOS--- 

A gazdasági kamarákról szóló 1999. évi CXXI. törvény 2000. október 30. napjával megszüntette a kötelező gazdasági kamarai tagságot. A gazdálkodó szervezetek azonban 2000. június 30-ig felvételüket kérhették az önkéntes kamarai tagokról vezetett nyilvántartásba (tagjegyzékbe).

Tekintettel arra, hogy a gazdasági kamaráknak - önkéntes alapon - a gazdálkodó szervezetek egy része továbbra is tagja lesz, illetve marad, nem szűnt meg a kamarai tagságra vonatkozó adat cégbírósági nyilvántartása. A kamarai tagság fennállása ugyanis többletinformációt jelenthet az üzleti partnerek számára az adott cégről. Az adat nyilvántartása a cégbíróság szempontjából is lényeges, figyelemmel arra, hogy a jövőben az illetékes kamara tisztségviselője - értelemszerűen - csak a tagjával szemben jogosult törvényességi felügyeleti eljárást kezdeményezni. E jogviszony fennállásáról a cégjegyzék egyértelmű információt ad majd.

A cégeljárás alapvető szabálya, hogy a cégnyilvántartás közhitelessége érdekében a cégjegyzékben csak valós adatok szerepelhetnek. Ezért a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvény (Ctv.) 29. §-ának (1) bekezdése rögzíti, hogy a cég bejegyzett adataiban bekövetkezett változás bejegyzése iránti kérelmet - törvény eltérő rendelkezésének hiányában - a változástól számított 30 napon belül elő kell terjeszteni a cégbíróságnál.

A gazdasági kamarákról szóló törvény kihirdetése óta eltelt időszak felmérései azt tanúsítják, hogy a jelenleg még nyilvántartott kamarai tagoknak csak kisebb hányada, mintegy 5-10 %-a fog önkéntes kamarai taggá válni. A most még kötelezően kamarai tagsággal rendelkező gazdálkodó szervezetek túlnyomó többsége a kamarai tagságát nem kívánja fenntartani. Nekik - a Ctv. idézett rendelkezése alapján - 2000. november 1-től számított 30 napon belül a gazdasági kamarai tagságukra vonatkozó cégjegyzék adat törlését kellene kérniük a cégbíróságon.

Tekintettel arra, hogy a jogi előírások, rendelkezések változása (a kötelező kamarai tagság megszűnése) hozta a gazdálkodó szervezeteket abba a helyzetbe, hogy a kötelező kamarai tagságra vonatkozó cégjegyzék adat törlésre sor kell, hogy kerüljön, indokolt, hogy ez az érintett cégek aktív közreműködése, anyagi megterhelése nélkül történjen meg.

-----STARTING---POINT---RESZLETES---

Az 1-2 §-hoz

A törvény kimondja, hogy valamennyi, a kötelező kamarai tagságra vonatkozó cégjegyzék adat 2000. november 1. napjával a cégnyilvántartásból az országos számítógépes rendszer útján törlésre kerül. Ez azt jelenti, hogy a cégeknek nem kell egyenként, illeték és közzétételi költségtérítés megfizetése mellett a cégbírósághoz fordulniuk a kamarai tagságra vonatkozó adat törlése érdekében.

Ez a jogi megoldás a cégbíróságok számára is kedvező, figyelemmel arra, hogy tehermentesíti őket a többszázezer változás bejegyzési (törlési) kérelem kezelése, elbírálása alól.

Hasonló jogi megoldás született korábban már - többek között - a cégjegyzési jog korlátozására, illetve a társadalombiztosítási folyószámlaszámra vonatkozó cégjegyzék adat törlésére vonatkozóan, amikor törvénymódosítás következtében ezeket az adatokat a cégjegyzék a továbbiakban már nem tartotta nyilván.

A törvény azokra a cégekre van tekintettel, akik az önkéntes kamarai tagokról vezetett nyilvántartásba a felvételüket kérik. Számukra lehetővé válik, hogy a bejegyzési kérelmet 2000. december 31-éig illeték és közzétételi költségtérítés nélkül tegyék meg Cégbíróságon. A kérelem benyújtásához jogi képviselet sem kötelező.

-----STARTING---POINT---VEGE---