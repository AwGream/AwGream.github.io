2012. évi CXXXVIII. törvény indokolása

a személyi jövedelemadó meghatározott részéren az adózó rendelkezése szerinti felhasználásáról szóló 1996. évi CXXVI. törvény, valamint a magyar hősök emlékének megörökítéséről és a Magyar Hősök Emlékünnepéről szóló 2001. évi LXIII. törvény módosításáról

-----STARTING---POINT---ALTALANOS--- 

A törvény a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény (Szftv.) 4. § (1) és (2) bekezdését módosítja azzal a céllal, hogy feloldja a közhasznú szervezetek kedvezményezetté válásához szükséges nyilatkozattal kapcsolatos ellentmondást.

-----STARTING---POINT---RESZLETES---

Az 1-2. és 5. §-hoz

Az Szftv. 4. § (1) bekezdés a) pontja határozza meg az ún. civil kedvezményezetteket. A bekezdés módosításával egyértelműen elkülönülnek az egyes szervezeti típusok és az azok kedvezményezetté válásához szükséges időszakok. Az Szftv. 4. § (1) bekezdés a) pontjának módosítására és új (2a) bekezdéssel való kiegészítésére a következő további okok miatt van szükség.

Az Szftv. 4. § (5) bekezdése alapján az adóhatóság tájékoztatja a kedvezményezett civil szervezetet az adózói rendelkezések várható nagyságáról és egyúttal felhívja a kedvezményezettet, hogy nyilatkozzon a kedvezményezetti feltételek fennállásáról.

A civil szervezet kedvezményezett nyilatkozatát az Szftv. 4. § (2) bekezdésében meghatározott feltételeknek megfelelően teszi. A hatályos Szftv. 4. § (2) bekezdés f) pontja úgy fogalmaz, hogy „az (1) bekezdés a) pont ac) pontjában meghatározott közhasznú alapítvány, egyesület a szerződés másolatának az adóhatósághoz történő becsatolásával igazolja, hogy tevékenységét állami szervvel vagy önkormányzattal a rendelkező nyilatkozat évének első napja előtt legalább egy évvel kötött szerződés alapján végzi”. A rendelkezésből az következik, hogy a közhasznú jogállású szervezetnek a kedvezményezetté váláshoz rendelkeznie kell állami szervvel vagy önkormányzattal kötött szerződéssel.

A közhasznú szervezetek alapesetben nem rendelkeznek közhasznú tevékenység végzésére irányuló szerződéssel, az csak a korábban kiemelkedően közhasznú jogállású szervezetek szűk körére vonatkozóan állhat rendelkezésre. Ilyen szerződés hiányában azonban az Szftv. 4. § (2) bekezdés f) pontja alapján közhasznú jogállású szervezet nem válhat kedvezményezetté, ami ellenkezik a törvény céljával és az eredeti jogalkotói szándékkal.

A módosítás arra irányul, hogy a közhasznú szervezetekkel szemben ne legyen elvárás az állami szervvel vagy önkormányzattal kötött szerződés megléte, hanem a közhasznú jogállással nem rendelkező civil szervezetekkel azonos feltételekkel váljanak kedvezményezetté.

A 3. §-hoz

Az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény (Ctv.) által meghatározott átmeneti időszakra tekintettel rögzíti a közhasznú tevékenységek körét.

A 4. §-hoz

Szövegpontosító módosítás, amely a Ctv. fogalomhasználatával való összhangot teremti meg.

-----STARTING---POINT---VEGE---

A 6. §-hoz

A magyar hősök emlékének megörökítéséről és a Magyar Hősök Emlékünnepéről szóló 2001. évi LXIII. törvény 3. §-ában szövegpontosítást tartalmaz, amely lehetővé teszi egyesületek mellett alapítványok részvételét a megemlékezéseken.

A 7. §-hoz

Hatályba léptető rendelkezést tartalmaz.