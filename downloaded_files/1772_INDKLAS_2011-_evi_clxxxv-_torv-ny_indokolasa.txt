2011. évi CLXXXV. törvény indokolása

a villamos energiáról szóló 2007. évi LXXXVI. törvény módosításáról

-----STARTING---POINT---ALTALANOS--- 

A törvény a Nemzeti Hálózatfejlesztési Projekt keretében kialakítandó Nemzeti Távközlési Gerinchálózat (NTG) létrehozásának elősegítése érdekében rendez egyes, a villamos energiáról szóló 2007. évi LXXXVI. törvényben (a továbbiakban: Vet.) szabályozott kérdéseket. Az NTG infrastruktúrájának alapját a Magyar Villamos Művek Zrt. (MVM Zrt.) optikai hálózata biztosítaná a jövőben, anélkül, hogy az a kormányzati célú hírközlési szolgáltató (jogszabályi kijelölés alapján a Nemzeti Infokommunikációs Szolgáltató Zrt.) tulajdonába kerülne. Az iménti hálózati vagyon egységének, egységes fejlesztésének és üzemeltetésének biztosítás a érdekében az említett elektronikus hírközlő hálózat az MVM Zrt. illetve az általa megalapítandó elektronikus hírközlési leányvállalata tulajdonában maradna, azzal, hogy az átviteli rendszerirányító számára biztosítani kell a feladatai ellátása érdekében feltétlenül szükséges elektronikus hírközlési hálózati kapacitást, olyan módon, hogy az megfeleljen a jogalkotó által választott ITO (Independent Transmission Operator)-modellnek. A törvény törli továbbá azokat a fordulatokat, amelyek törvényi szinten az egységes elektronikus hírközlési hálózatvagyon megbontását, és az átviteli rendszerirányító részére történő tulajdonba-adását írnák elő. Ehelyett szerződéses jogviszonyban rendezhető az elektronikus hírközlési hálózat tulajdonosa, valamint az átviteli rendszerirányító között a rendszerérdekű - azaz az átviteli rendszerirányításhoz szükséges - elektronikus hírközlő hálózati elemek feletti rendelkezési jog átviteli rendszerirányító részére történő biztosítása, amelynek részleteit a Vet. végrehajtási rendelete tartalmazná. Ez a megoldás mind az üzembiztonsági szempontokat, mind az ITO modell követelményeit maximálisan figyelembe veszi, biztosítja azonban, hogy az elektronikus hírközlő hálózat egységének megőrzésével a folyamatos üzembiztos fenntartás, működtetés és karbantartás feladata - beleértve az előírt villamosenergia-iparági szolgáltatási szinteknek megfelelő tartalékolást is - ne az átviteli rendszerirányítót terhelje, továbbá biztosított legyen a kormányzati célú hírközlési hálózati igények kielégítése körében az optimális volumengazdálkodás.

-----STARTING---POINT---RESZLETES---

Az 1. §-hoz

Törli azt a rendelkezést, amely szerint „Az átviteli rendszerirányító más részére elektronikus hírközlési szolgáltatást kizárólag a kormányzati célú hírközlési szolgáltató közreműködésével nyújthat.” A rendelkezés indokolatlan, mivel az átviteli rendszerirányító számára biztosított kapacitásnak a villamosenergia-ipari alaptevékenységtől eltérő, nem rendszerérdekű célokra történő hasznosítása fel sem merülhet, másrészt a kormányzati célú hírközlési szolgáltató számára az átviteli rendszerirányító működésével kapcsolatos kérdésekben nem indokolt beavatkozási jogosítványt biztosítani.

A 2. és 6. §-hoz

A módosítások értelmében a szabályozásban bevont felhasználói kör az állami vagy az önkormányzati feladatot ellátó szociális, gyermekjóléti, gyermekvédelmi, egészségügyi és közoktatási közintézményeket (a továbbiakban: közintézményi felhasználó) foglalja magában.

A szabályozás az állami és önkormányzati fenntartású intézményeken túl az egyéb (pl. az alapítványi) fenntartású intézményekre is kiterjed, amennyiben a nem állami vagy nem önkormányzati fenntartású intézmény a közfeladat ellátásáért felelős szervvel a közfeladat ellátásra megállapodást kötött.

A közintézményi felhasználó a villamosenergia-kereskedőnél és az elosztónál kezdeményezheti a villamosenergia-ellátásból fizetési késedelem miatt történő kikapcsolás alóli mentesség (a továbbiakban: moratórium) biztosítását. A villamosenergia-kereskedő és az elosztó köteles a közintézményi felhasználó kérelme esetén a moratóriumot biztosítani. A moratórium a közintézményi felhasználó által kezdeményezett, de legfeljebb az adott év október 15-e és az azt követ ő év április 15-e közötti időszakra terjed ki. A moratórium megújítása kizárólag abban az esetben lehetséges, ha a közintézményi felhasználó a korábban keletkezett fizetési kötelezettségének és a korábbi moratóriummal kapcsolatos kötelezettségeinek eleget tett. Amennyiben a közintézményi felhasználó moratórium biztosítását kezdeményezte, a villamosenergia-kereskedő és az elosztó a közintézményi felhasználóval kötött szerződést fizetési késedelemre történő hivatkozással nem mondhatja fel.

A jogszabály nem mentesíti a közintézményi felhasználót a polgári jogi és adósságrendezési kötelezettségei alól. Ezzel összhangban a villamosenergia-kereskedő és az elosztó a polgári jogi és polgári eljárásjogi eszközökkel élve bármikor érvényesítheti követelését.

Annak érdekben, hogy a kikapcsolási moratóriummal kapcsolatos költségek ne kerülhessenek áthárításra és szétterítésre más felhasználókra a törvény költségáthárítási tilalmat tartalmaz. A közintézményi felhasználók kikapcsolási moratórium alatt keletkező díjfizetési kötelezettsége teljesítésének garanciájaként a közintézményi felhasználó fenntartójának tekintetében törvényi kezesség kerül előírásra.

A 3. §-hoz

A törvény törli azokat a fordulatokat, amelyek törvényi szinten az egységes elektronikus hírközlési hálózatvagyon megbontását írnák elő. Szerződéses jogviszonyban rendezhető az elektronikus hírközlési hálózat tulajdonosa, valamint az átviteli rendszerirányító között a rendszerérdekű - azaz az átviteli rendszerirányításhoz szükséges - elektronikus hírközlő hálózati elemek feletti rendelkezési jog átviteli rendszerirányító részére történő biztosítása.

A 4-5. §-hoz

A törvény rögzíti, hogy az átvételi rendszerirányítónak rendelkeznie kell az átviteli tevékenységhez szükséges kapacitású elektronikus hírközlő hálózati elemekkel is. Rendezi továbbá a 3. §-nál említett szerződéses jogviszonyhoz szükséges szabályozást.

A 7-8. §-hoz

A módosítások a távhőszolgáltatásról szóló 2005. évi XVIII. törvénynek és földgázellátásról szóló 2008. évi XL. törvénynek a Vet. 63/A. §-ának indokolásában kifejtettekkel párhuzamos módosítását tartalmazza. A távhőszektor tekintetében a módosítás értelemszerűen a távhőszolgáltató vonatkozásában tartalmaz rendelkezéseket, míg a földgáz szektor tekintetében a földgázkereskedők és a földgázelosztók vonatkozásában.

-----STARTING---POINT---VEGE---

A 9. §-hoz

Hatályba léptető és pontosító rendelkezéseket tartalmaz.