2007. évi CLII. törvény indokolása

egyes vagyonnyilatkozat-tételi kötelezettségekről

-----STARTING---POINT---ALTALANOS--- 

A vagyonnyilatkozat-tételről huszonhárom hatályos törvény rendelkezik. Ezek közül több háttérjogszabályként alkalmazni rendeli az országgyűlési képviselők jogállásáról szóló 1990. évi LV. törvény (a továbbiakban: Jogállási tv.), illetve a köztisztviselők jogállásáról szóló 1992. évi XXIII. törvény (a továbbiakban: Ktv.) vagyonnyilatkozat-tételre vonatkozó szabályainak többségét.

A nyilvános vagyonnyilatkozat-tételre kötelezettek esetében a hatályos szabályozás nem igényel alapvető átalakítást. A részletes szabályozást a Jogállási tv. tartalmazza, a nyilvános vagyonnyilatkozat-tételre kötelezett más személyek esetében a jogállásukat szabályozó törvény - a szükséges eltérésekkel - utal a Jogállási tv. rendelkezéseire.

A nem nyilvános körbe tartozó vagyonnyilatkozat-tétel hatékonyságának növelésére vonatkozó jogos igény alapján ugyanakkor új szabályok kialakítására van szükség a Ktv. módosítása helyett, amely egyben lehetőséget teremt az indokolatlanul párhuzamos kötelezettségek kiiktatására is. Az egyértelmű, áttekinthető szabályozás iránti igényt egy önálló, a jogintézményt teljes körűen szabályozó törvény megalkotása elégíti ki. Az egyes vagyonnyilatkozat-tételi kötelezettségekről szóló törvény célja a nem nyilvános vagyonnyilatkozatok szabályait ma meghatározó törvények ezzel összhangban történő módosítása.

A törvény a szabályozási rendszer ésszerűsítése mellett a kötelezettség tartalmát és jogkövetkezményeit, valamint a vagyonnyilatkozatokkal kapcsolatos eljárás rendjét is jelentősen átalakítja. Az átalakítás koncepcionális elemeként a nyilatkozattétel gyakorisága csökken, a kötelezettek adminisztratív terhei érdemben enyhülnek, megszűnik az önálló hozzátartozói vagyonnyilatkozat és a vagyonnyilatkozatok központi kezelése, az ellenőrzést pedig - az eddigi, elenyésző számú vagyonnyilatkozati eljáráshoz képest érdemi kontrolt biztosítva - vagyonosodási vizsgálat keretében az állami adóhatóság végzi.

-----STARTING---POINT---RESZLETES---

Az 1-4. §-hoz

A törvény a hatályos szabályok szerinti kötelezetti kört nem kívánja érdemben megváltoztatni, így a nem nyilvános vagyonnyilatkozatok megtételére a közszolgálatban álló, továbbá a közpénzek elosztásával és felhasználásával kapcsolatos tevékenységet folytató más személyek tételesen megjelölt körét kötelezi. A kötelezettséget a törvény a közszolgálatban álló személyek - azaz a rendvédelmi szerv hivatásos állományú tagjai, a Magyar Honvédség hivatásos és szerződéses állományú katonái, a közalkalmazotti jogviszonyban, közszolgálati jogviszonyban, ügyészségi szolgálati viszonyban álló személyek és az igazságügyi alkalmazottak - esetében főszabályként meghatározott döntési, illetve ellenőrzési jogosultságok munkakör szerinti gyakorlásához köti. A törvény szerint ugyanakkor egyes, a közélet tisztasága szempontjából különös jelentőséggel bíró tisztségek betöltéséhez és feladatok ellátásához a közszférában való foglalkoztatás hiányában is kapcsolódik a nem nyilvános vagyonnyilatkozat megtétele. A kötelezettség pontos azonosítását szolgálja, hogy a vagyonnyilatkozat-tételi kötelezettség tényét a kötelezettet foglalkoztató szerv szervezeti és működési szabályzatában vagy a munkakör (feladatkör) ellátásáról rendelkező más iratban fel kell tüntetni.

Az 5-7. §-hoz

A törvény fenntartja a kötelezettséget megalapozó jogviszony, beosztás létrejötte, munka- vagy feladatkör betöltése előtti, illetve az annak megszűnését követő vagyonnyilatkozat megtételére vonatkozó kötelezettséget, azonban általános törvényi főszabályként a jogviszony fennállása alatt a nyilatkozatok megtételére ötéves gyakoriságot ír elő. Szintén a jogintézmény fenntartásával kapcsolatos terhek csökkentését célozzák azok a szabályok, amelyek a különböző jogcím miatt beálló kötelezettségek találkozása és a munkakör vagy munkáltató megváltozása esetére új kötelezettséget nem írnak elő. A törvény ezzel összhangban egységesíti a nyilatkozattétel elmulasztásának szankcióit is, kimondva, hogy a vagyonnyilatkozat teljesítéséig és a korábbi, e kötelezettséggel összefüggő jogsértés miatti alkalmazási tilalom időtartama alatt vagyonnyilatkozati kötelezettséggel terhelt tisztségben (munkakörben, feladatkörben) az adott személy nem foglalkoztatható. A törvény a vagyonnyilatkozat őrzésére a munkáltatót, ilyen hiányában pedig a kötelezett tevékenységéhez kapcsolódó közfeladatot megvalósító szervet kötelezi.

A 8-13. §-hoz

A törvény egyértelművé teszi, hogy a vagyonnyilatkozat-tételi kötelezettségét kizárólag az a személy teljesíti, aki annak esedékességekor valós tartalmú vagyonnyilatkozatot tesz. A vagyonnyilatkozatnak a törvény mellékletében meghatározott tartalmi bontásban a vagyonnyilatkozat-tétel napján fennálló érdekeltségi és vagyoni helyzetről, valamint az azt megelőző öt naptári évben szerzett bármilyen jogviszonyból származó jövedelemről számot kell adnia. Az önálló hozzátartozói vagyonnyilatkozat megszűnik, a vele egy háztartásban élő személyek vagyoni és jövedelmi viszonyairól a kötelezett nyilatkozik. Az őrzésért felelős személy kötelezettsége, hogy a nyilatkozat megtételéhez szükséges tényekről a kötelezettet az esedékességet megelőzően tájékoztassa, és számára a szükséges nyomtatványokat átadja.

A törvény a kötelezettség teljesítésének megtagadásához fűződő szankciók rendszerét is egységesen határozza meg, önálló jogcímet teremtve ebben a körben a kötelezettséggel terhelt jogviszony megszüntetésére. A nyilatkozatok központi tárolása megszűnik: egy példány a kötelezettnél marad, egy példányt pedig az őrzésért felelős személy tárol, aki azt csak a vagyonosodási vizsgálatra okot adó gyanú esetén bonthatja fel.

A 14-16. §-hoz

A törvény - a jelenlegi, érdemi szankcióval nem járó kötelezettséggel szemben - tisztázatlan eredetű jövedelem gyanúja esetén vagyongyarapodási vizsgálatot tesz lehetővé az arra kötelezett és a vele egy háztartásban élő hozzátartozó tekintetében. Ilyen gyanú felmerülése esetén a kötelezett ismételten vagyonnyilatkozatot tesz, ami alapján az őrzésért felelős eldöntheti: indokolt-e vagyongyarapodási vizsgálatot kezdeményeznie.

A 17-24. §-hoz

A törvény a jogrendszeri koherencia érdekében - a nyilvános és a nem nyilvános vagyonnyilatkozatok közötti elhatárolást megtartva - egységesíti több közjogi tisztségviselőre és más vagyonnyilatkozat-tételre kötelezettre vonatkozó szabályozást.

A törvény felhatalmazást ad a Kormánynak arra, hogy rendeletben jelölje ki azokat a korrupcióval leginkább veszélyeztetett munkaköröket, amelyekben rendszeresen vagyongyarapodási vizsgálatot folytat le az állami adóhatóság.

A 25-26. §-hoz

A törvény elvégzi a joganyag technikai és érdemi deregulációját, illetve átmeneti szabályokat határoz meg az új szabályozás végrehajtásához.

-----STARTING---POINT---VEGE---