2007. évi CXL. törvény indokolása

a tőkeegyesítő társaságok határokon átnyúló egyesüléséről

-----STARTING---POINT---ALTALANOS--- 

Az Európai Unió Hivatalos Lapjában 2005. november 25. napján kihirdetésre került a tőkeegyesítő társaságok határokon átnyúló egyesüléséről szóló Európai Parlament és a Tanács 2005. október 26-i 2005/56/EK irányelve (a továbbiakban: Irányelv). Az Irányelv 19. cikke értelmében a tagállamok hatályba léptetik azokat a törvényi, rendeleti és közigazgatási rendelkezéseket, amelyek szükségesek ahhoz, hogy az Irányelvnek legkésőbb 2007. december 15-ig megfeleljenek.

Az európai részvénytársaságra és az európai szövetkezetre vonatkozó közösségi szabályozás átültetéséhez hasonlóan a tőkeegyesítő társaságok határokon átnyúló egyesülésére vonatkozó hazai szabályozás nem valamely hatályos törvényben (társasági törvény), hanem önálló törvényben kerül kialakításra.

A tőkeegyesítő társaságok határokon átnyúló egyesülésére vonatkozó közösségi szabályok irányelvben kerültek rögzítésre. Erre tekintettel a jogharmonizációnak az irányelvekre vonatkozó szabályok szerint kell megtörténnie.

A törvény rendelkezései nem terjeszkednek túl az Irányelv előírásain, így kizárólag az egyesülési folyamat elemeit szabályozza. Figyelemmel arra, hogy az Irányelvben meghatározott egyesülési formák megfeleltethetőek a hazai jogban, így különösen a gazdasági társaságokról szóló 2006. évi IV. törvény (a továbbiakban: Gt.) szerinti egyesülésnek, a törvény utaló szabállyal határozza meg az egyesülés formáit. Nem volt indoka a hazai jogban érvényesülő egyesülési anyagi, eljárásjogi szabályoktól való eltérésnek, így a törvényben nem szabályozott kérdésekben a Gt. és a cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) szabályai megfelelően érvényesülhetnek.

A Gt. az egyesülés folyamatával összefüggésben tartalmaz általános, és a különböző társasági formáknál különös szabályokat. A határokon átnyúló egyesülés esetében is figyelembe kell venni az általános szabályokon túl az adott társasági formára irányadó többletszabályokat is. Ezen feltétel az Irányelv 4. cikkének rendelkezéséből következik.

A törvény külön is rendelkezik a tanúsítvány kiadására vonatkozó cégeljárási szabályokról. Az egyesülés folyamatában minden érintett társaság köteles - a saját honossága szerinti nyilvántartó hatóságtól, bíróságtól (Magyarországon: illetékes cégbíróságtól) - tanúsítvány kiadását kérni, amely okirat igazolja a későbbi egyesüléssel létrejövő társaság bejegyzését végző bíróság, hatóság előtt azt a tényt, hogy az érintett társaság mindenben a jogszabályoknak megfelelően járt el az egyesülés folyamatában. Figyelemmel arra, hogy ilyen speciális cégeljárást a Ctv. nem szabályoz, szükséges volt a részletszabályok megalkotása.

Figyelemmel a koncepcióban foglaltakra, a törvény az európai részvénytársaságról szóló 2004. évi XLV. törvény rendelkezéseire való utalást tartalmaz a munkavállalók döntéshozatalban való részvétele tekintetében. A jogalkotó a vonatkozó Irányelv implementációja során a tagállami döntést engedő kérdésekben már állást foglalt.

A törvény él az Irányelv 3. cikk (2) bekezdésében foglalt lehetőséggel, így biztosítja, hogy az egyesülésben hazai szövetkezetek, valamint hazai székhelyű európai szövetkezetek is részt vegyenek. Ugyanakkor ezen cégformák figyelemmel kell, hogy legyenek a belső jogi egyesülésükre vonatkozó szabályokra is, így kizárólag olyan határon átnyúló egyesülésben vehetnek részt, olyan tőkeegyesítő társaságokkal egyesülhetnek, amelyekkel a hazai jog szerint is egyesülhetnek.

Az elmúlt években több alkalommal is eleget tett hazánk uniós társasági jogi jogalkotásból eredő jogharmonizációs, jogalkalmazási kötelezettségének (az európai gazdasági egyesülésről valamint a gazdasági társaságokról szóló 1997. évi CXLIV. törvény és a cégnyilvántartásról és a cégnyilvánosságról és a bírósági cégeljárásról szóló 1997. évi CXLV. törvény jogharmonizációs célú módosításáról szóló 2003. évi XLIX. törvény; az európai részvénytársaságról szóló 2004. évi XLV. törvény; az európai szövetkezetről szóló 2006. évi LXIX. törvény).

A közösségi jogi szintű társasági formák magyar jogrendszerbeli bevezetése, a jogalkalmazási kérdések rendezése, a cégbírósági feladatok ellátása fennakadással, nehézséggel nem járt. A jogalkalmazók megfelelő tapasztalatot szereztek a közösségi jogi szabályozás alkalmazása, értelmezése körében, a cégbíróság megfelelően felkészült.

A tőkeegyesítő társaságok határon átnyúló egyesülésével összefüggő jogalkalmazási feladatok az európai részvénytársasághoz, európai szövetkezethez képest többletkövetelményt nem hordoznak, így gördülékenyen megvalósítható a jogharmonizáció.

A határokon átnyúló tőkeegyesítés jelentős mértékben képes a kis- és középvállalkozások gazdasági helyzetét, működési mobilitását javítani. Fontos rámutatni arra, hogy amennyiben az egyes egyesülő társaságok munkavállalói létszáma nem haladja meg az 500 főt, a munkavállalók vállalatirányításban való részvétele tekintetében speciális közösségi jogi szabályozás, elvárás főszabályként nem érvényesül, hanem a munkavállalók képviseletére a belső jogi szabályozást kell alkalmazni (társasági törvény, munka törvénykönyve), amely önmagában is vonzóvá és könnyen alkalmazhatóvá teszi majd a tőkeegyesítő társaságok létrehozását.

Az irányelvi szabályozás egyéb kérdésekben nem támaszt a jelenlegi belső jog szerinti társasági átalakulásokhoz képest jelentősen nagyobb többletterhet, így az egyesülés lebonyolítása nem okoz adminisztratív nehézséget.

A cégek, társaságok jelentős számban érdeklődnek ezen egyesülési forma iránt, így a jogharmonizáció jelentős számú jogalkalmazó igényét elégíti ki, és várhatóan ezen egyesülési forma lesz az első olyan közösségi jog által ösztönzött forma, amely jelentősebb teret nyerhet a hazai gazdasági életben.

-----STARTING---POINT---RESZLETES---

Az 1. §-hoz

Ezen § a törvény hatályát határozza meg, kijelöli azon társaságok körét, amelyek határokon átnyúló egyesüléssel átalakulhatnak. Ilyen társaság az Irányelv értelmében a korlátolt felelősségű társaság és a részvénytársaság. Tekintettel arra, hogy az európai részvénytársaság működésére, szervezetére a rá vonatkozó jogszabályok értelmében a nyilvános részvénytársaságra vonatkozó szabályokat kell mögöttes szabályként alkalmazni, így ezen társasági forma is a törvény hatálya alá esik, és részt vehet a törvény hatálya alá eső egyesülésben. A törvény élve az Irányelv által biztosított lehetőséggel, lehetővé teszi, hogy rendelkezéseit alkalmazva szövetkezetek, illetve magyarországi székhelyű európai szövetkezetek is részt vegyenek határokon átnyúló egyesülésekben.

Az Irányelv által az egyesülés vonatkozásában meghatározott fogalmak megfelelnek a Gt. már  létező fogalmi rendszerének, ezért e vonatkozásában külön definíciók megalkotására nem volt szükség, a határokon átnyúló egyesülés fogalmának meghatározásakor a törvény visszautal a Gt. szerinti fogalmakra (Gt. 80-81. §). Az Irányelv céljának megfelelően azonban a törvény csak az olyan egyesüléseket vonja a hatálya alá, melyek több tagállam területén található tőkeegyesítő társaságok között jönnek létre, és ezek közül egy vagy több társaság székhelye Magyarországon található.

A törvény ugyanakkor sajátos szabályokat állapít meg a határokon átnyúló egyesülés (a továbbiakban: egyesülés) útján magyarországi székhellyel létrejövő társaságok alapításával, illetve az ezzel kapcsolatos cégbejegyzési (változásbejegyzési) eljárások vonatkozásában.

A 2. §-hoz

A törvény hatálya alá eső egyesülések esetén a Gt. és a Ctv. társaságok egyesülésére vonatkozó szabályait mögöttes szabályként kell alkalmazni, azzal, hogy a törvény hatálya alá eső esetekben irányadó a hivatkozott két törvény rendelkezéseitől eltérő, speciális szabályokat a törvény állapítja meg az Irányelv rendelkezéseivel összhangban.

A törvény - szintén az Irányelvi követelményeknek megfelelően - rendelkezik arról is, hogy az egyesülésben résztvevő tőkeegyesítő társaságoknak be kell tartaniuk a külön jogszabályok szerint egyesülés esetén rájuk irányadó szabályokat. Ez magában foglalja az olyan rendelkezések figyelembevételét is, ha valamely társaság csak meghatározott formájú társaságokkal vagy társasággá egyesülhet, illetve az ezzel kapcsolatos egyéb előírásokat is.

Az egyesülések esetén továbbá alkalmazandók a Tanácsnak a vállalkozások összefonódásának ellenőrzéséről szóló 139/2004/EK (2004. január 20.) rendeletének szabályai is, valamint adott esetben a tisztességtelen piaci magatartás és a versenykorlátozás tilalmáról szóló 1996. évi LVII. törvény (Tpvt.) rendelkezései is, tekintettel arra azonban, hogy erre a Gt. is tartalmaz visszautalást, annak megismétlése a törvényben szükségtelen volt.

A 3. §-hoz

A törvény meghatározza az egyesülésben résztvevő társaságok vezető tisztségviselői által készített egyesülési szerződés tervezetnek a Gt. 79. § (1) bekezdésében előírtakon túlmenő kötelező tartalmi elemeit.

Eltérés a Ctv. általános rendelkezéseihez képest az, hogy az egyesülésben résztvevő társaságok az egyesülési szerződésben határozhatnak úgy, hogy az egyesülés útján magyarországi székhellyel létrejövő társaság cégjegyzékében fióktelepként valamely az egyesülésben résztvevő társaság más tagállamban bejegyzett székhelyét, telephelyét vagy fióktelepét is feltüntetik. Az egyesülési szerződés ilyen rendelkezése esetén a cégbíróság a külföldön lévő fióktelepet is bejegyzi a cégjegyzékbe [8. § (2) bek.]

A 4. §-hoz

A egyesülési szerződés tervezetének elkészítésekor az abban résztvevő társaságok vezető tisztségviselőinek írásbeli beszámolót kell készíteniük a tagok (részvényesek) számára, melyben bemutatják az egyesülés szükségességét és annak hatásait a tagokra (részvényesekre), a hitelezőkre és a munkavállalókra.

A részvénytársaságok hazai egyesülésének mintájára a törvény hatálya alá eső egyesülések esetén is főszabályként egy könyvvizsgálói jelentést kell készíteni, melyben a vagyonmérleg-tervezeteket felülvizsgáló könyvvizsgáló nyilatkozik a társasági részesedéseknek az egyesülési szerződésben meghatározott cserearányáról.

A könyvvizsgálói jelentés elkészítéséről azonban lemondhatnak az egyesülő társaságok, amennyiben valamennyi társaság legfőbb szerve egyhangúlag így határoz.

Az 5. §-hoz

A lehető legszélesebb körű tájékoztatás biztosítása érdekében valamennyi résztvevő társaság köteles kezdeményezni az egyesülési szerződés tervezetének közzétételét, valamint kötelesek gondoskodni a vezető tisztségviselők által készített beszámoló és a könyvvizsgálói jelentésnek a cégbírósághoz történő benyújtásáról, és a tagok valamint a részvényesek rendelkezésére bocsátásáról.

A 6-7. §-hoz

Az Irányelv értelmében a tagállamoknak valamennyi, az egyesülésben résztvevő társaság vonatkozásában ki kell jelölniük azt a bíróságot, vagy hatóságot, mely ellenőrzi, hogy a társaság az egyesülést megelőző valamennyi jogszabályi kötelezettségének eleget tett. Amennyiben az ellenőrzést végző szerv megállapítja, hogy valamennyi jogszabályi kötelezettségnek eleget tett a társaság, erről tanúsítványt állít ki, melyet valamennyi, az egyesülésben résztvevő társaságnak be kell nyújtania annak a bíróságnak, illetve hatóságnak, amely a határokon átnyúló egyesülés útján létrejövő társaság bejegyzését végzi. Az egyesülés bejegyzésére végeredményben csak akkor kerülhet sor, ha valamennyi abban résztvevő társaság ilyen módon igazolta, hogy valamennyi, őt terhelő kötelezettségének eleget tett.

Hazánkban értelemszerűen ezen vizsgálat elvégzése az érintett társaság székhelye szerint illetékes cégbíróság feladata kell, hogy legyen. A törvény ennek megfelelően kidolgozza azokat a speciális eljárási szabályokat, amelyek a tanúsítvány kiadása iránti kérelem elintézésekor alkalmazandóak. E körben a törvény meghatározza azokat az iratokat, amelyeket a kérelemhez a Ctv.-ben előírtakon túl csatolni szükséges. Főszabályként a tanúsítvány kiadása iránti kérelem elbírálásakor a cégbíróság a cégbejegyzési eljárás szabályai szerint jár el.

A kérelmet a cégbíróság 15 napon belül köteles elbírálni, és kiadni a tanúsítványt, melynek kötelező tartalmi elemeit a törvény 7. § (1) bekezdése határozza meg. Az Irányelv rendelkezéseinek megfelelően, a társasági tagok érdekei védelmének biztosítására a törvény előírja, hogy amennyiben a társasági részesedések cserearányának megállapításával, vagy az egyesülésben részt venni nem kívánó kisebbségi tagokkal történő elszámolással kapcsolatos társasági határozatok bírósági felülvizsgálatára irányuló per van folyamatban, a tanúsítvány ezt a tényt is tartalmazza, feltéve, hogy a törvény 3. § (1) bek. i) pontjának megfelelően valamennyi társaság elfogadta az ilyen eljárás megindításának lehetőségét.

A 8. §-hoz

Amennyiben az egyesülés útján létrejövő társaság székhelye Magyarországon lesz, a székhely szerinti cégbíróságnál a Gt. szerinti egyesüléskor irányadó szabályok szerint kell kezdeményezni az egyesülés bejegyzését. Speciális szabály, hogy a kérelemhez minden esetben valamennyi, az egyesülésben résztvevő társaságnak csatolnia kell - a saját tagállama által kijelölt illetékes bíróság vagy hatóság által kiállított - 6. § szerinti tanúsítványt. Ezen cégbejegyzési (változásbejegyzési) eljárás kezdeményezésére tehát legkésőbb az utolsó tanúsítvány kiadását követő hat hónapon belül van lehetőség.

A cégbíróság ezt követően megvizsgálja a tanúsítványokat, és a benyújtott egyéb okiratokat, és megvizsgálja, hogy az egyesülés megfelel-e a jogszabályban foglalt feltételeknek. Az eljárás során a Ctv.-nek a társaságok átalakulásának bejegyzése esetében irányadó szabályokat kell alkalmaznia a cégbíróságnak.

A törvény hatálya alá tartozó egyesülések esetén is irányadó a Ctv. azon rendelkezése, mely szerint az egyesülés a bejegyzéssel hatályosul, azonban a társaságok a Ctv. 57. § (2) bekezdésének rendelkezése értelmében ettől eltérő időpontot is meghatározhatnak, ami azonban nem lehet későbbi, mint a kérelem cégbírósághoz történt benyújtását követő kilencvenedik nap, illetve nem lehet korábbi mint a cégbejegyzés napja. Ha az egyesülési szerződésben meghatározott időpont [3. § (1) bek. e) pont] a cégbejegyzés napját megelőzné, a cégbíróság az átalakulás időpontjaként a cégbejegyzés napját tünteti fel.

A hatályosulás időpontjáról értesíteni kell az egyesülésben résztvevő valamennyi társaság cégjegyzését vezető nyilvántartást, mely nyilvántartások ezen értesítés alapján törlik a jogelőd társaságokat a cégjegyzékből.

Az Irányelvből adódó rendelkezés, hogy az egyesülés hatályosulását követően az egyesüléssel létrejött társaság létesítő okiratát nem lehet semmisnek nyilvánítani.

A 9. §-hoz

Az Irányelv rendelkezéseivel összhangban egyszerűsített eljárás lefolytatására kerülhet sor, amennyiben az egyesülés egy olyan társaságba történő beolvadás révén történik, amely rendelkezik az összes szavazati jogot biztosító társasági részesedéssel és egyéb szavazati jogot biztosító értékpapírral. Ebben az esetben az egyesülési szerződés egyes kötelező tartalmi elemei elhagyhatók, és a 4. §-nak a könyvvizsgálói jelentésre vonatkozó rendelkezéseit nem kell alkalmazni, továbbá a beolvadó társaságok legfőbb szerveinek az egyesülési szerződés elfogadásáról nem kell szavazniuk. Ezekkel a könnyítésekkel a 9. § szerinti beolvadás esetén fölösleges adminisztratív terhek kerülhetők el.

A 10-12. §-hoz

Ezek a §-ok határozzák meg azokat a szabályokat, amelyek alapján az egyesülés útján létrejövő társaság döntéshozatali rendjében a munkavállalói részvétel szabályait meg kell határozni. Főszabály szerint a munkavállalói részvételre alkalmazhatóak az egyesülés útján létrejövő társaság székhelye szerinti szabályok, azaz magyarországi székhelyű társaságok esetén a Gt. vonatkozó rendelkezései (Gt. 38-39. §).

Amennyiben azonban valamely, az egyesülésben résztvevő társaságban az egyesülési szerződés tervezetének közzétételét megelőző hat hónapban a társaság átlagosan több, mint 500 munkavállalót foglalkoztatott, és ezen társaságnál már működött, a munkavállalók döntéshozatalba történő bevonását biztosító rendszer, vagy amennyiben valamely résztvevő társaságnál magasabb szintű részvételi arány érvényesült, mint amit a Gt. előír, akkor az Irányelv által meghatározott rendben kell meghatározni a munkavállalói részvétel szabályait.

Ez az eljárási rend megegyezik az európai részvénytársaság esetében is alkalmazandó tárgyalási renddel, ezért a törvény ezen szabályokra utal vissza, amikor az eljárási szabályokat meghatározva, jelezve az attól való eltéréseket.

A törvény biztosítja továbbá a lehetőséget arra, hogy az egyesülésben résztvevő társaságok, elkerülve a sokszor bonyolult és időigényes tárgyalási folyamatot, úgy határozzanak, hogy közvetlenül alkalmazzák az európai részvénytársaság esetében meghatározott általános részvételi szabályokat (az európai részvénytársaságról szóló 2004. évi XLV. törvény 48-50. §). Ezen túl a különleges tárgyaló testületnek is van lehetősége arra, hogy a tárgyalások megkezdése helyett, vagy a már megkezdett tárgyalások berekesztése mellett közvetlenül a Gt. szerinti részvételi szabályok alkalmazása mellett döntsön.

A munkavállalói részvételi szabályok gyakorlati érvényesülésének garanciájaként rögzíti a törvény - az Irányelvben foglaltaknak megfelelően - hogy amennyiben a Gt. szabályai kerülnek alkalmazásra, a társaságnál felügyelőbizottság létrehozása kötelező, valamint, hogy az egyesülés hatályosulását követő három éven belül elhatározott, a Gt. hatálya alá eső (tehát „belföldi”) egyesülés esetén a már megállapított részvételi szabályoktól csak a munkavállalók javára lehet eltérni.

A 13. §-hoz

A törvény, élve az Irányelv 2. és 3. cikke által biztosított lehetőséggel, lehetővé teszi, hogy rendelkezéseit alkalmazva szövetkezetek, illetve magyarországi székhelyű európai szövetkezetek is részt vegyenek határokon átnyúló egyesülésekben, betartva a külön jogszabályok szerint rájuk irányadó szabályokat is. E körben a szövetkezetekről szóló 2006. évi X. törvénynek a szövetkezetek egyesülésére vonatkozó szabályait kell különösen figyelembe venni.

-----STARTING---POINT---VEGE---

A 14. §-hoz

A hatálybalépés időpontját a törvény az Irányelv átültetési határidejére való tekintettel határozza meg 2007. december 15-ében, azzal, hogy rendelkezéseit a hatálybalépést követően indult cégeljárásokra kell alkalmazni.