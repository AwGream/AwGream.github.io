2017. évi CCVIII. törvény indokolása

az energetikai tárgyú törvények, valamint azokkal összefüggő egyes törvények módosításáról

-----STARTING---POINT---ALTALANOS--- 

A törvény az atomenergiáról szóló 1996. évi CXVI. törvény (a továbbiakban: Atv.) kisebb terjedelmű módosítását, valamint az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény (a továbbiakban: Ügkr. tv.), a távhőszolgáltatásról szóló 2005. évi XVIII. törvény (a továbbiakban: Tszt.), a villamos energiáról szóló 2007. évi LXXXVI. törvény (a továbbiakban: Vet.), valamint a földgázellátásról szóló 2008. évi XL. törvény (a továbbiakban: Get.) technikai jellegű módosítása az általános közigazgatási rendtartásról szóló 2016. évi CL. törvény (a továbbiakban: Ákr.) rendelkezéseivel való összhangot megteremtő módosítását tartalmazza.

Az Atv. módosítása az előzetes elvi lehetőségét teremti meg annak, hogy az atomerőműben a hatályos engedély(ek)ben engedélyezettől eltérő fűtőelemkötegek (a továbbiakban: eltérő fűtőelemkötegek) alkalmazását az atomenergia felügyeleti szerv speciális átalakítási eljárás keretében engedélyezze. Az eltérő fűtőelemköteg elvi alkalmazásának bevezetési lehetősége csak hatályos engedély birtokában kérelmezhető, így a jelenleg üzemelő atomerőművi blokkok engedélyesének, az MVM Paksi Atomerőmű Zrt.-nek lesz lehetősége ilyen kérelem benyújtására. Az új atomerőművi blokkok esetében csak a létesítési engedély kiadását követően nyílik meg a lehetőség az eltérő fűtőelemköteg alkalmazásához, az engedélyes választása szerint elvi átalakítási engedély és étalakítási engedély iránti kérelem, vagy átalakítási engedély iránti kérelem benyújtására. A törvény kiegészíti továbbá az Országos Atomenergia Hivatal építésügyi eljárásaiban közreműködő szakhatóságok körét, valamint pontosítja a nukleáris létesítmények és a radioaktívhulladék-tárolók felszín alatti részének biztonsági övezetté való kijelölése esetén az eljáró szakhatóságok körét. Tartalmazza továbbá a Magyar Honvédségben az atomenergia alkalmazásának hatósági felügyeletére vonatkozó rendelkezések pontosítását, valamint a közbiztonsági engedély kiadására vonatkozó szabályozás kiegészítését.

-----STARTING---POINT---RESZLETES---

Az 1. §-hoz

Az eltérő fűtőelemkötegek fogalmát határozza meg. Az atomerőmű hatályos engedélyeiben meghatározottól eltérés egyebek között a következő különbségek közül egyet, vagy többet foglalhat magában: a fűtőelemkötegek más gyártótól származnak, a bennük lévő hasadóanyag izotóp- vagy kémiai összetétele, sűrűsége eltér az engedélyezett fűtőelemkötegekétől, a fűtőelemkötegeknek a fűtőelemeken belüli és egyéb geometriai mérete, gáztöltésének összetétele, nyomása, továbbá konstrukciója (például a konstrukciós anyagok - egyebek között a távtartó rácsok, a fűtőelem-burkolatok, a láb- és fejrészek fizikai és kémiai összetétele, gyártási technológiája, felületkezelése) eltérő.

A 2. §-hoz

Az Atv. jelenleg hatályos 11. § (5) bekezdése szerint a 11. § (3) és (4) bekezdés határozza meg az atomenergia alkalmazás területén a foglalkoztatást (munkavállalást) kizáró okokat. Az (5) bekezdés csak a törvényben meghatározottaknak való megfelelés igazolásának és ellenőrzésének módjáról rendelkezik. Ennek alapján, amely ok a 11. § (3) és (4) bekezdésben nem szerepel, az nem jelent kizáró okot a foglalkoztatásnál. A jelenleg hatályos (5) bekezdés szerint a munkavállalónak többek között igazolnia kell, hogy nem áll a (3) bekezdésben meghatározott munkakörnek megfelelő foglalkozástól eltiltás hatálya alatt, valamint vele szemben a (3) bekezdésben meghatározott szándékos bűncselekmény elkövetésének megalapozott gyanúja miatt nincsen büntetőeljárás folyamatban.

Ugyanakkor a (3) bekezdésben meghatározott munkakörnek megfelelő foglalkoztatástól eltiltás, valamint a (3) bekezdésben meghatározott szándékos bűncselekmény elkövetésének megalapozott gyanúja miatt folyamatban lévő büntetőeljárás nem szerepel kizáró okként, így indokolt a kizáró okok körének kiegészítése.

A törvény továbbá kiegészíti az Atv. 11. § (7) bekezdését, meghatározza a közbiztonsági engedély érvényességi idejét. Külföldi munkavállaló esetén indokolt a külföldi okmányok beszerzése mellett a bűnügyi nyilvántartásokban történő ellenőrzése is, tekintettel arra, hogy a külföldi munkavállaló magyarországi tartózkodásának időtartalma alatt is követhet el az Atv. 11. §-ban meghatározott, munkavállalást kizáró cselekményt, így a külföldi okmányok beszerzése mellett bűnügyi nyilvántartásokban történő adatkeresés is szükségszerű.

A 3. és 6. §-hoz

Az Atv. 13. § (2) és (3) bekezdéseinek jelenleg hatályos rendelkezése alapján az új atomerőművi blokkok létesítési engedélyezési eljárásában nem az engedélyes/kérelmező felelőssége és feladata a kérelmet megalapozó dokumentáció független műszaki szakértő általi értékelése.

A független szakértők bevonására csak az engedélykérelem beadását követően kerül sor, a szakértői vélemény figyelembevételére csak hiánypótlás formájában, az eljárás során lehetséges, amely időben elnyújthatja az engedélyezés folyamatát. Annak érdekében, hogy a hatósághoz benyújtott kérelmet megalapozó dokumentáció teljes körűen megalapozott legyen, a módosítás megteremti annak lehetőségét, hogy a kérelmező az engedélykérelem benyújtását megelőzően vegye igénybe a független műszaki szakértőt. Többek között ez által biztosítható, hogy az engedélyes teljes körűen tudja vállalni a nukleáris biztonságért való felelősséget. A módosítás során célszerű és indokolt fenntartani azonban azt lehetőséget is, hogy az OAH a benyújtott és elfogadott szakértői vélemények mellett maga is igénybe vehessen az adott eljárásban további szakértőt. Az OAH eljárásaiba szakértőként történő bevonás esetére a szakértő szervezetekre az Atv. pontosításra kerülő 17. § (3) bekezdése tartalmaz előírást, de további részletszabályokat nem. Ennek figyelembevételével szükséges az Atv. kiegészítése a módosító törvényben szereplő 19/E. §-sal.

A 4. §-hoz

Az OAH által kiadható engedélytípusok felsorolásának pontosítását tartalmazza. A törvényben foglaltak alapján az engedélyek fajtája kibővül az elvi átalakítási engedéllyel (eltérő fűtőelemkötegek alkalmazása).

Az 5. §-hoz

Az OAH hatáskörét tartalmazó rendelkezéseket pontosítva meghatározza, hogy az atomenergia felügyeleti szerv hatáskörébe tartoznak az eltérő fűtőelemkötegek alkalmazásához szükséges engedélyezési eljárások is.

A 7-9. §-hoz

Az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról 2017. évi L. törvény (a továbbiakban: Ákr.módtv.) 113. § (11) bekezdése módosítja az Atv. 26. §-t, a (15) bekezdése az Atv. 67. §-t egészíti ki egy új z) ponttal, és a (17) bekezdés alapján az Atv. egy új 2. melléklettel egészül ki 2018. január 1-jétől.

A módosítás értelmében az Atv. 2018. január 1-jén hatályba lépő 12. és 15. § szerinti, a hatósági engedélyezés és ellenőrzés általános rendjére vonatkozó rendelkezéseket az Atv. 26. § (2) bekezdés alapján kijelölt szervezet hatáskörébe tartozó eljárásokban is alkalmazni kell. Továbbá 2018. január 1-jétől az Atv.-t kiegészítő új 2. melléklet - amely OAH hatósági eljárásaiban közreműködő szakhatóságokat jelöli ki - módosítása szükséges, tekintettel arra, hogy a nukleáris létesítmények és a radioaktívhulladék-tárolók felszín alatti részének biztonsági övezetté való kijelölése esetén, valamint a nukleáris létesítmény létesítéséhez szükséges, de az üzemeltetéséhez nem szükséges építményekkel kapcsolatos eljárások esetében további szakhatóságok bevonása is indokolt.

Emellett egyrészt módosul az Atv. 67. § s) pontja, amely felhatalmazást ad a Kormánynak, hogy a független műszaki szakértő tevékenység folytatására vonatkozó szabályok mellett rendeletben állapítsa meg a műszaki szakértő szervezet minősítése, nyilvántartása, működése és alkalmazása szabályait, másrészt az Atv. 67. §-a kiegészül egy új z) ponttal, amely felhatalmazást ad a Kormánynak, hogy rendeletben jelölje ki az Atv. 17. § (2) bekezdésének 26-42. pontjában meghatározott feladatokat ellátó honvédségi szervezetet, és meghatározza a feladatellátáshoz szükséges eljárási szabályokat.

Figyelemmel arra, hogy az Atv. módosítás hatályba lépése 2018. január 1-je, és olyan rendelkezéséket érintenek, amelyek Ákr.módtv. szerint 2018. január 1-jétől lépnének hatályba, indokolt az Ákr.módtv. vonatkozó rendelkezéseinek hatályba nem lépésének kimondásáról rendelkezni.

Azonos megfontolásból - az Atv. 11. § (3) bekezdés b) pont 12. alpontjának jelen módosítással megvalósuló újraszabályozása miatt - ugyancsak rendelkezni kell az európai uniós és a nemzetközi bűnügyi együttműködést szabályozó törvények, és ehhez kapcsolódóan más törvények jogharmonizációs célú módosításáról szóló 2017. évi XXXIX. törvény 22. §-ának hatályba nem lépéséről.

A 10. §-hoz

Szövegcserés módosításokat tartalmaz. Az Atv. 11. § (5) bekezdésének a módosítása alapján nem a kérelmezőnek kell igazolnia, hogy vele szemben alkalmazását kizáró ok nem áll fenn, hanem a rendőrség ellenőrzi, hogy a munkavállaló természetes személy megfelel-e az Atv. 11. §-ában meghatározott feltételeknek. Az Atv. 17. § (3) bekezdés módosítása a szakértő szervezetekre vonatkozó szabályozás koherenciáját biztosítja, míg 45. § (1) bekezdés módosítása pontosítja a Magyar Honvédség szervezetére való hivatkozást.

A 11. §-hoz

Felhatalmazó rendelkezés.

A 12. §-hoz

Fogalmi pontosítás, valamint az un. külön kezelt pénzeszközök mértékének szokásos éves megállapítása.

A 13. §-hoz

Hatályát vesztő rendelkezés.

A 14-15. §-hoz

A törvény belső koherenciáját szolgáló felhatalmazó rendelkezés.

A 16-17. §-hoz

A módosítás az Ákr.-ben használt kifejezések átvezetését valósítja meg, jogerő helyett végleges terminológia, valamint az állami adóhatóság kifejezést állami adó- és vámhatóságra cseréli.

A 18. §-hoz

A forgalmi jegyzékben szereplő számla kezeléséért az NKvH bevételét képező számlavezetési díjat kell fizetni, amelynek meg nem fizetése esetén az NKvH a számlavezetési díj 110%-ával megegyező mértékű bírságot szab ki. A bírság összege (számlavezetési díj 110%-a) azonban két tételből áll: egyrészt a számlavezetési díjból (a bírság ezen része az NKvH bevétele) és a tényleges bírságból (számlavezetési díj 10%-a, ami a központi költségvetés bevétele). Ez a megoldás a jogelőd Országos Környezetvédelmi és Természetvédelmi Főfelügyelőség (a továbbiakban: OKTF) esetében működőképes volt, mivel akkor még a bírságot is az OKTF számlájára kellett megfizetni. Így az OKTF-nek lehetősége volt a bírságból a saját bevételi részét képező, a számlavezetési díj fedezetéül szolgáló részt elkülöníteni, saját bevételként jóváírni és csak a tényleges bírságrészt továbbutalni a központi költségvetésbe. Azonban jelenleg erre az NKvH-nak nincs lehetősége, mivel a bírságot a központi bírságszámlára kell megfizetni, amely felett az NFM-nek nincs rendelkezési jogosultsága. A számlavezetési díj meg nem fizetése esetén kiszabott bírság végrehajtására az államháztartásról szóló 2011. évi CXCV. törvény 42. § (3) bekezdése alapján került sor. A fentiekre tekintettel ki kell mondani, hogy a számlavezetési díj meg nem fizetése esetén a végrehajtás érdekében az állami adóhatóság jár el. Ezen túlmenően arra is szükség van, hogy a számlavezetési díj meg nem fizetése esetén a bírság kiszabását megtartsuk ugyan, azonban annak mértékét a jelenleg hatályos, a meg nem fizetett számlavezetési díj 110%-ával megegyező mérték helyett a meg nem fizetett számlavezetési díj 10%-ával megegyező mértékűre módosítsuk. A bírság mértékének ezen módosítása nem eredményez pénzügyi változást.

A 19. §-hoz

Az Ügkr. tv. 15. § (1) bekezdésének módosítását az indokolja, hogy a 2011/278/EU bizottsági határozat VI. melléklete nem a referenciaértékeket, hanem a kibocsátás áthelyezési szorzótényezőket tartalmazza. Továbbá a módosítás az Ákr.-ben használt kifejezések átvezetését valósítja meg.

A 20. §-hoz

Tekintettel arra, hogy a tárgybeli eljárásokban az Ákr. szabályai irányadók, így törölni szükséges az adók módjára történő behajtásra vonatkozó rendelkezéseket.

A 21. §-hoz

Hatályba nem lépésről való rendelkezés.

-----STARTING---POINT---VEGE---

A 22. §-hoz

Hatályba léptető rendelkezés.

A 23. §-hoz

Jogharmonizációs záradék.