2011. évi CCVII. törvény indokolása

egyes rendvédelmi tárgyú törvények módosításáról, valamint az azzal összefüggő további törvénymódosításokról

-----STARTING---POINT---ALTALANOS--- 

A globális biztonsági kihívások között egyre jelentősebb szerepet játszik a nemzetközi terrorizmus. A szabadság, a biztonság és a rend térségének megteremtése elképzelhetetlen az állam hatékony védelmi funkciójának kiépítése és működtetése nélkül. Ehhez egy olyan koherens, a szükséges információkkal, tudással, képességgel rendelkező szervezetre van szükség, ami egyszerre biztosít hatékony fellépést a nemzetközi és hazai terrorizmus, illetve az annak bázisát jelentő szervezett bűnözés, valamint az egyre növekvő erőszakosságot mutató, fegyveresen vagy felfegyverkezve elkövetett személy elleni bűncselekmények elkövetőivel szemben.

A terrorizmus, mindenekelőtt annak nemzetközi megnyilvánulásai a demokratikus jogállamokat, így Magyarországot is a terrorizmust leküzdeni hivatott speciális szervek létrehozatalára, valamint e szervek felhatalmazásának szélesítésére ösztönözte: az ezzel kapcsolatos feladatok hatékony, egységes szervezeti keretek között és magas szakmai színvonalon történő ellátása érdekében a rendőrség terrorizmust elhárító szerveként nemrégiben létrejött a Terrorelhárítási Központ (a továbbiakban: TEK).

A TEK a belföldi, illetőleg nemzetközi vonatkozású terrorcselekmények és az azokhoz kapcsolódó bűncselekmények vonatkozásában jelenleg is kapcsolatot tart más államok terrorellenes szerveivel, továbbá jogosult közvetlenül részt venni az e bűncselekmények kapcsán felmerült információk nemzetközi cseréjében, koordinációjában.

A nemrégiben Szudánban elrabolt magyar ENSZ-alkalmazott esete, valamint a Líbiában váratlanul kirobbant, az ott tartózkodó magyar állampolgárok életét is veszélyeztető véres polgárháború eseményei azonban korábban jórészt ismeretlen kihívásokkal szembesítették a rendvédelmi szerveket, illetve szükségessé tették egyes rendőrségi szervek, köztük elsősorban a TEK feladat- és hatáskörének új elemekkel történő bővítését. Az új típusú feladatokra tekintettel indokolt lehetővé tenni a TEK számára, hogy tevékenységét - a nemzetközi jog normáit nem sértve - adott esetben az ország területén kívülre is kiterjessze. A törvény ennek érdekében az említett szerv feladatává teszi a magyar állampolgárok életét, testi épségét az ország területén kívül közvetlenül fenyegető háborús cselekmények, fegyveres konfliktusok, valamint terrorista és túszejtő akciók esetén a bajba jutott magyar állampolgárok mentésében, hazatérésük biztosításában, az evakuálás végrehajtásában történő közreműködést, rögzíti ugyanakkor, hogy minderre csakis a rendészetért felelős miniszternek a külpolitikáért felelős miniszter egyetértésével meghozott döntése alapján, a hatályos nemzetközi normák betartása mellett kerülhet sor.

A Rendőrségről szóló 1994. évi XXXIV. törvény (a továbbiakban: Rtv.) alapján a védett személyeket a Kormány rendeletben jelöli ki. A védett személyek és a kijelölt létesítmények védelméről szóló 160/1996. (XI. 5.) Korm. rendeletben (a továbbiakban: Kormányrendelet) állandó védelemre jogosultként nem nevesített személyek az Rtv. alapján - a Kormány határozatában foglaltak szerint - ideiglenes védelemben részesíthetők, ha őket a törvényben meghatározott közéleti tevékenységük miatt személyük vagy közvetlen környezetük ellen irányuló erőszakos bűncselekménnyel fenyegették meg, illetve egyéb alapos okból védelmük szükséges. Az ideiglenes védelemben részesülő személyeket - a Kormány döntéséig, de legfeljebb harminc napig - a rendészetért felelős miniszter jelöli ki.

A Kormányrendelet értelmében az ideiglenes védelem időtartamára a rendészetért felelős miniszter tesz javaslatot, míg a védelem fenntartására vagy megszüntetésére vonatkozó miniszteri javaslattétel elősegítése érdekében annak indokoltságát a Köztársasági Őrezred havonta köteles vizsgálni.

A gyakorlati tapasztalatok szerint az ideiglenes védelmet adott esetben megalapozó körülmények egyhónapos időközönként rendszerint nem változnak oly mértékben, ami alapján a védelem fenntartása, illetve megszüntetése szükségességének kérdésében megnyugtató módon állást lehetne foglalni. Az ideiglenes védelem esetleges fenntartását megalapozó tények, adatok és információk feltárása, beszerzése, illetve elemzése a végrehajtáshoz rendelkezésre álló határidőn belül nem minden esetben biztosítható, az ideiglenes védelem korábban történt elrendelése ugyanakkor az esetek jelentős részében az érintett személy biztonságának olyan mértékű veszélyeztetettségét feltételezi, amelynek egy hónapon belüli megszűnésére reálisan számítani nem lehet.

A gyakorlati jogalkalmazók mindemellett arra is rámutatnak, hogy az ideiglenes védelem kormányhatározatban történő rögzítése számos esetben indokolatlanul nehézkessé teszi a védelem elrendelésével kapcsolatos döntéshozatalt, illetve hátráltatja a szükséges biztonsági intézkedések azonnali végrehajtását.

Az említett körülményekre figyelemmel a testület döntésének hiányában is indokolt lehetővé tenni a rendészetért felelős miniszter számára a Kormányrendeletben nem szereplő személy ideiglenes védelmének elrendelését, amelynek tartama azonban nem haladhatja meg a 12 hónapot.

-----STARTING---POINT---RESZLETES---

Az 1. §-hoz

E rendelkezések a 2012. január 1-jén hatályba lépő Alaptörvény rendelkezéseivel összhangban állapítják meg a rendőrség feladatait.

A 2-3. §-hoz

A TEK felhatalmazást kap arra, hogy a Magyarország területén kívül közvetlenül fenyegető háborús cselekmények, fegyveres konfliktusok, valamint terrorista és túszejtő akciók esetén a bajba jutott magyar állampolgárok mentésében, hazatérésük biztosításában és az evakuálás végrehajtásában történő közreműködéséhez szükséges, a külföldre vonatkozó, valamint külföldi eredetű információkat megszerezze, elemezze, értékelje és továbbítsa.

Az igazságügyért felelős miniszter által engedélyezett speciális eszközök és módszerek alkalmazására magyar felségterületen (pl. nagykövetség, konzulátus épületét érintően, magyar lobogó alatt közlekedő hajón, repülőgépen stb.) kerülne sor, kizárólag és szorosan a külföldi területen végrehajtandó, az Rtv. 7/E. § (1) bekezdés d) pontjában meghatározott feladathoz kötődően. A módosítás célja nem egy általános hírszerzési tevékenység jogszabályi alapjának megteremtése, annál sokkal szűkebb körben, egy adott tevékenységhez kapcsolódóan jogosítja fel a TEK-et a külső engedélyhez kötött titkos információgyűjtés végzésére.

A közelmúltban igényként jelentkezett, hogy meghatározott - pl.: a veszélyeztetett övezetekben lévő - külképviseletek objektum- és személyvédelmét a TEK lássa el, figyelemmel arra, hogy ezen szerv rendelkezik azzal a speciális szaktudással, kiképzéssel, fegyverzettel, amely szükséges a különleges felkészültséget igénylő feladatok eredményes végrehajtásához. A módosítás megteremti annak lehet őségét, hogy a rendőrség terrorizmust elhárító szerve a hatályos nemzetközi normák betartásával, az érintett külföldi hatósággal és nemzetközi szervezetekkel együttműködve elláthassa a kormányzati döntés alapján kijelölt magyar külképviseletekhez kötődő személy- és objektumvédelmi feladatokat, valamint a kormányzati tevékenység szempontjából fontos, külföldön lévő magyar szervek (intézmények) és létesítmények biztonságának védelmét.

A nemzetbiztonsági szolgálatok parlamenti ellenőrzése a szolgálatok törvényes és rendeltetésszerű működésének alapvető garanciális eleme. Az államigazgatás egyéb területeit ellenőrző országgyűlési bizottságokhoz képest a Nemzetbiztonsági Bizottság által gyakorolt alkotmányos ellenőrzés különös jelent őségét az adja meg, hogy a nemzetbiztonsági szolgálatok tekintetében a külső ellenőrzési, felügyeleti jogok és lehetőségek nem, vagy csak korlátozott mértékben alkalmazhatók.

Figyelemmel arra, hogy a TEK-re az Alkotmányvédelmi Hivataltól átkerült feladatkör, illetve az ahhoz kapcsolódó titkos információgyűjtés gyakorlása kapcsán ugyanazok a jogszabályi rendelkezések vonatkoznak, mint a nemzetbiztonsági szolgálatokra, nem képezhet ez alól kivételt a külső kontroll, vagyis a parlamenti ellenőrzés megléte sem. A módosítás egyértelműen meghatározza, hogy a TEK azon tevékenysége felett, amelyet a nemzetbiztonsági szolgálatokról szóló 1995. évi CXXV. törvény (a továbbiakban: Nbtv.) szabályainak megfelelő alkalmazásával lát el, a Nemzetbiztonsági Bizottság ellenőrzést gyakorol. Konkrétan tartalmazza, hogy a TEK főigazgatói tisztségre jelölt személyt az Országgyűlés Nemzetbizottsági bizottsága meghallgatja és alkalmasságáról állást foglal. Egyértelművé teszi, hogy az Alkotmányvédelmi Hivataltól átkerült feladatkör, illetve az ahhoz kapcsolódó titkos információgyűjtés során keletkezett panaszok kivizsgálására nem az Rtv., hanem az Nbtv. szabályai az irányadók.

A 4. §-hoz

A Rendészeti Panasztestület tagjával szembeni összeférhetetlenséget szabályozza újra a Nemzeti Adó és Vámhivatal vámszervével összefüggésben. A testület tagjának megbízatása hat évre szól és újraválasztható.

Az 5-7. §-hoz

A minősített adat védelmének hatósági felügyeletével, a minősített adatok kezelésének hatósági engedélyezésével és felügyeletével, valamint a nemzeti iparbiztonsági hatósági tevékenységgel kapcsolatos feladatokat a minősített adat védelméről szóló 2009. évi CLV. törvény alapján a Nemzeti Biztonsági Felügyelet (a továbbiakban: NBF) látja el, amelynek állománya megbízhatósági vizsgálatát azonban - a vezénylő szerv állományába tartozástól függően - jelenleg több különböző szerv jogosult elvégezni. Az NBF, valamint a Kormány által nemzetbiztonsági célból létrehozott kabinet és testület speciális feladatára, illetve a feladat kiemelkedő jelentőségére tekintettel indokolt, hogy az e szervek meghatározott személyi állományára, és a testületekhez delegált személyekre vonatkozó bűnmegelőzési és bűnfelderítési feladatokat egységesen az Rtv.-ben meghatározott belső bűnmegelőzési és bűnfelderítési feladatokat ellátó szerv - a Nemzeti Védelmi Szolgálat (a továbbiakban: NVSZ) - végezze. A törvény tartalmazza az NVSZ ezen feladatkörének bővülésével kapcsolatos módosításokat.

A Kormány által nemzetbiztonsági célból létrehozott kabinet esetében a sajátos feladatra tekintettel - az NBF állományához hasonlóan - indokolt, hogy az annak, valamint a működését segítő testület munkájában részt vevő személyek etikai integritása ellenőrizhető legyen, a megbízhatósági vizsgálat alá vonható személyi kör kiterjesztése ugyanakkor a politikai vezetők esetében nem indokolt. A törvénymódosítás bővíti továbbá a megbízhatósági vizsgálat során jogszerűen elkövethető szabálysértések és bűncselekmények körét, amennyiben lehetőséget biztosít arra, hogy a belső bűnmegelőzési és bűnfelderítési feladatokat ellátó szerv megbízhatósági vizsgálatot végző tagja a vizsgálat során minősített adat biztonságának megsértése szabálysértést, visszaélés minősített adattal bűncselekményt, hajózási szabályok megszegése szabálysértést és a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény 114. §-ában jövedéki bírság kiszabásával szankcionált cselekményt kövessen el.

A megbízhatósági vizsgálatok teljeskörű elvégzése érdekében indokolt az Rtv. 7/B. § (2) bekezdés a) pontjának kiegészítése az egyes szabálysértésekről szóló 218/1999. (XII. 28.) Korm. rendelet 56. §-ában meghatározott hajózási szabályok megszegése szabálysértéssel. Jelenleg a vízirendészeti feladatokat ellátó rendőri állomány megbízhatósági vizsgálata során a lehetőségek korlátozottak, a vízi utakon nem tud a Nemzeti Védelmi Szolgálat a valóságban is előforduló vagy feltételezhető élethelyzetet létrehozni.

Az Rtv. 7/B. § (2) bekezdése lehetőséget ad a megbízhatósági vizsgálat során az NVSZ megbízhatósági vizsgálatot végző tagja részére, hogy a Btk. 311. §-ba ütköző visszaélés jövedékkel bűncselekményt, továbbá a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény 114. §-ában jövedéki bírsággal szankcionált cselekményt elkövesse.

A törvénymódosítás megteremti a megbízhatósági vizsgálat során nem közterületen - hanem például a vizsgált személy által használt hivatali helyiségben, illetve szolgálati gépjárműben - történő események rögzítésének lehetőségét, az Rtv. korábban hatályban volt rendelkezései alapján ugyanis csak a nyilvános helyen végrehajtott megbízhatósági vizsgálatot lehetett megfelelően dokumentálni, jóllehet a megbízhatósági vizsgálat során a bizonyíthatóság érdekében fontos garanciális szabály a kép- és hangfelvétel készítése. Minderre tekintettel indokolt megteremteni annak lehetőségét, hogy a megbízhatósági vizsgálatot végző rendőr adott esetben például a hivatali helyiségben, a szolgálati gépjárműben, avagy a vizsgálat érdekében mesterségesen létrehozott helyszínen (pl. mesterségesen kreált lakásbetörési helyszínen) történteket technikai eszközök segítségével, titokban, bírói engedély nélkül megfigyelhesse és rögzíthesse. A módosítással hatékonyabbá válik a megbízhatósági vizsgálat, illetve a megbízhatósági vizsgálat eredménye alapján kezdeményezett büntetőeljárás is, mivel a kép- és hangfelvétel bizonyító ereje kiemelkedő, ezért más bizonyítékkal nehezen pótolható. Garanciális elemként került beépítésre, hogy ezen adatrögzítés csak az ügyész által jóváhagyott végrehajtási terv szerinti helyiségben, a végrehajtás ideje alatt, és csak az NVSZ által létrehozott, a valóságban is előforduló vagy feltételezhető mesterséges élethelyzetben végezhető. Adatot csak a megbízhatósági vizsgálatot folytató, valamint a vizsgálat alá vont személy tevékenységével összefüggésben lehet rögzíteni, míg a megbízhatósági vizsgálat célja szempontjából érdektelen adatot, valamint az ügyben nem érintett személy adatait a rögzítést követő 3 napon belül törölni kell.

A 8. §-hoz

A törvénymódosítás nyomán a Terrorelhárítási Központ (a továbbiakban: TEK) felhatalmazást kap arra, hogy elvégezze a magyar állampolgárok mentését, hazatérésük biztosítását, evakuálását a Magyarország területén kívül közvetlenül fenyegető háborús cselekményekből, fegyveres konfliktusokból, valamint a Magyarország területén kívül végrehajtott terrorista és túszejtő akciókból. A TEK külföldi szerepvállalása a rendészetért felelős miniszter által vezetett miniszternek a külpolitikáért felelős miniszter egyetértésével meghozott döntése alapján, a nemzetközi jog hatályos normáival összhangban - az érintett külföldi állam hatóságaival és a nemzetközi szervezetekkel együttműködésben - valósulhat meg.

A módosítás mindemellett pontosítja a TEK egyes bűncselekményekkel kapcsolatos feladatainak meghatározását, egyúttal az emberrablás, valamint a légijármű, vasúti, vízi, közúti tömegközlekedési vagy tömeges áruszállításra alkalmas jármű hatalomba kerítése bűncselekményekre is kiterjeszti a terrorizmust elhárító szerv tevékenységi körét.

A TEK megalakulásakor az Alkotmányvédelmi Hivatal azon feladatkörét vette át, amelyek a külföldi hatalmak, szervezetek vagy személyek terrorcselekmény elkövetésére irányuló törekvéseinek a felderítésére és elhárítására irányultak. Ezen feladatkör hatékony ellátásához szükséges az ún. szűrő-kutató titkos információgyűjtő tevékenység végzése, amely garanciális okokból az igazságügyért felelős miniszter engedélyéhez kötött. A módosítás az Nbtv.-re történő utalással tartalmazza azon adatkezelésre, adatigénylésre és titkos információgyűjtésre vonatkozó rendelkezéseket, amelyek a TEK ún. szűrő-kutató titkos információgyűjtő tevékenységének ellátásához elengedhetetlenek. A nemzetbiztonsági szolgálattól átvett feladatkör jellegére tekintettel a TEK szűrő-kutató információgyűjtő tevékenységére is ugyanazon szabályok vonatkoznak mint a nemzetbiztonsági szolgálatokra.

A módosítással a TEK felhatalmazást kap arra, hogy a Magyarország területén kívül közvetlenül fenyegető háborús cselekmények, fegyveres konfliktusok, valamint terrorista és túszejtő akciók esetén a bajba jutott magyar állampolgárok mentésében, hazatérésük biztosításában és az evakuálás végrehajtásában történő közreműködéséhez szükséges, a külföldre vonatkozó, valamint külföldi eredetű információkat megszerezze, elemezze, értékelje és továbbítsa. A TEK külföldi krízishelyzetben történő tevékenysége nem végezhető eredményesen kockázatelemzés nélkül, amelynek az alapját elsősorban külföldre vonatkozó releváns információk képezhetik. Ezen információk hiánya veszélyeztetheti a külföldi fellépés eredményességét.

Az Rtv. szerint a TEK bűnüldözési tevékenysége során észlelt bűncselekmény gyanúja esetén köteles feljelentést tenni és az összegyűjtött adatokat az illetékes szervnél átadni. Átadási kötelezettsége van továbbá azon hatáskörébe nem tartozó információk esetében is, amelyek a feladatellátása során kerültek a birtokába. A módosítás a nemzetbiztonsági szolgálattól átvett feladatkörre és az ezzel összefüggő szűrő-kutató titkos információgyűjtő tevékenységre tekintettel korlátozza azon adatok átadását, amelyeket a TEK-nek a terrorizmus elleni küzdelem keretében, Magyarország területén terrorcselekmény elkövetésére irányuló törekvések megelőzése, felderítése során kerültek a birtokába, és amelyek kiadása veszélyeztetné feladatellátását. Ezen módosítás a terrorcselekmények felszámolásához releváns információt biztosító ún. harmadik félnek a védelmét szolgálja, és a külföldi titkosszolgálatokkal történő hatékony együttműködést és információcserét is biztosítja, ezáltal hatékonyan támogatja az alapvetően nemzetközi jellegű terrorizmus elleni küzdelmet. A nemzetközi együttműködés és információcsere hatékonyságát javítja az a módosító rendelkezés, amely a külföldi titkosszolgálatok zavartalan működésének érdekében meghatározza, hogy a külföldi titkosszolgálatok által továbbított adatok, információk kizárólag az információt szolgáltató külföldi titkosszolgálat előzetes hozzájárulásával továbbíthatók más adatkezelő részére.

A 9. §-hoz

A TEK-nek megállapított, az Nbtv. szerinti, az igazságügyért felelős miniszter engedélye alapján végezhető titkos információgyűjtésre vonatkozó új jogosítványokkal összhangban a törvény mentesíti a TEK-et a feljelentési, illetve az információátadási kötelezettség alól, ha ezzel a terror elleni tevékenységének az eredményes ellátását veszélyeztetné.

A 10. §-hoz

Jóllehet az Rtv. 81. §-ában foglalt rendelkezés kifejezetten feljogosítja a rendőrséget a rendőri intézkedéssel érintett személy lakcímadatainak kezelésére, az Rtv. 29. §-ában a rendőri igazoltatás végrehajtására vonatkozóan rögzített rendelkezések ugyanakkor nem teszik lehetővé az igazoltatást foganatosító rendőr számára a lakcímadatok helyszíni megállapításához szükséges részcselekmények elvégzését, példának okáért az igazoltatott személynek a lakcímet igazoló hatósági igazolvány (lakcímkártya) bemutatására, illetve a lakcímadatokra vonatkozó nyilatkozattételre történő felkérését.

Tekintettel arra, hogy az igazoltatás alá vont személy lakcímadatainak helyszíni rögzítése számos esetben jelentősen megkönnyíti az eljáró hatóságok további munkáját, az Rtv. rendőri igazoltatásra vonatkozó szabályozásának körében indokolt rögzíteni az ezt lehetővé tevő rendelkezéseket. Fontos garanciális szabály, hogy az igazoltatott személy a lakcím helyszínen történő igazolására nem kötelezhető, ezért a személyazonosság igazolásának megtagadása esetére előírt jogkövetkezmények a lakcímadatok igazolására vonatkozó rendőri felkérésnek eleget tenni nem kívánó személyekkel szemben nem alkalmazhatók. A lakcímadatok helyszíni rögzítésének lehetővé tételét célzó jogszabály-módosítás a személyazonosság megállapítására irányuló rendőri igazoltatás végrehajtására vonatkozó előírásokat nem érinti.

A 11. §-hoz

Az ideiglenes védelemben részesülő személyek kijelölésével kapcsolatos szabályok annyiban módosulnak, hogy a rendészetért felelős miniszter - legfeljebb 12 hónap időtartamra - a testület döntésének hiányában is elrendelheti a Kormány rendeletében nem szereplő személy ideiglenes védelmét.

A 12. §-hoz

E rendelkezés az Rtv. 68. § (1) bekezdése szerinti adatkérés lehetőségét biztosítja - ügyészi jóváhagyás mellett - a rendőrség titkos információgyűjtésre feljogosított szerve számára. E rendelkezés értelmében a rendőrség titkos információgyűjtésre feljogosított nyomozó hatóságain kívül a nyomozó hatósági jogkörrel nem rendelkező TEK és NVSZ is igényelhet adatot a kétévi vagy ennél súlyosabb szabadságvesztéssel büntetendő, szándékos bűncselekmény felderítése érdekében, amely adatigénylés ugyanakkor az NVSZ vonatkozásában nem terjed ki a kifogástalan életvitel ellenőrzésének, illetve a megbízhatósági vizsgálat lefolytatásának esetére. A TEK a bűnfelderítő tevékenysége, valamint a kiemelten védett vezetők személyvédelmére irányuló tevékenysége során igényelhet adatot az adatszolgáltató szervektől. Az így beszerzett adatok és információk kizárólag a megjelölt célra használhatók fel; az adatszolgáltatás ingyenes és nem tagadható meg, az adatkérésre feljogosított szerv ugyanakkor határidőt tűzhet ki az adatszolgáltatás teljesítésére.

A 13. §-hoz

E rendelkezés az Rtv. 7/B. § (3) bekezdésének szövegével összhangban gondoskodik az Rtv. 69. § (7) bekezdés megfelelő módosításáról annak érdekében, hogy a megbízhatósági vizsgálatot végző rendőr a hivatali helyiségben, a szolgálati gépjárműben, illetve a vizsgálat érdekében mesterségesen létrehozott helyszínen történteket technikai eszközök segítségével, titokban, bírói engedély nélkül megfigyelhesse és rögzíthesse.

A 14. §-hoz

A jelenleg hatályban lévő rendelkezések alapján a rendőrség a titkos információgyűjtés során megszerzett, illetve keletkezett adatok kezelésére kizárólag abban az esetben jogosult, ha egyúttal nyílt büntetőeljárás megindítására is sor kerül, ugyanis hiányzik a titkos információgyűjtést végző rendőri szervek számára a titkos információgyűjtés alkalmazásával érintett személyek adatainak kezelésére lehetőséget biztosító rendelkezés.

E hiányosságra tekintettel szükséges megteremteni annak törvényi alapját, hogy a titkos információgyűjtést végző rendőri szervek a titkos információgyűjtés alkalmazásával érintett személyek adatait jogszerűen kezelhessék; az Rtv. 91/A. § (1) bekezdésében foglalt előírást kiegészítő rendelkezés ennek érdekében differenciáltan határozza meg egyrészt a titkos információgyűjtéssel összefüggésben nyilvántartott adatok körét, másrészt az adatállományban szereplő adatok kezelésének lehetséges tartamát.

A 15. §-hoz

E kiegészítő rendelkezés a határátkelőhelyeken az Interpol Adatbázishoz történő közvetlen hozzáférés biztosítása érdekében szükséges törvénymódosítást végzi el: az Rtv. 91/K. § (1) bekezdésébe beiktatandó új j) pont alapján a határellenőrzés során is használhatóvá válik az Interpol Adatbázis.

A 16. §-hoz

E rendelkezés az állampolgári jogok országgyűlési biztosáról szóló 1993. évi LIX. törvény hatályon kívül helyezése nyomán szükséges módosításokat vezeti át az Rtv. 93/A. §-ának szövegén, ezáltal meghatározza, hogy a Testület egyes tevékenységei során az alapvető jogok biztosáról szóló 2011. évi CXI. törvény 27. § (1) bekezdésében foglalt rendelkezés az irányadó.

A 17. §-hoz

A 2012. január 1-jén hatálybalépő Alaptörvény 46. cikk (6) bekezdésében foglalt rendelkezés értelmében a rendőrség szervezetére és működésére vonatkozó részletes szabályokat sarkalatos törvény határozza meg, ezért az Rtv. szövegét szükséges kiegészíteni az ezt deklaráló záradékkal.

A 18. §-hoz

A 2012. január 1-jén hatályba lépett Alaptörvény rendelkezéseinek, illetve a bekövetkezett szervezeti átalakulásoknak megfelelően módosított szövegcserék.

A 19-21. §-hoz

A minősített adatot, az ország alapvető biztonsági, nemzetbiztonsági érdekeit érintő vagy a különleges biztonsági intézkedést igénylő beszerzések sajátos szabályairól szóló kormányrendeletben meghatározottak alapján az Alkotmányvédelmi Hivatal és a Katonai Biztonsági Hivatal feladata az előzetes minősítés és a beszerzési eljáráshoz kötődő minősítés elvégzése, továbbá valamennyi nemzetbiztonsági szolgálat jogosult saját beszerzése során kiegészítő ellenőrzés elvégzésére. Ezen feladatköröket rögzíteni szükséges az Nbtv.-nek az egyes nemzetbiztonsági szolgálatok feladatait meghatározó rendelkezései között, ugyanúgy, ahogyan korábban az iparbiztonsági ellenőrzés és a telephely biztonsági tanúsítvány kiadásának részletes szabályairól szóló 92/2010. (III. 31.) Korm. rendeletben meghatározott cégellenőrzések elvégzésének feladata is feltüntetésre került.

A 22. §-hoz

A Nbtv. 20. §-ának módosuló rendelkezései rögzítik, hogy a nemzetbiztonsági szolgálatok személyi állománya hivatásos állományú személyekből és közalkalmazottakból áll.

A 23. §-hoz

Az Nbtv. 38. §-át érintő módosítás a jelenleg hatályos adatkezelési rendelkezéseknek megfelelően pontosítja a nemzetbiztonsági szolgálatok által kezelhető adatok meghatározását.

A 24. §-hoz

E rendelkezés az időközben történt jogszabály-módosításoknak megfelelően pontosítja az Nbtv. 69. § (9) bekezdésében foglalt, a nemzetbiztonsági ellenőrzés vezető által történő kezdeményezésére vonatkozó rendelkezéseket.

A 25-27. §-hoz

E módosítások a gyakorlati jogalkalmazás során felmerült igényeknek megfelelően pontosítják az Nbtv.-nek a nemzetbiztonsági ellenőrzés végrehajtására vonatkozó rendelkezéseit.

A 28. §-hoz

E módosítás a 2012. január 1-jével hatálybalépő Alaptörvény rendelkezéseivel összhangban állapítja meg az Nbtv. értelmező rendelkezései között önállóan meghatározott nemzetbiztonsági érdek fogalmát, illetve a fogalom egyes tartalmi elemeit.

A 29-31. §-hoz

A 2012. január 1-jén hatályba lépő Alaptörvény 46. cikk (6) bekezdésében foglalt rendelkezés értelmében a nemzetbiztonsági szolgálatok szervezetére és működésére vonatkozó részletes szabályokat, a titkosszolgálati eszközök és módszerek alkalmazásának szabályait, valamint a nemzetbiztonsági tevékenységgel összefüggő szabályokat sarkalatos törvény határozza meg, ezért az Nbtv. szövegét szükséges kiegészíteni az ezt deklaráló záradékkal.

A szükséges szövegcserés módosításokat hajtja végre a 30. §. A 31. § a vízuminformációs rendszer bevezetésével összefüggő szükséges módosításokat tartalmazza.

A 32. §-hoz

A veszélyes áruk légi szállítását a hivatásos katasztrófavédelmi szerv ellenőrizheti. A jogsértés miatt megállapított bírságot a befizetés elmulasztása esetén adók módjára kell behajtani.

A 33. §-hoz

A tűz elleni védekezésről, a műszaki mentésről és a tűzoltóságról szóló 1996. évi XXXI. törvénynek (a továbbiakban: Ttv.) a katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvénnyel végrehajtott módosítása valamennyi tervdokumentáció készítéséhez kötelező jelleggel előírja tűzvédelmi dokumentáció készítését.

A módosítással a szabályozás kógenciája enyhül, a tűzvédelmi dokumentáció elkészítésének esetei a továbbiakban törvényi szintnél alacsonyabb szabályozásban szűkíthetőek, ami a szakmai követelményekkel összhangban nagyobb rugalmasságot biztosít, hiszen bizonyos egyszerűbb építmények esetében ilyen dokumentáció elkészítése nem feltétlenül indokolt.

A módosítás egyértelművé teszi, hogy tűzvédelmi dokumentáció elkészítéséhez szükséges tűzvédelmi tervezői jogosultság kétféle módon gyakorolható: vagy a tűzvédelmi tervezői névjegyzéket vezet ő szerv (a szakmai kamara) engedélyével és nyilvántartásba vétellel, vagy pedig tűzvédelmi szakértői jogosultsággal.

Ezt az értelmező rendelkezések módosításával lehet elérni, amellyel párhuzamosan a Ttv. 2012. január 1-jén hatályba lépő 12. § (1) bekezdés c) pontjában foglalt rendelkezésből ki kell emelni a berendezések esetében a tervezői tevékenységre történő utalást, mert ugyannak a tevékenységnek a folytatása nem lehet egyidejűleg hatósági bejelentéshez és kamarai tagsághoz kötött.

A módosított Ttv. az eddigi önkéntes tűzoltóságok önkormányzati tűzoltósággá történő átszervezését írja elő, lényegében az alapítás feltételeinek változatlanul hagyása mellett. (A változás lényege, hogy 2012. január 1-től az önkormányzat a tűzoltó egyesület nélkül, önállóan is hozhat létre önkormányzati tűzoltóságot.)

Fontos változás azonban, hogy az önkormányzati tűzoltóság kizárólag akkor tevékenykedhet, ha meghatározott vonulási területre és tűzoltási, műszaki mentési feladatokra a hivatásos tűzoltósággal együttműködési megállapodást köt. Az együttműködési megállapodás alapozza meg az átvállalt feladattal arányos költségvetési támogatást.

A hivatásos tűzoltóságok létrehozása a bevetési terület, a létszám, a technikai eszköz szükséglet meghatározásával azonban csak az első negyedév végéig alakul ki, így az együttműködési megállapodás megkötésének szakmai alapjai három hónapig bizonytalanok.

A tűzvédelem ugyanakkor megkívánja, hogy a volt önkéntes tűzoltóságok tevékenysége az átmeneti időszakban se szűnjön meg, működésük anyagi feltételei biztosítottak legyenek.

Ezért a törvény rendelkezései végrehajtása (önkormányzati, illetve hivatásos tűzoltóság létrehozása, megállapodás megkötése) érdekében 2012. április 30. napjáig tartó átmeneti időszakot célszerű biztosítani.

A hivatásos önkormányzati tűzoltóságok 2012. január 1-jétől történő állami irányítása alá vonása során a fővárosi és megyei hivatásos katasztrófavédelmi igazgatóságok végleges szervezeti struktúrájának kialakítása két lépcsőben történik.

2012. január 1-jétől az addigi önkormányzati tűzoltó parancsnokságok irányító szervi váltással 2012. március 31-éig a területileg illetékes katasztrófavédelmi igazgatóság alá rendelt önállóan működő költségvetési szervként funkcionálnak, majd 2012. április 1-jével az igazgatóságba történő beolvadással megszűnnek. A gazdasági feladataikat a fővárosi és megyei katasztrófavédelmi igazgatóságok, mint önállóan működő és gazdálkodó költségvetési szervek saját költségvetésük terhére végzik.

A mindössze három hónapig funkcionáló és beolvadó költségvetési szervek esetében kincstári számla nyitása, külön elemi költségvetés és beszámoló készítése nem indokolt, az átmeneti időszakban ezen feladatok ellátására a szakmai és a gazdasági irányításukat végző költségvetési szerveket célszerű kijelölni. A módosítás az átmeneti időszakra vonatkozóan, az érintett önállóan működő költségvetési szervek esetében az államháztartási adminisztráció egyszerűsítésére irányul.

A 34. §-hoz

A hitelintézetekről és a pénzügyi vállalkozásokról szóló 1996. évi CXII. törvény módosítása a pénzmosással és terrorizmussal összefüggésben a szervezeti változások miatt indokolt.

A 35. §-hoz

A rendelkezés kibővíti a terrorizmust elhárító, valamint a belső bűnmegelőzési és bűnfelderítési feladatokat ellátó rendőri szervvel azon szervek körét, amelyek részére az egészségügyi ellátóhálózat köteles átadni az érintettre vonatkozó egészségügyi és személyazonosító adatokat, ha azok az említett rendőri szervek jogszabályban meghatározott feladatainak ellátása érdekében szükségesek.

A 36. §-hoz

Az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény 1. § (1) bekezdésében foglalt rendelkezés szerint a törvény célja többek között az Európai Unió bűnüldözési, határellenőrzési és a külföldiek beutazásának és tartózkodásának ellenőrzését szolgáló információs rendszereivel megvalósuló adat- és információcsere szabályainak megállapítása, a jogszabály ugyanakkor jelenleg kizárólag a bűnüldözési adatok vonatkozásában tartalmaz rendelkezéseket. Annak érdekében, hogy a törvényben foglalt rendelkezéseket például az Európai Unió határellenőrzési információs rendszereivel megvalósuló adat- és információcsere tekintetében is alkalmazni lehessen, a 2. § c) pontjában foglalt, a bűnüldözési adatra vonatkozó fogalom-meghatározás értelmezési tartományának kiterjesztése szükséges.

A 37. §-hoz

A szabálysértésekről szóló 1999. évi LXIX. törvény (a továbbiakban: Sztv.) módosításának célja a közterületek és a nyilvános helyek köznyugalmának védelme érdekében szükséges törvényi rendelkezések megteremtése.

A köznyugalom általánosságban olyan társadalmi légkört jelent, amelyben a törvényes rend iránti tisztelet, a kölcsönös megbecsülés, a polgárok jogos érdekeinek elismerése uralkodik. A nyugodt társadalmi légkör alapvető értéke minden polgári társadalomnak, amelynek megzavarásával az emberek többségének értékrendje sérelmet szenved, aminek következtében az adott helyen és időben nyugtalanság, félelem, vagy riadalom alakul ki. A köznyugalmat megzavaró esemény a társadalom többségének értékrendjével szembehelyezkedő, nem összeférő esemény.

Az Alkotmánybíróság 18/2000. (VI. 6.) AB határozatában egyebek mellett kifejtette: „A köznyugalom az Alkotmány 2. § (1) bekezdésében normatív tartalommal meghatározott jogállamisággal összefüggésben nyer alkotmányos értéktartalmat; mint a demokratikus jogállam létezésének egyik lényeges feltétele, rendezett belpolitikai és társadalmi együttélési viszonyokat juttat kifejezésre. A köznyugalom alkotmányos érték, amelyre kiterjed az állam védelmi kötelezettsége, így ennek érdekében a büntetőjog eszközeinek igénybevétele általánosságban sem szükségtelennek, sem aránytalannak nem tekinthető.”

A 14/2000. (V. 12.) AB határozatban az Alkotmánybíróság kifejtette, hogy a köznyugalom bizonyos mérvű megzavarása igazolhatja a szabad véleménynyilvánításhoz való jog korlátozását.

Az utóbbi években elkövetett jogsértések, közterületi zavargások bizonyítják, hogy azoknak, akik a közterületeken megtartott bizonyos rendezvényekre arcukat eltakarva, vagy magukat más módon azonosíthatatlanná téve jelennek meg, illetve tartózkodnak, céljuk a köznyugalom megzavarása, mellyel a társadalom többségének jogait sértik, illetve veszélyeztetik.

A nyugodt, békés gyülekezés joga alapvető emberi jog, amelyet az Alkotmány - nemzetközi egyezményekkel összhangban - biztosít minden, a Magyar Köztársaságban tartózkodó természetes személy számára. E jog gyakorlása azonban demokratikus, jogállami keretek között sem valósíthat meg bűncselekményt, szabálysértést, nem sértheti, vagy veszélyeztetheti az állam biztonságát, a közbiztonságot és a közrendet, illetve mások jogait és szabadságát.

Ennek érdekében az Sztv. módosítása - sokéves adósságot pótolva, igazodva az Európai Unió tagállamainak többsége által követett gyakorlathoz - szabályozza az arcnak a személyt azonosíthatatlanná tévő eltakarását.

Bűncselekménynek minősül az arc eltakarása Ausztriában, ahol büntetik az arc elfedését nyilvános rendezvényeken, melynek megsértése 720 euróig terjedő pénzbüntetéssel vagy hat hét börtönnel szankcionálható. Csehországban az arc eltakarása körülbelül 400 euróig (10 000 cseh korona) terjedő pénzbüntetéssel büntethető. Dániában pénzbírság vagy hat hónapig terjedő szabadságvesztés szabható ki. Finnországban pénzbírsággal vagy legfeljebb három hónap börtönbüntetéssel szankcionálják a nyilvános rendezvényeken arcukat elfedő személyeket. Litvániában a demonstrációk során tilos az arc elfedése, a jogszabály megszegése esetén 30 napig terjedő szabadságvesztés vagy pénzbüntetés szabható ki. Málta esetében tiltott nyilvános helyen maszk vagy álruha viselése. A törvényi szabályozás nem feltétlenül demonstrációhoz kötött, bűncselekmény elkövetése esetén börtönbüntetés szabható ki. Olaszországban törvény szabályozza az arc elfedését nyilvános helyeken és tömegrendezvényeken, amelynek megsértése 1000 és 2000 euró közötti pénzbüntetéssel és egytől két évig terjedő börtönbüntetéssel sújtható.

Az arc eltakarása szabálysértésnek minősül Franciaországban, Hollandiában, Lettországban, Luxemburgban. Franciaországban 150 euróig terjedő pénzbüntetés szabható ki demonstráció alatt arc eltakarása miatt. Hollandia esetében jelenleg törvényi szabályozás nincsen, helyi önkormányzatok dönthetnek arról, hogy büntetik-e az arc eltakarását, azonban tervben van egy törvény, amely az arcot is eltakaró ruha viselését büntetné. Lettországban tilos az arc elfedése nyilvános rendezvények és demonstrációk során, melynek megsértése 350 euróig terjedő pénzbüntetéssel vagy 15 napig terjedő szabadságvesztéssel járó közigazgatási eljárást von maga után. Luxemburg esetében demonstrációk alatt nem tiltott az arc eltakarása. Helyi hatóságok módosíthatnak ezen, így van ez Luxemburg városában is, ahol az általános rendőri szabályozás tiltja az utcán az arc eltakarását. Mivel ez helyi szabályozás, a büntetés mértéke 25 és 250 euró között lehet.

Németországban, Görögországban és Svédországban nem egyértelműen eldönthető, hogy bűncselekmény vagy szabálysértés kategóriába sorolhatók-e a szankciók. Németországban a demonstrációk alatt tilos az arc takarása. A szabálysértés legfeljebb egy év börtönbüntetéssel vagy pénzbüntetéssel sújtható. Görögországban két hónaptól egy évig terjedő szabadságvesztéssel büntethető az, aki arcát eltakarja. Svédországban csak a közrend megsértése vagy a közrend megsértése veszélye esetén szabható ki pénzbírság vagy legfeljebb hat hónapig tartó szabadságvesztés.

Az Egyesült Királyságban jelenleg van folyamatban a nyilvános rendezvényeken arcukat eltakarókkal szembeni jogi fellépés szabályozása. A Londonban és más angol városokban lezajlott közelmúltbeli zavargások tapasztalataira figyelemmel a rendőrségnek a jövőben joga lesz a jogellenes cselekményt megvalósítók maszkjának és arctakarásának az eltávolítására. Ez a lehetőség használható lesz minden olyan esetben, amikor bűncselekmény elkövetésére vonatkozó ésszerű gyanú merül fel. Mindemellett az Egyesült Királyságban jelenleg is érvényesülnek a nyilvános rendezvényeken részt vevők ruházatára, öltözékére vonatkozó korlátozások. Például sportrendezvényeken, mindenekelőtt labdarúgó eseményeken senki sem vehet részt az arcát eltakaró, illetve a személyének azonosítását kizáró más viseletben.

Nem büntetendő az arc eltakarása Belgiumban, Cipruson, Írországban, Lengyelországban, Portugáliában valamint Szlovéniában. Ugyan Észtországban a demonstráció alatt maszk viselése nem tiltott, azonban ha a maszk viselése közben bűncselekmény kerül elkövetésre, az súlyosbító körülménynek minősül.

A törvény a rendzavarás szabálysértés tényállását egészíti ki, amelynek értelmében szabálysértést valósít meg az, aki a gyülekezési jogról szóló törvény hatálya alá tartozó rendezvényen vagy a sportrendezvények biztonságáról szóló kormányrendelet hatálya alá tartozó sportrendezvényen az arcát eltakarva jelenik meg vagy tartózkodik, ha az alkalmas arra, hogy őt a hatóság, illetve az eljáró hivatalos személy számára azonosíthatatlanná tegye.

Az Sztv. módosításnak nem célja, hogy a polgárok számára indokolatlan, értelmetlen tiltást fogalmazzon meg. A törvény célja kizárólag a jogsértések, bűncselekmények, zavargások megelőzése, megakadályozása, így a köznyugalom biztosítása.

Önmagában azzal, hogy valamely a szabályozás hatálya alá tartozó rendezvényen, különösen sporteseményen valaki úgy jelenik meg, hogy az arcát vagy annak egy részét lefesti például az általa támogatott sportcsapat vagy a nemzet, esetleg valamely egyéb szervezet színeivel, nem valósít meg jogsértést. Ez ugyanis a ma alkalmazott technikai megoldások mellett már nem idézi elő a személy azonosságának megállapíthatatlanságát. Amennyiben azonban az arc eltakarása olyan mértékű vagy arra olyan módon kerül sor, hogy a hatóság vagy eljáró hivatalos személy számára adott személy beazonosítása - akár kamera felvétel alapján - lehetetlenné válik, a jogsértés megvalósul.

Természetesen a szabálysértést megvalósító magatartás csak individuális jogkövetkezményt von maga után. A rendőrség azt az egy vagy több konkrét személyt vonja intézkedés, eljárás alá, aki tiltott módon jelenik meg, vesz részt a rendezvényen. Ha az ilyen részvétel következtében a rendezvény a maga egészében elveszíti a békés jellegét, a rendezvény feloszlatásának van helye.

A szabálysértés elkövetési magatartása a gyülekezési jogról szóló törvény hatálya alá tartozó rendezvényen vagy a sportrendezvények biztonságáról szóló kormányrendelet hatálya alá tartozó sportrendezvényen az arc eltakarása, amely alkalmas arra, hogy a viselőjét beazonosíthatatlanná tegye.

Fontos kiemelni, hogy az arc eltakarásának objektíve alkalmasnak kell lennie arra, hogy a személyt ne lehessen azonosítani. Ezáltal az egyszerű arcfestés mindenképpen kívül esik a tényállás hatókörén és ekként nem is valósít meg szabálysértést, hiszen a mai technikai felszereltség mellett ilyen módon már nem lehet meghiúsítani a személy azonosítását. Vagyis a békés gyülekezési jog gyakorlásának, illetve számos nemzeti ünnep, sportrendezvény stb. szokásos velejárójának tekinthető arcfestés nem lesz a jövőre nézve sem büntetni rendelt magatartás.

A 38. §-hoz

A veszélyes áruk vízi úton történő szállítását a katasztrófavédelem ellenőrzi. A jogsértés miatt kiszabott bírságot be nem fizetése esetén adók módjára kell behajtani.

A 39. §-hoz

A biztosítókról és a biztosítási tevékenységről szóló 2003. évi LX. törvénynek a szervezeti változásokhoz igazított, együttműködésre vonatkozó módosítása.

A 40. §-hoz

A módosítás alapján a feladatkörében eljáró terrorizmust elhárító, valamint a belső bűnmegelőzési és bűnfelderítési feladatokat ellátó rendőri szerv írásbeli megkeresés alapján adótitkot tartalmazó adatot igényelhet az adóhatóságtól.

A 41. §-hoz

A módosítással a rendőrség terrorizmust elhárító, valamint a belső bűnmegelőzési és bűnfelderítési feladatokat ellátó szerve jogosulttá válik az elektronikus hírközlési szolgáltatótól a felhasználóval és az előfizetővel kapcsolatos, valamint a forgalmi adatokon kívüli helymeghatározási adatokat igényelni.

A módosítással a rendőrség terrorizmust elhárító szerve felhatalmazást kap arra, hogy az elektronikus közléseket megfigyelhesse, lehallgathassa, tárolhassa vagy a küldeménybe, közlésbe azok megfigyelése érdekében más módokon beavatkozzon.

A 42. §-hoz

A módosítás nyomán a feladatkörében eljáró terrorizmust elhárító, valamint a belső bűnmegelőzési és bűnfelderítési feladatokat ellátó rendőri szerv megkeresés alapján vámtitkot tartalmazó adatot igényelhet a vámhatóságtól.

A 43. §-hoz

A visszaélés jövedékkel bűncselekmény alapeseti tényállási eleme az adóbevétel kisebb mértékben történő csökkentése. Amennyiben az adóbevétel csökkentésének mértéke nem éri el a kisebb mértéket, akkor a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény (a továbbiakban: Jöt.) 114. §-a szerinti, jövedéki bírsággal sújtható jogsértés valósul meg. Az Rtv. módosítással lehetővé válik, hogy az NVSZ eljáró tisztje ügyészi engedéllyel elkövethesse a Jöt. 114. §-ában jövedéki bírság kiszabásával szankcionált cselekményt. Az Rtv.-vel együtt a Jöt. módosítása is szükséges annak érdekében, hogy jövedéki jogsértés miatt ne kerüljenek alkalmazásra a Jöt. XVII. Fejezetében meghatározott jogkövetkezmények a rendőrségről szóló törvényben meghatározott megbízhatósági vizsgálatot jogszerűen lefolytató személlyel szemben.

A 44. §-hoz

A sportról szóló 2004. évi I. törvénynek a biztonsági együttműködésre vonatkozó részét módosítja.

A 45. §-hoz

A veszélyes áruknak közúton való szállítását a katasztrófavédelem ellenőrzi. A jogsértés miatt kirótt bírságot meg nem fizetése esetén adók módjára kell behajtani.

A 46. §-hoz

A módosítással a rendőrség terrorizmust elhárító, valamint a belső bűnmegelőzési és bűnfelderítési feladatokat ellátó szerve jogosulttá válik arra, hogy a pénzügyi információs egységként működő hatóságtól adatot kérjen a pénzügyi szolgáltató által továbbított bejelentés vagy az általa kért és teljesített megkeresés alapján tudomására jutott információkról, kizárólag a pénzmosás és a terrorizmus finanszírozása elleni küzdelem, valamint a terrorcselekmény, a jogosulatlan pénzügyi tevékenység, a pénzmosás, a pénzmosással kapcsolatos bejelentési kötelezettség elmulasztása, az adócsalás, a sikkasztás, a csalás és a hűtlen kezelés bűncselekményének felderítése céljából.

A 47. §-hoz

A befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény módosítása a titoktartási kötelezettség módosítására vonatkozóan.

A 48. §-hoz

A módosító rendelkezés biztosítja a rendőrség terrorizmust elhárító, valamint a belső bűnmegelőzési és bűnfelderítési feladatokat ellátó szerve számára, hogy a törvényben meghatározott feladataik teljesítése érdekében a NAV bűnüldözési célú adatkezelési rendszereiben szereplő adatokról adatszolgáltatást kérjenek.

A 49. §-hoz

A Nemzeti Közszolgálati Egyetemen rendészeti képzésben résztvevő hallgatók ruházati szabályzatát a belügyminiszter állapítja meg.

Az 50. §-hoz

E rendelkezések a törvénymódosítások hatálybalépésével egyidejűleg hatályon kívül helyezendő jogszabályokat, illetve normahelyeket állapítják meg.

-----STARTING---POINT---VEGE---

Az 51. §-hoz

A hatálybaléptető rendelkezések.

Az 52. §-hoz

A módosító törvénynek a sarkalatos alapjogszabályi rendelkezések módosítására irányuló rendelkezései maguk is sarkalatosnak minősülnek.