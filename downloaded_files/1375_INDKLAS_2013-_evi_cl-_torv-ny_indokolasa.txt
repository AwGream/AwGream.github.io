2013. évi CL. törvény indokolása

a belső piaci információs rendszer hazai működésével összefüggő egyes törvények módosításáról

-----STARTING---POINT---ALTALANOS--- 

2012 decemberében hatályba lépett a belső piaci információs rendszer keretében történő igazgatási együttműködésről és a 2008/49/EK bizottsági határozat hatályon kívül helyezéséről szóló 1024/2012/EU európai parlamenti és tanácsi rendelet (a továbbiakban: IMI rendelet), ami szükségessé teszi a meglévő hazai jogszabályi környezet kiigazítását.

A belső piaci információs rendszer (Internal Market Information System, IMI-rendszer) az Európai Bizottság által kifejlesztett és működtetett, interneten keresztül elérhető szoftveralkalmazás, amely a tagállami hatóságok között igazgatási együttműködést támogatja a belső piac körébe eső egyes jogterületeken. Az IMI-rendszer az EGT-államok (vagyis az EU-tagállamok és Norvégia, Liechtenstein, valamint Izland) hatóságai közötti információcsere fóruma. A digitalizáció és a mobilitás világában szükséges ugyanis, hogy az EGT-államok hatóságai az egymás közti kommunikációhoz magas színvonalú, biztonságos szoftveralkalmazást használjanak a Magyarország határain átnyúló ügyekben. Ilyen ügyek lehetnek például egy külföldön szolgáltatást nyújtó cég cégadatai vagy például egy Magyarországon munkát vállaló külföldi személy megfelelő képzettségének ellenőrzése. Az IMI-rendszer alkalmas arra, hogy az abban részt vevő hatóságok számára gyors és hatékony ügyintézést segítsen elő, amellyel csökkenhet az eljárásra fordított energia, pénz és idő, összességében javulhat a közigazgatás hatékonysága és az ügyfél-elégedettség.

Az új jogszabályi környezet az uniós szinten elfogadott rendelettel együtt átlátható és könnyen értelmezhető szabályozási keretet teremt a közigazgatás minden érintett területén. Az új jogszabályi keret az érintett hatóságok jogalkalmazási gyakorlatát nem változtatja meg, új kötelezettséget nem teremt, az igazgatási együttműködésnek csak a megfelelő jogalapját teremti meg a kötelezően alkalmazandó uniós jogi aktus révén.

Tekintettel arra, hogy az IMI-rendszer több jogterületre kiterjed, szükséges, hogy annak kötelező alkalmazása és az adatvédelem legfontosabb kérdései törvényi szinten kerüljenek szabályozásra. Az IMI rendelet által lefedett jogterületekre tekintettel ezáltal módosítani kell a szolgáltatási tevékenység megkezdésének és folytatásának általános szabályairól szóló 2009. évi LXXVI. törvényt (a továbbiakban: Szolgtv.), a külföldi bizonyítványok és oklevelek elismeréséről szóló 2001. évi C. törvényt, valamint az egészségügyről szóló 1997. évi CLIV. törvényt ( továbbiakban: Eütv.).

-----STARTING---POINT---RESZLETES---

Az 1. §-hoz

A Szolgtv. 1. §-ában pontosítani szükséges a hatályra vonatkozó szabályokat, nevezetesen rögzíteni kell, hogy a Szolgtv. szabályozza az IMI-rendszerrel kapcsolatos alapvető szabályokat. Bár az IMI-rendszer hatálya nem csak a szolgáltatásokra terjed ki, a Szolgtv. keretjellege miatt alkalmas arra, hogy általános belső piaci kérdéseket is rendezzen. A jövőben mindazokban a jogszabályokban, amelyek uniós jogszabály átültetését vagy végrehajtását szolgálják, és az IMI-rendszer alkalmazását az uniós jog kötelezővé teszi, a Szolgtv. megfelelő szakaszaira utaló rendelkezéseket kell beiktatni.

A 2. §-hoz

Az IMI rendelet meghatározza az IMI-rendszer fogalmát, így az egyértelműség kedvéért szükséges a közvetlenül hatályosuló IMI rendelet erre vonatkozó 5. cikkére való utalás.

A 3-5. §-hoz

Tekintettel arra, hogy a Szolgtv. hatálya már a teljes IMI-rendszert és annak valamennyi belső piaci jogterületét lefedi, szükséges adaptálni az adatkezelési szabályokat is és rögzíteni kell az IMI-rendszer kötelező alkalmazását.

Az adatkezelés kérdéskörén belül a hatóságoknak tájékoztatniuk kell az érintetteket arról, hogy adataikat uniós jogi kötelezettségek alapján kezelhetik, azokat megoszthatják más tagállamok hatáskörrel és illetékességgel rendelkező hatóságaival. Az adatok fajtái jogterületenként változóak. A szolgáltatások területén pl. egy adott társasággal, fizetésképtelenséggel kapcsolatos adatokat, illetve a társaság nevében eljárni jogosultakkal, ezen személyek büntetőjogi vagy fegyelmi vétségeivel összefüggő adatokat cserélhetnek egymással a hatóságok. Ezzel szemben a szakképesítések elismerése körében elsősorban egy adott személy végzettségéhez, pl. diploma hitelességéhez, fegyelmi szankciókhoz, jó hírnévhez kapcsolódó kérdések merülnek fel. Minden egyes adatcsere esetében az ágazati jogszabályok határozzák meg az adatok körét, amelynek alapján a tagállamok egyetértésével kidolgozzák azokat a sztenderd kérdéssorokat, amelyekből választhatnak a hatóságok.

A 6. §-hoz

Az IMI-rendszer új alkalmazási területe a belső piaci szolgáltatásokról szóló 2006/123/EK irányelv szerinti bejelentési kötelezettség teljesítéséhez kapcsolódó eljárás. Az IMI-rendszer erre történő kötelező alkalmazását szabályozza a Szolgtv. ezen módosítása.

A 7. §-hoz

A Szolgtv. jogharmonizációs záradékának, vagyis az európai uniós követelményekre utaló rendelkezéseinek a módosítása az időközben hatályon kívül helyezett 2008/49/EK bizottsági határozat és a 2012. decemberben hatályba lépett IMI rendelet miatt vált szükségessé.

A 8. §-hoz

A külföldi bizonyítványok és oklevelek elismeréséről szóló 2001. évi C. törvény szolgálja a szakmai képesítések elismeréséről szóló 2005/36/EK irányelv átültetését. Ezen irányelv alkalmazásában a hatóságok közötti együttműködés biztosítását szolgálja az IMI-rendszer, ezt a tényt az IMI rendelet melléklete is tartalmazza. A törvénymódosítás célja az, hogy az IMI-rendszer használatának kötelezettségét törvényi szinten rögzítse úgy, hogy utalást tartalmaz a Szolgtv. megfelelő szabályaira.

A 9. §-hoz

Az Eütv. szolgálja többek között a határon átnyúló egészségügyi ellátásra vonatkozó betegjogok érvényesítéséről szóló 2011/24/EU irányelv magyar jogba való átültetését. Jelen törvénymódosítás célja az, hogy az IMI-rendszer használatának kötelezettségét törvényi szinten rögzítse úgy, hogy utalást tartalmaz a Szolgtv. megfelelő szabályaira. Az irányelv 10. cikk (4) bekezdésének átültetését az Eütv. már jelenleg is hatályos 110. § (16) bekezdése szolgálja, ezért célszerű volt, hogy a Szolgtv. szakaszaira utaló szabályok is itt szerepeljenek. E rendelkezés hatálybalépése az irányelv átültetési határidejéhez igazodik (2013. október 25.).

-----STARTING---POINT---VEGE---

A 10. §-hoz

A törvény záró rendelkezései, amely a törvényi módosítások hatálybalépésről rendelkezik, illetve tartalmazza az európai uniós követelményekre utaló rendelkezéseket.