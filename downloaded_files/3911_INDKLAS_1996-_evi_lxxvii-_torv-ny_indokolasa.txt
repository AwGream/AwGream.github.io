1996. évi LXXVII. törvény indokolása

a szakképzési hozzájárulásról és a szakképzés fejlesztésének támogatásáról

-----STARTING---POINT---ALTALANOS--- 

A negyedszázada bevezetett szakképzési hozzájárulás célja a kizárólagos állami szerepvállalás mellett a gazdálkodó szervezetek szakképzési szerepvállalásának intézményesítése. E folyamatban a piacgazdaság irányába mutató jelentős szabályozási lépés volt a mai hozzájárulási rendszer alapjainak kiépítése az 1988. évi XXIII. törvény által.

A szakképzési hozzájárulás, valamint a Szakképzési Alap pozitív szerepet játszott a 90-es évek első felében zajló átalakulási folyamatok során. Ennek a jelentős fejlesztési forrásbővítésen túl lényeges oka, hogy a gazdálkodók jelentős döntési autonómiát kaptak a törvény által meghatározott keretek között a szakképzési hozzájárulás kötelezettség teljesítése során, valamint az, hogy az irányítás-végrehajtás különböző szintjein a szociális partnerek érdemi döntés-előkészítő szereppel rendelkeztek.

A szakképzési hozzájárulás törvényi szabályozásában bár több részleges - elsősorban a minisztériumi irányítás, a pénzügyi és az adózási rendszer megváltozása által igényelt - módosítás történt, azonban a szakképzési rendszerben és gazdasági környezetében bekövetkezett átalakulásnak megfelelő átfogó korszerűsítésre nem került sor. A gyakori módosítások ugyanakkor a törvényt alkalmazók számára egyre több problémát jelentenek. Ezért a javaslat a szakképzési hozzájárulás rendszerének korszerűsítését új törvény megalkotásával indítványozza.

-----STARTING---POINT---RESZLETES---

Az 1-2. §-hoz

A foglalkoztatottak szakmai képzettségének fejlesztésében stratégiai jelentősége van a munkaerőpiachoz szervesen kapcsolódó, az állam által elismert szakképesítés megszerzését biztosító szakképzésnek. Ezért a szakképzés költségeihez való hozzájárulást, a szakképzés fejlesztésének támogatását a kvalifikált munkaerő alkalmazásában érdekelt munkáltatóknak kell vállalniuk. Ez a szakképzési hozzájárulás elsődleges célja.

A szakképzési hozzájárulásra kötelezettek köre a javaslat szerint lényegében változatlan maradna, a törvény alkalmazásának megkönnyítése miatt azonban a társasági adóról szóló törvény alanyaira való hivatkozás helyett a javaslat tételesen felsorolja a hozzájárulásra kötelezetteket, valamint azt a kört, amelybe tartozók indokolt kivételként nem kötelesek szakképzési hozzájárulásra. A törvény hatálya alá tartozna a javaslat szerint az az egyéni vállalkozó is, aki magánszemélyt munkaviszony keretében foglalkoztat.

A 3. §-hoz

A javaslat a számviteli törvény fogalomrendszeréhez igazodóan differenciáltan határozza meg a hozzájárulás alapját.

A szakképzési hozzájárulás mértéke a hozzájárulásra kötelezettek döntő hányada tekintetében változatlanul az elszámolt (kifizetett) bérköltség 1,5 százaléka, az agrártevékenységet folytatók tekintetében azonban a jelenlegi 1 százalék helyett 1,1 százalék, amely 1998. január 1. naptól évi 0,1 százalékkal emelkedne 2001-ig ugyancsak 1,5 százalékra. A javaslat a továbbiakban ezt bruttó kötelezettségnek tekinti.

A 4. §-hoz

A javaslat a szakképzési hozzájárulás teljesítése szempontjából alapvető különbséget tesz aszerint, hogy a hozzájárulásra kötelezett szakképző iskolai tanulók gyakorlati képzésének megszervezésével vagy anélkül kíván eleget tenni a szakképzési hozzájárulási kötelezettségének.

A szakképzési hozzájárulás teljesíthető együttműködési megállapodás, illetőleg tanulószerződés alapján szakképző iskolai tanulók gyakorlati képzésének saját gyakorlati képző helyen vagy több hozzájárulásra kötelezett által közösen működtetett (üzemközi) tanműhelyben történő megszervezésével, megállapodás alapján másik hozzájárulásra kötelezett részére az általa végzett gyakorlati képzés - törvény mellékletében felsorolt - költségeinek (kiadásainak) a megtérítésével.

A szakképzési hozzájárulási kötelezettség teljesítésénél a törvény mellékletére vonatkozó javaslat szerint elszámolhatók mindazok a költségek (kiadások), amelyeket a gyakorlati képzést szervező hozzájárulásra kötelezett a tanulónak - a szakképzési törvény alapján - pénzbeli juttatásként, illetőleg díjazásként kifizet, továbbá azok a költségek (kiadások), amelyek a gyakorlati képzés megszervezésével kapcsolatban jogszabály előírása alapján felmerülnek. Mindezeket és elszámolásuk feltételeit a törvényjavaslat melléklete tartalmazza.

A bruttó kötelezettséget csökkentő tételeket a javaslat attól függően differenciálja, hogy a tanuló gyakorlati képzését milyen formában (csoportos, tanműhelyi stb.) szervezik meg. A törvény által elismert költségtételek csoportos gyakorlati képzés esetén a javaslat szerint kiegészülnének a karbantartásra, felújításra a tárgyévben kifizetett összegekkel.

A szakképző iskola számára a szakképzés tárgyi feltételeinek javítását szolgáló, egyéb ráfordításként elszámolható támogatás változatlanul kötelezettség-csökkentő tételként vehető figyelembe, ennek felső határa azonban a bruttó kötelezettség 75 százaléka.

A szakképzési hozzájárulási kötelezettség teljesítésének említett eddigi lehetőségei a javaslat szerint kibővülnek azáltal, hogy a hozzájárulásra kötelezett a hozzájárulás alapjának legfeljebb 0,2% mértékéig a saját dolgozói állam által elismert szakképesítésre történő felkészítésének költségeihez adott támogatást kötelezettség-csökkentő tételként veheti figyelembe. A teljesítés körének ilyen kibővítését indokolja, hogy az iskolai rendszerű szakoktatás és az iskolarendszeren kívüli szakképzés közötti korábbi éles határvonalak fokozatosan eltűnnek. A nemzetközi tendenciák is ezt mutatják, s az OECD ajánlások is ezt szorgalmazzák.

Amennyiben a kötelezettség-csökkentő tételek éves szinten együttesen sem érik el a bruttó kötelezettséget, akkor a különbségnek megfelelő összeget (nettó kötelezettség) a külön törvényben szabályozott Munkaerőpiaci Alap számlájára kell befizetni.

A gyakorlati képzést a javaslat szerint szervező hozzájárulásra kötelezett a szakképzési hozzájárulás tekintetében a Munkaerőpiaci Alap kezelőjével áll kapcsolatban, az állami adóhatósággal szemben nem keletkezik bevallási, befizetési és elszámolási kötelezettsége, indokolt azonban az állami adóhatóság ellenőrzésének lehetőségét ilyen esetben is törvényben szabályozni.

Az 5-6. §-hoz

A gyakorlati képzést nem szervező hozzájárulásra kötelezettnek a szakképzési hozzájárulás tekintetében az állami adóhatósággal szemben keletkezik bevallási, befizetési és elszámolási kötelezettsége. A hozzájárulásra kötelezett - az adózási szabályokhoz hasonlóan - maga állapítja meg éves bruttó kötelezettségét, a kötelezettség-csökkentő tételeket, valamint a nettó kötelezettségét. A kötelezettség megállapítására és bevallására, befizetésére, illetőleg a kötelezettség teljesítésének ellenőrzésére alapvetően az adózás rendjéről szóló törvény előírásai vonatkoznak, a javaslat szerint egyértelművé válik a munkamegosztás és a hatáskör az állami adóhatóság, valamint az alapkezelő szervezet között.

A befizetéseket az állami adóhatóságnál vezetett szakképzési hozzájárulás számlára kell teljesíteni. Az állami adóhatóság a befizetett szakképzési hozzájárulást átutalja a Munkaerőpiaci Alap Kincstárnál vezetett számlára.

A 7. §-hoz

A szakképzési hozzájárulás teljesítésének módját a hozzájárulásra kötelezett választja meg a törvényben szabályozott keretek között.

A javaslat szerint a törvényben előírt módon teljesített szakképzési hozzájárulást egyéb ráfordításként kell elszámolni.

Szakképző iskolának fejlesztési támogatásként tárgyi eszköz is átadható, amely a javaslatban meghatározott mértékig jogszabályon alapuló eszközátadásnak minősül.

A 8. §-hoz

A Munkaerőpiaci Alap szakképzési alaprészéből nyilvános pályázat alapján a támogatás lehetősége a szakképzési törvény hatálya alá tartozó államilag elismert szakképesítésre felkészítő szakképzés tárgyi feltételeinek a fejlesztésére irányuló beruházások támogatására terjed ki. A nyilvános pályázaton támogatható a hozzájárulásra kötelezett, a szakképző iskola, a munkaerőfejlesztő és -képző központ, amennyiben a fejlesztésre irányuló beruházás a szakképzési törvény hatálya alá tartozó - állam által elismert - szakképesítés megszerzésére szervezett szakképzés tárgyi feltételei megteremtését, bővítését, korszerűsítését szolgálja.

A felsőoktatási törvény legutóbbi módosításában foglaltakkal való összhang megteremtése érdekében indokolt a támogatásban részesülők körébe felvenni azokat a felsőoktatási intézményeket is, amelyek akkreditált iskolai rendszerű felsőfokú szakképzést folytatva állam által elismert szakképesítésre készítenek fel.

A szakképzési alaprész forrásaiból hozzá kell járulni a szakképzés érdekében végzett fejlesztő tevékenységhez, a szakképzés korszerűsítéséhez szükséges tananyagfejlesztéshez és központi programok kidolgozásához, új elemként biztosítani szükséges az Európai Unió szakképzési programjaihoz való csatlakozás pénzügyi forrásait.

Mivel a gazdasági kamarák jelentős szakképzési feladatokat látnak el a jövőben, ezért indokolt anyagi források megszerzésének lehetőségét biztosítani számunkra a szakképzési törvényből következő feladataik ellátásához (pl. a gyakorlati képzés ellenőrzése). Ehhez kíván törvényes feltételt teremteni a javaslat.

Változatlanul megmaradna ugyanakkor a javaslat szerint annak a lehetősége, hogy támogatás adható a főtevékenységként gyakorlati képzést végző gazdasági társaság tanműhelyében gyakorlati képzésben részesülő szakképző iskolai tanuló alapképzése költségeinek részbeni megtérítéséhez.

A 9. §-hoz

A javaslat szerint továbbra is lehetősége a hozzájárulásra kötelezettnek, hogy szakképző iskolai tanulók gyakorlati képzése megszervezése esetén a törvényjavaslat mellékletében felsorolt költségeit (kiadásait) a szakképzési alaprészből visszaigényelje és meghatározott feltételek teljesülése esetén visszakapja. A visszatérítési igényt negyedévenként is be lehet nyújtani, a kapott visszatérítést pedig egyéb bevételként kell elszámolni.

A 10-11. §-hoz

A szakképzési alaprész felhasználásával kapcsolatos központi döntések előkészítése, a pályáztatás és javaslattétel a támogatásra az Országos Szakképzési Tanács kompetenciája, a decentralizált pénzeszközök tekintetében ez a jog a megyei (fővárosi) munkaadói és munkavállalói érdekképviseleti szervezetek, valamint a szakképző iskolát fenntartó önkormányzatok és a területi gazdasági kamarák három-három képviselőjéből létrehozott megyei (fővárosi) szakképzési bizottságot illeti.

A szakképzési alaprész felhasználásáról és a támogatásról a döntési jog a javaslat szerint a munkaügyi miniszter, illetőleg a megyei (fővárosi) munkaügyi központ igazgatója hatáskörébe kerül.

A 12. §-hoz

A szakképzési alaprész decentralizált pénzeszközeinek felhasználásáról a döntést követő harminc napon belül az Országos Szakképzési Tanácsot tájékoztatni kell.

A 13-14. §-hoz

A javaslat a szakképzési alaprészből, illetőleg a jogelőd alapokból kapott támogatás célszerű felhasználásának, a létrehozott létesítmények védelmének, további szakképzési célú hasznosításának garanciáit tartalmazza.

-----STARTING---POINT---VEGE---

A 15. §-hoz

A javaslat az új törvény hatálybalépését a megfelelő felkészülés biztosítása érdekében 1997. január 1. napjára ütemezi, egyúttal felhatalmazza a munkaügyi minisztert, hogy a szakképzési hozzájárulási kötelezettség elszámolásának, a fejlesztési támogatás nyújtásának és a visszatérítés igénylésének feltételeit és eljárási szabályait rendeletben határozza meg.

A szakképzési hozzájárulásról és a szakképzés fejlesztésének támogatásáról szóló törvényjavaslatban foglaltak pénzügyi hatása a korábbi szabályozáshoz viszonyítva

A törvényjavaslat a jelenleg érvényben lévő a szakképzési hozzájárulásról és a Szakképzési Alapról szóló, többször módosított 1988. évi XXIII. törvényhez képest az alábbi forrásokra, illetve forrásfelhasználásokra vonatkozó változásokat tartalmazza.

1. A hozzájárulásra kötelezettek körében az agrártevékenységet folytatók részéről a törvényben definiált hozzájárulási alap eddigi 1 %-a helyett 1997-ben 1,1% a kötelezettség, ami 1998. január hó 1. napjától évente 0,1 %-kal növekszik 1,5% mértékig.

A számítások szerint az agrárszféra 1 %-os hozzájárulása kb. 1,2 milliárd forintnak felel meg, tehát az évenkénti egytized százalékos növekmény hozzávetőlegesen 120 millió forint.

2. A teljes kötelezettség mértéke 1997-re számítva 15-17 milliárd forint. A hozzájárulásra kötelezett a saját munkavállalói számára szervezett képzés esetén a kötelezettségét 0,2%-kal csökkentheti, ami, ha minden kötelezett él a lehetőséggel, mintegy 2,3 milliárd forintot jelent.

3. A felsőoktatási intézményekben az akkreditált felsőfokú szakképesítés megszerzésére szervezett szakképzés tárgyi feltételeinek a fejlesztésére irányuló beruházások támogatására az eddigi tanulólétszám és a pályázati keretek összehasonlítása alapján a Munkaerőpiaci Alap szakképzési alaprészének évente kb. 2-5%-a, azaz 40-100 millió forint becsülhető.

4. A gazdasági kamarák szakképzési törvényben meghatározott feladatai elsősorban a gyakorlati képzés felügyelete, ellenőrzése, a tanulószerződések nyilvántartása. Az e feladatok szakképzési alaprészből történő támogatásának igényeit nehéz becsülni, előreláthatóan ezek az igények a tényleges tevékenységi kör kialakulásával arányosan változnak, s mintegy 60-80 millió forintra becsülhetők. Az igények véleményezése, és a támogatás mértékének elbírálása - mint a többi esetben is - az Országos Szakképzési Tanács feladata.

A szakképzési hozzájárulás a szakképzés fejlesztésében eddig is jelentős szerepet töltött be, s a jövőben is biztosított a kiegyensúlyozott, tervezhető fejlesztés és hatékony felhasználás lehetősége. A Munkaerőpiaci Alap három évre tervezett költségvetésében a szakképzési alaprész mintegy 3,1 milliárd forintot tesz ki évente.