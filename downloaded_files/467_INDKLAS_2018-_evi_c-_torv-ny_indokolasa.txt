2018. évi C. törvény indokolása

a független Lengyelország helyreállításának centenáriumáról

-----STARTING---POINT---ALTALANOS--- 

A lengyel Nemesi Köztársaságot a XVIII. században a terjeszkedő politikát folytató szomszédai területileg felosztották, ezáltal a lengyel állam 123 évre lekerült Európa térképéről. A lengyelek nemzedékei azonban soha nem mondtak le a saját államiságuk álmáról, és a felosztások ideje során több nemzeti felkelésben fegyvert ragadva próbát tettek a szabadság visszaszerzésére, amelyre végül az első világháború lezárását követően kerülhetett sor. A lengyel függetlenség visszaszerzésében és a fiatal állam határainak megvédésében elévülhetetlen érdemeket szerzett Józef Pilsudski marsall, aki harcában számíthatott a háborúban vereséget szenvedett és területében súlyosan megcsonkított Magyarország és a nemzeti önrendelkezési jogától megfosztott magyarság támogatására. Az elmúlt száz esztendőben a magyarok és a lengyelek sorsa számos alkalommal egybefonódott, aminek legismertebb és legjelentősebb példáit a második világháború során a lengyel menekültek magyarországi befogadása és a róluk való gondoskodás, valamint az 1956-os magyar forradalom és szabadságharc alatt tanúsított lengyel kiállás és segítségnyújtás adták. A rendszerváltozást követően Magyarország és a Lengyel Köztársaság újra szorosan, egymás törekvéseit kölcsönösen támogatva működik együtt az euroatlanti szövetségi rendszerben és a visegrádi csoportban.

A két nemzet közötti különleges kapcsolatokról az Országgyűlés határozatban emlékezett meg, március 23-át a Magyar-Lengyel Barátság Napjává nyilvánítva. Jelen törvénnyel az Országgyűlés a lengyel függetlenség visszaszerzésének 100. évfordulója alkalmából a lengyel szabadság hősei előtt tiszteleg.

-----STARTING---POINT---RESZLETES---

Az 1. §-hoz

Megemlékezés a lengyel függetlenség centenáriumáról.

A 2. §-hoz

Az I. világháború során mintegy félszáz magyar önkéntes harcolt a lengyel szabadságért, a visszaszerzett függetlenség védelmezésében sorsdöntő jelentőségű 1920. augusztusi varsói csatában pedig a magyarországi lőszerszállítmányok tették lehetővé a lengyel győzelmet.

A 3. §-hoz

A V4-es együttműködés fontos eleme a kétoldalú lengyel-magyar viszonyrendszer, a visegrádi országok együttműködése pedig elengedhetetlen az Európai Unión belüli sikeres érdekérvényesítésükhöz.

A 4. §-hoz

A 17/2007. (III. 14.) OGY határozat március 23-át a Magyar-Lengyel Barátság Napjává nyilvánította. Kívánatos, hogy - a holokauszt, illetve a kommunizmus áldozatainak emléknapjaihoz hasonlóan - ez az emléknap is lehetőséget teremtsen arra, hogy az oktatás eszközeivel is élve gondoskodjunk a magyar-lengyel barátság hagyományának továbbörökítéséről.

-----STARTING---POINT---VEGE---

Az 5. §-hoz

Hatályba léptető rendelkezést tartalmaz.