2011. évi LXXVI. törvény indokolása

a lakásszövetkezetekről szóló 2004. évi CXV. törvény valamint a társasházakról szóló 2003. évi CXXXIII. törvény módosításáról

-----STARTING---POINT---ALTALANOS--- 

Magyarországon jellemző több-lakásos tulajdoni formák a társasházak, a lakásszövetkezetek és kisebb arányban az osztatlan közös tulajdoni formák.

A lakásszövetkezetek és a társasházak között az alapvető eltérést a tulajdonjogi helyzet jelenti. A társasházi közös tulajdonnal ellentétben, az épület közös használatú részei és a telek a lakásszövetkezet - mint jogi személy - tulajdonában van, a lakások pedig a lakásszövetkezeti tagok (vagy a nem tag tulajdonosok) egyéni tulajdonában állnak. A lakásszövetkezetek speciális formáinál ugyanakkor, mint az üdülő-, a nyugdíjas-, a műhely-, az üzlet-, továbbá a garázsszövetkezetek esetében - ahol a tagok döntően állandó, vagy időleges használati joggal rendelkeznek, - az egész épület a benne lévő lakásokkal vagy helyiségekkel együtt a szövetkezet, mint jogi személy tulajdonát képezi. Mindemellett a társasházban a tulajdonostársak a lakás alapterülete arányában az épület közös részeit, a telket és a közművesítés költségeit is kifizették, lakásszövetkezetnél azonban ezeket a költségeket az állam saját forrásból finanszírozta.

Ez a lakásszövetkezeti tulajdonforma kifejezetten Magyarországon jött létre. Az európai államokban a lakásszövetkezeti tulajdon egyetlen esetben sem tartalmazza, hogy a lakás a bentlakó egyéni tulajdonát képezhetné. Ennek megfelelően a külföldi lakásszövetkezetek esetén a lakásokban lakóknak csak bérleti vagy használati joguk van a lakásra. Igaz ez pl.: Németországra is, ahol az NDK-NSZK egyesülését megelőzően és azt követően (a 2004 márciusában megküldött hivatalos fordítás szerint) a lakásszövetkezeti lakások a bentlakók használatában álltak és állnak, amelyre a németek a lakásbérlet szabályait alkalmazzák.

A lakásszövetkezet, jogi személyiségéből adódóan - ellentétben a társasházi közösségekkel - az épület fenntartására az általa végzett más tevékenységéből származó bevételeit is felhasználhatja, mert az épület fenntartásán túlmenően végezhet kívülálló személyek részére vállalkozási tevékenységet is (így például vállalkozhat, és a gyakorlatban vállalkozik társasházi lakóépületek kezelésére). Lényeges tehát, hogy a lakásszövetkezet olyan gazdálkodó szervezet, amely a tulajdonát képező épületrészek fenntartásáról köteles gondoskodni. Ehhez a tagok és a nem tag tulajdonosok befizetésein kívül, külső szolgáltatási tevékenység végzésére is, már a kezdetektől fogva felhatalmazást kapott. [Pl. a lakásszövetkezetekről szóló korábbi, 1977. évi 12. tvr. 2. §-ának (2) bekezdése.]. Mindezek megfelelő végzése érdekében a tagok közgyűlési döntéseit a lakásszövetkezet az igazgatósága és a munkaszervezetei segítségével hajtja végre.

A lakásszövetkezetekről szóló 2004. évi CXV. törvény (a továbbiakban: Lszt.) alapvetően jól szolgálja a szabályozás célját. Ennek legfontosabb eleme, hogy 2005 óta a többi (ipari, termelő, mezőgazdasági, szolgáltató, stb.) szövetkezetről szóló egységes, az 1992. évi I. törvény, majd a jelenleg hatályos 2006. évi X. törvény helyett - figyelemmel az ezektől alapvetően eltérő rendeltetésére - önálló külön törvényben, a jogbiztonságnak megfelelően tartalmazza a lakásszövetkezetek tulajdoni, használati és működési szabályait.

Az Lszt. 2005. január 1-jén történt hatályba lépése óta eltelt több mint hat év alatt, a módosítására nem került sor. Az eltelt időszak gyakorlati tapasztalatai, a gazdasági-társadalmi környezet időközben bekövetkezett változásai és a kapcsolódó más jogszabályok módosulásai azonban mára, szükségessé tették a törvény átfogó felülvizsgálatát.

A felülvizsgálat eredménye egyértelműen igazolja, hogy a törvény rendelkezései módosításra szorulnak, melyek főbb irányai a következők:

Kapcsolódás a társasházakhoz, valamint a társasházakról szóló 2003. évi CXXXIII. törvény (a továbbiakban: Tt.) 2009. szeptember 30-án hatályba lépett átfogó, és a 2011. január 2-án hatályba lépett további módosításaihoz

A lakásszövetkezeti törvény kifejezetten a lakásszövetkezeti tag és a nem tag tulajdonosok épület-fenntartással kapcsolatos döntéseire, az együttélés szabályaira, a közgyűlések szabályos megtartására vonatkozóan, szorosan kapcsolódik a társasházi törvény szabályozási elveihez, és e törvény rendelkezéseihez. E tekintetben a lakásszövetkezeti törvénynek ugyanúgy a gyors és rugalmas döntések meghozatalát kell segítenie - a jogbiztonságot szolgáló részletes szabályozás útján -, mint a társasházi törvénynek. A lakóépületek fenntartásában, a források megteremtésében, illetőleg a működtetésben a társasházi közösségek és a lakásszövetkezetek hasonló gondokkal küszködnek, így hasonló jogszabályi környezetet kell a kétféle lakóingatlanban élők számára biztosítani.

Ezek a törvényi rendelkezések a társasházak tekintetében - az előzőekben jelzett módosítások során - igazodtak a gyakorlati tapasztalatokhoz és a bekövetkezett gazdasági, társadalmi körülmények változásaihoz, melyet a lakásszövetkezetek tekintetében a társasházaktól eltérő jellemzőkre figyelemmel, a hasonló (vagy egyes esetekben azonos) törvénymódosítások útján pótolni kell. Ezek közül a legfontosabbak:

- az együttélés normái (tűrési kötelezettség rendkívüli veszélyhelyzet miatt a lakásba bejutásra, a házirend betartása minden lakáshasználó által),

- a közgyűlési határozat megtámadásának lehetővé tétele a kisebbség jogos érdekeinek lényeges sérelme esetén,

- a nem lakás céljára szolgáló helyiség-használat módjának megváltoztatásáról szóló társasházi törvény szerinti új szabályok analóg meghatározása az Lszt.-ben (főszabály szerint nem kell a közgyűlés hozzájárulása),

- a közgyűlés szabályos előkészítése, a sürgős esetek meghatározása, a megismételt közgyűlés idejének egyértelmű meghatározása,

- a fizetési fegyelem erősítése (a kézbesítési vélelem társasházi törvény szerinti szabályainak analóg meghatározása, a korábbi hat havi helyett a három havi hátralék esetén történő jelzálogjog bejegyeztetése, peres eljárás esetén az első bírósági tárgyalás harminc napon belüli kitűzésének szabálya).

Az Lszt. gyakorlati alkalmazása során felmerült vitás kérdések rendezése, a jogbiztonság erősítése, a peres eljárások megelőzése

- a lakásszövetkezet alapításának és a nyilvántartásba vétel szabályainak egyértelmű meghatározása (alapítás feltétele a cégnyilvántartásba vétel; ezt követően regisztráció az ingatlan-nyilvántartásban),

- a lakásszövetkezet képviseleti szabályainak az ún. cégtörvény (2006. évi V. törvény) rendelkezéseihez igazítása,

- az alapszabályon kívül, kizárólag a lakásszövetkezet saját, és vállalkozási tevékenységét segítő más belső szabályzatok létrehozásának lehetősége (a korábbi rendelkezés széles körű értelmezésének lehetősége miatti több száz oldalas és a tartalom alapján is kifogásolható egyéb szabályzatok kiküszöbölése),

- a jogszabályba, alapszabályba, belső szabályzatba ütköző közgyűlési vagy tisztségviselői, igazgatósági döntések, illetve a közgyűlési határozat kisebbségi sérelem miatt történő bírósági megtámadása előtt, a felügyelőbizottság írásbeli értesítésének kötelezővé tétele (a bizottság peres eljárást megelőző intézkedési kötelezettsége mellett),

- annak szabályozása, hogy a lakásszövetkezet célját már nem szolgáló, nem lakás célú helyiségek a lakásszövetkezeti tag vagy nem tag lakástulajdonosok tulajdonába is átadhatóak (különösen a garázsok, de gyakorlati tapasztalatok alapján más helyiségek is, pl. eredetileg műhely vagy szolgáltató-egység elhelyezését szolgáló helyiség),

- az összeférhetetlenségi és kizáró okokkal kapcsolatos igazolási és adatkezelési szabályok újraalkotása, a bűnügyi nyilvántartási rendszer átalakításával összefüggő törvénymódosításokról szóló 2009. évi CXLIX. törvény, valamint a szövetkezetekről szóló, módosított 2006. évi X. törvény rendelkezéseinek figyelembe vételével,

- a több ezer lakást magában foglaló lakásszövetkezetekből való kiválást első ízben lehetővé tévő Lszt.-beli rendelkezéseknek a gyakorlati tapasztalatokhoz igazítása keretében:

- a kiválási szándék-bejelentés és mellékleteinek részletes meghatározása,

- a határidő meghosszabbítása,

- a kiváló épület (épülettömb) kis-lakásszövetkezetté alakulásának a társasházzá alakuláshoz hasonlóan történő részletesebb szabályozása,

- a kiválással kapcsolatos vagyonmegosztás mellett a költség-, és hiteltartozások előzetes rendezésének kötelezettsége a visszamaradó lakásszövetkezet felé,

- a lakásszövetkezeti tagnak, a tagság sorából történő kizárására a korábbi jogbizonytalan meghatározás alapján - a „lakásszövetkezet érdekeit súlyosan sértő vagy veszélyeztető magatartás” miatt - a jövőben nem, hanem csak az őt terhelő fizetési kötelezettségek elmulasztása esetén kerülhet sor,

- a törvény áttekinthetősége és jobb kezelése céljából önálló új fejezet tartalmazza a nyugdíjasházi-, és az üdülőszövetkezeteknek a lakásokétól eltérő speciális szabályait, olyan új rendelkezéseket is beiktatva, amelyek a használati jog megszűnése utáni kiürítési kötelezettség szabályozásával az újrahasznosítást segítik, illetőleg egyértelműen meghatározzák a nyugdíjasházi szövetkezetbe beköltöző személyek körét,

- a lakásszövetkezeti érdekképviselet korábbiaknál részletesebb szabályozása.

További új rendelkezések beiktatása, egyidejűleg a társasházakról szóló 2003. évi CXXXIII. törvény egyes rendelkezéseinek módosítása

- A törvény tartalmazza az Adatvédelmi Biztos Hivatalának gyakorlati tapasztalatai alapján 2010. decemberében kezdeményezett ún. kamerarendszer kiépítésének szabályait (Lszt. új 14/A. §, és a törvénnyel módosításra kerülő Tt. 25. §).

- Az Lszt.-ben, és a törvénnyel módosításra kerülő Tt.-ben a korszerűsítés fogalma az építésügyi jogszabályokkal összhangban kerül meghatározásra, segítve ez által a pályázatokon történő részvételt is.

- A Tt. 24. § (3)-(4) bekezdését - összhangban az Lszt. új 24/A. §, valamint a polgári perrendtartásról szóló 1952. évi III. törvény 99. § (2) bekezdésének, és a közigazgatási hatósági eljárás és szolgáltatás általános szabályairól szóló 2004. évi CXL. törvény 79. § (1)-(2) bekezdésének rendelkezéseivel - pontosítani kell. Ennek megfelelően az első kézbesítéskor a vélelem akkor áll be, ha a címzett a fizetési felszólítás átvételét megtagadta, a második kézbesítéskor pedig abban az esetben, ha a felszólítás átvétel nélkül, „nem kereste” jelzéssel érkezett vissza. Ugyanezeknek a szabályoknak kell érvényesülniük az új cím ismeretében is.

- A törvény - összhangban az Lszt. 30. §-ának az összeférhetetlenségi és kizáró okokkal kapcsolatos igazolási és adatkezelési szabályokkal történő kiegészítésével - újraalkotja a Tt. 49. § kizáró okokról, ezek igazolásáról szóló rendelkezéseit, valamint megállapítja az ezzel kapcsolatos adatkezelési szabályokat.

- A Tt. egyes további rendelkezéseit nyelvtani pontosítás és hivatkozás kijavítása, illetve a 43. § (1) bekezdés c) pontját - összhangban az Lszt. módosított 4. § (6) bekezdés rendelkezésével - a fizetési meghagyásos eljárás perré alakulásának esetével történő kiegészítés miatt szükséges módosítani.

-----STARTING---POINT---RESZLETES---

Az 1-7. §-hoz

A törvény értelmében a lakásszövetkezetekről szóló törvény (a továbbiakban: Lszt.) 1. § (2) bekezdésének pontosítása szerint az alapszabályra utalás elhagyásra került, mivel ez nem jogszabály és létrehozására e törvény keretein belül kerülhet sor, továbbá a külön törvényre utalás esetén, figyelemmel a készülő új Ptk.-ra is, elegendő a címének megjelölése.

Az Lszt. 2. § (6) bekezdésének módosítása igazodik a társasházakról szóló törvény (a továbbiakban: Tt.) IV. Fejezetében szabályozott és 2009. október 1-től hatályos bejelentési kötelezettségről és a tevékenység folytatásának feltételeiről szóló, továbbá az ingatlanvállalkozás-felügyeleti hatóság 2010. január 1-től hatályos ellenőrzési és adat-kezelési, valamint a 2011. január 2-ától hatályos 56. § 6. pont szerinti üzletszerűség fogalma alkalmazásának kötelezettségére.

Az Lszt. II. Fejezetet követő új alcím egyértelművé teszi, hogy az alakuló közgyűlés határozza el a lakásszövetkezet alapítását.

Az Lszt. 3. § (1) bekezdése a lakásszövetkezet alapításához a korábbi tíz helyett, a minimálisan hét alapító tagot határozza meg, amely igazodik egyfelől a szövetkezetekről szóló 2006. évi X. törvény 10. § (1) bekezdés rendelkezéseihez, másfelől elsősorban az újonnan létesülő üdülő-, illetve garázsszövetkezetek esetében megmutatkozó gyakorlati igényekhez.

Az Lszt. 4. § (1) bekezdés módosítása hiányt pótol, mivel korábban a normaszöveg a lakásszövetkezet alapítására történő utalást nem tartalmazta.

A törvény a biztonságos fenntartás érdekében részletesen tartalmazza azokat a kérdéseket, amelyeket az alapszabályban kell meghatározni [Lszt. 4. § (2) bekezdés]. Ezek között szerepelnek olyan új kérdések, mint az írásbeli szavazás elrendelése esetén az így megszavazható napirendek konkrét megjelölése, az eljárás szabályai és az eredményről való tájékoztatás módja, továbbá a határozat közlési határidejének az Lszt. 9. § (3) bekezdés szerinti megtámadási határidő kezdő napjával összhangban történő előírása.

Lehetővé kell tenni ugyanakkor - elsősorban a rendkívül nagyszámú (több ezer) lakást magában foglaló épületekben az együttélés egyes szabályainak szükség szerinti rugalmas változtatatása érdekében -, hogy a házirend részletes előírásait sem feltétlenül a jelenlévők kétharmadával módosítható alapszabály, hanem az alapszabály felhatalmazása esetén, más belső szabályzat tartalmazhassa [Lszt. 4. § (2) bekezdés o) és p) pontok]. Erre az Lszt. 14. § (2) bekezdése is konkrét rendelkezést állapít meg.

A törvény által meghatározott Lszt. 4. § (2) bekezdés p) pontja hangsúlyozza, hogy az alapszabályon kívül más belső szabályzat megalkotására a házirend, valamint a lakásszövetkezet saját, és vállalkozási tevékenységének ellátását segítő kérdések tekintetében az alapszabályban kell felhatalmazást adni. E szabályzatokon kívül már nem lehetséges a közgyűlés működését, a lakásszövetkezet tagjainak eligazodását nehezítő (melyekre számos gyakorlati példa volt) olyan egyéb belső szabályok létrehozása, melyek nem szükségesek a házirend kialakításához, vagy a lakásszövetkezet saját, illetve vállalkozási tevékenységének biztonságos ellátásához. Ehhez is kapcsolódik a törvény 36. § (1) bekezdésének rendelkezése, miszerint a lakásszövetkezet alapszabályát és más belső szabályzatát e törvény rendelkezéseinek megfelelően a törvény hatályba lépésétől számított 180 napon belül módosítani kell. Ennek elmulasztása esetén a törvényességi felügyeletet ellátó cégbíróság a szükséges intézkedéseket megteszi, azonban további garanciát biztosít annak kimondása, hogy mulasztás esetén az alapszabálynak és más belső szabályzatnak a törvénnyel ellentétes rendelkezése hatályát veszti és helyébe a törvény rendelkezése lép.

A törvény értelmében a társasházakról szóló törvény (a továbbiakban: Tt.) 2011. január 2-án hatályba lépett módosításával [43. § (1) bekezdés c) pont] összhangban, a költség-hátralékok mielőbbi megfizetése érdekében lakásszövetkezetek esetében is szükséges - ha peres eljárásra kerül sor - a bíróság eljárásának gyorsítását célzó törvényi rendelkezés, hiszen a lakásszövetkezet fenntartásáról elsősorban a tag és a nem tag lakástulajdonosok, illetve használati joggal rendelkezők befizetéseiből kell gondoskodni [Lszt. 4. § új (6) bekezdés].

A törvény az Lszt. 7. §-ának módosításával, követi az Lszt. hatályba lépése után megalkotott és hatályba lépett ún. cégtörvény - a cégnyilvánosságról, a bírósági cégeljárásról és a végelszámolásról szóló 2006. évi V. törvény - 8. §-ában meghatározott rendelkezéseket, mivel az Lszt. korábbi szabályai a jelzett törvénnyel nem álltak összhangban. Az Lszt. 8. § módosítása jogtechnikai pontosítás, az utalásban feltüntetett jogszabály címe megváltozott.

A 8-9. §-hoz

A törvény - az Lszt. 9. § újraalkotásával - egyértelművé teszi, hogy bármely lakásszövetkezeti tag vagy nem tag tulajdonos mellett, az állandó vagy időleges használati jog jogosultjait is megilleti a lakásszövetkezet, illetőleg annak bármely szerve által hozott jogsértő határozatok hatályon kívül helyezésének kezdeményezése (a lakásszövetkezet szervei: az igazgatóság vagy ügyvezető elnök, felügyelőbizottság, az alapszabály rendelkezése esetén ügyvezető igazgató, továbbá a közgyűlés, részközgyűlés, küldöttgyűlés). A törvénymódosítás 60 napos és - a társasházakkal azonosan, továbbá figyelemmel az ezzel kapcsolatos 3/2006. (II. 8.) AB határozatra is - már nem jogvesztő határidőt ad a bírói út igénybevételére. Ezen kívül a megtámadási határidő minden esetben a határozat írásbeli közlésétől kezdődik, amely igazodik a lakásszövetkezet jogi személyiségéhez, valamint a közgyűlésen (részközgyűlésen, küldöttgyűlésen) kívül, a lakásszövetkezet további szerveit is megillető döntési, határozathozatali jogköréhez.

Az Lszt. 9. § (4)-(7) bekezdés rendelkezése értelmében - amennyiben az alapszabály kötelezővé teszi a jogsértő határozattal érintett tag számára, hogy sérelmét előzetesen bejelentse a felügyelőbizottság részére - a bizottság köteles megtenni a szükséges intézkedéseket a peres eljárás elkerüléséért. Ezzel a megoldással elérhető, hogy még az érdemi peres eljárás lefolytatása előtt a lakásszövetkezet illetve szerve értesüljön a határozata bíróság előtti megtámadásának szándékáról és a bírósági eljárás megindítása - a törvényben meghatározott határidőkön belül megtett intézkedések alapján - elkerülhető legyen. Az Lszt. 9. § (7) bekezdése rendelkezik a keresetindítási határidő nyugvásának időtartamáról annak érdekében, hogy a peres eljárás elkerülését célzó új törvényi rendelkezések ne csorbítsák az egyébként nyitva álló hatvan napos határidőt.

A közgyűlés határozata a lakásszövetkezetnél - azonosan a társasházakkal - nem csupán jogsértő lehet, hanem, mint számos gyakorlati példa igazolja, sértheti a kisebbség jogos érdekeit is, amely esetben azonban a jogvédelem a lakásszövetkezetek tekintetében nem biztosított. A törvény erre tekintettel állapítja meg az Lszt. 9. § (2) bekezdés szabályait, miszerint a kisebbség jogos érdekeinek lényeges sérelme esetén a jövőben lehetővé válik a bíróságtól a határozat hatályon kívül helyezésének kérése. Ez az új lehetőség azonban, hangsúlyosan csak a közgyűlés (illetőleg az Lszt. 20. § (4) bekezdése és 21. § (4) bekezdése alapján a részközgyűlés és a küldöttgyűlés) határozataira vonatkozhat. A felügyelőbizottságnak történő bejelentésre, és intézkedésére vonatkozó új törvényi rendelkezés kötelező alkalmazása azonban ilyenkor az alapszabályban nem írható elő, mivel a kisebbség jogos érdekeinek lényeges sérelme - ellentétben az Lszt. 9. § (1) bekezdés szerinti jogsértő határozatokkal - csak a közgyűlés határozatán alapulhat, melyről vita esetén kizárólag a bíróság dönthet.

A törvény - a korábbi szabályok pontosabbá tétele és a megváltozott körülményekhez vagy a jövőben kialakuló új helyzetekhez való rugalmas igazodás érdekében - újraszabályozza a lakásszövetkezet célját eredetileg sem szolgáló, vagy a később megváltozott helyzet miatt ilyen célra már nem szükséges és ezért más módon hasznosítható egyes építményekre (gépkocsi-tárolóra vagy egyéb nem lakás célú helyiségre) vonatkozó tulajdoni helyzet megállapítását. Ennek megfelelően, az ilyen építmények a tag vagy a nem tag tulajdonos tulajdonában is állhatnak.

A 10-13. §-hoz

A törvény - a Tt. 2010. január 2-án hatályba lépett módosításával összhangban - kiegészíti az Lszt.-t a lakásszövetkezeti épületben lévő lakások, valamint a nem lakás céljára szolgáló helyiségek használatával, hasznosítási módjának megváltoztatásával kapcsolatos rendelkezésekkel. Teszi ezt oly módon, hogy a törvény tulajdoni és használati viszonyokról szóló III. Fejezetén belül lévő 13. §-ának jelenlegi szabályai helyett - melyek a törvény szerint a törvény új V/A. Fejezetén belül kerülnek beillesztésre -, megállapítja a lakások és a nem lakás célú helyiségek tekintetében irányadó törvényi szabályokat, a társasházakkal hasonló helyzetek lakásszövetkezeteknél is szükséges rendezése érdekében. Ugyanakkor a törvénynek a lakásszövetkezet szervezetéről, és ezen belül a közgyűlésről rendelkező IV. Fejezetén belüli 15. § rendelkezései is kiegészülnek a kapcsolódó közgyűlési döntés szabályaival (közgyűlési határozatra lakások esetében nincs szükség, mivel azok használatának szabályairól elegendő az alapszabályban rendelkezni).

A helyiség-használat módjának megváltoztatásához, főszabály szerint a nem szükséges a közgyűlés hozzájáruló határozata. A lakásszövetkezet azonban, a lakóépület rendeltetésének megfelelően megtilthatja a nem lakás céljára szolgáló helyiség használatát és hasznosítását vagy meghatározhatja használatának és hasznosításának szabályait, ha az ilyen helyiségben a szerencsejáték szervezéséről szóló törvény hatálya alá tartozó, illetőleg szexuális vagy erotikus szolgáltatásra irányuló tevékenységet kívánnak folytatni, valamint, ha szexuális terméket és segédeszközt kívánnak árusítani vagy forgalmazni. A közgyűlés a nem lakás céljára szolgáló helyiség megváltoztatott használatához a lakhatás nyugalma - így a zaj- és rezgésvédelem, valamint a lakókörnyezetet veszélyeztető más tevékenység megelőzése - érdekében az erre vonatkozó külön jogszabályok előírásainak figyelembevételével kikötött feltételt tartalmazó hozzájáruló vagy tiltó határozatot is hozhat, amelynek azonban tartalmaznia kell a lakhatás nyugalmát tartalmazó magatartások részletezését és indokolását.

Az Lszt. 4. § (2) bekezdés o) és p) pontjában foglaltakkal összhangban a törvénynek a tulajdoni és használati viszonyokról szóló fejezetében is utalni kell a házirend szabályozásának módosított lehetőségére [Lszt. 14. § (2) bekezdés].

A társasházakhoz hasonlóan, a lakásszövetkezeti lakások és nem lakás céljára szolgáló helyiségek is gyakran más részére kerülnek hasznosításra. Ezért szükséges, hogy a Tt. 2009. szeptember 30-ától hatályos 26. § (3) bekezdésében előírtak analógiájára, a házirend szabályainak megtartása a lakásszövetkezetek esetén is kötelező legyen a mindenkori használóra [Lszt. 14. § (4) bekezdés].

Szükséges a törvény kiegészítése a megfigyelő rendszerek gyakorlatban tapasztalt jogsértő kialakításának és alkalmazásának megszüntetése érdekében. (Lszt. új 14/A. §)

Az Lszt. 15. § új (3)-(6) bekezdés rendelkezéseinek indokolását a törvény 10-13. §-hoz fűzött indokolás tartalmazza.

A 14-17. §-hoz

Az Lszt. módosított 16. §-a, a társasházaknál tapasztaltakhoz hasonlóan, a lakásszövetkezeteknél is tapasztalt jogbizonytalanságot feloldja. Ennek megfelelően az Lszt. 16. § (2) bekezdésében egyértelműen megfogalmazza, hogy a közgyűlést, ha a lakásszövetkezeti tagok legalább 10 százaléka annak összehívását indítványozza, a törvény szerinti határidőn belüli időpontra kell összehívni, azaz nem elegendő a meghívónak e határidőn belüli kiküldése. Ellenkező esetben a kiküldött meghívó akár több hónappal későbbi közgyűlési időpontot jelölhet meg, és ezért időmúlás miatt lehetetlenül a lakásszövetkezeti tagok kérésének teljesítése. A szövegpontosítás szükséges továbbá azért, mert a bíróságok a lakásszövetkezetek tekintetében is, a korábbi megfogalmazást nem egységesen értelmezték.

A korábbi 30, illetve 15 napos határidők meghosszabbítását szükségessé teszi, hogy e határidők mellett az igazgatóság illetve a felügyelőbizottság - elsősorban a nagyobb lakásszövetkezeteknél - nem tudta teljesíteni a közgyűlés előkészítésével kapcsolatos feladatait.

A törvény az Lszt. 16. § (2) bekezdésében meghatározza továbbá, hogy az indítványhoz a jövőben már nem elegendő az indítvány okának megjelölése, hanem az igazgatóság kellően alapos felkészülése céljából meg kell jelölni az összehívni kért közgyűlés napirendjét és a közgyűlési határozatra tett javaslatot is.

A törvény a továbbiakban szabályozási hiányt pótol a váratlan helyzetek miatt szükségessé váló közgyűlés sürgős összehívására vonatkozó új rendelkezések megállapításával [Lszt. 16. § (3) bekezdés].

Az Lszt. 16. § új (5)-(7) bekezdései a közgyűlésre való felkészülés lehetőségének nagyobb garanciáját szolgálják az előterjesztések meghívóval együttes kiküldésének előírásával, és a közgyűlés rugalmasabb megtartását szolgálják a levezető elnök és a jegyzőkönyvvezető tekintetében azonos személy megválasztásának lehetővé tételével. Ezen kívül szabályozási hiányt pótol a meghirdetett napirendben nem szereplő ügyekben való érvényes határozathozatal tilalmának kimondása. Ezekben a kérdésekben a lakásszövetkezeti és társasházi folyamatok lényegében azonos tartalmi jellemzőkkel bírnak és szabályozás közelítése erre tekintettel is indokolt.

Az újraalkotott Lszt. 17. § (2) bekezdése pontosítja a korábbi megfogalmazást annyiban, hogy a közgyűlés megkezdése után határozatképtelenné váló és emiatt berekesztett közgyűlés esetén már csak az ezt követően fennmaradó kérdésekben lehet és kell a megismételt közgyűlést megtartani, továbbá világossá teszi, hogy a megismételt közgyűlést az eredménytelen közgyűlés napjára is ki lehet tűzni, ha ettől eltérően az alapszabály nem rendelkezik. E működési kérdések hasonlóak ugyanis a társasházakhoz, melyekben a módosítás követi a Tt. 2009. szeptember 30-ától hatályos 37. § (2)-(3) bekezdés rendelkezéseit. Mindez pedig igazodik ahhoz, hogy megismételt közgyűlést ugyanazon a napon csak az alapszabály alapján lehet megtartani - és ehhez a jelen lévő tagok kétharmados szavazata szükséges -, továbbá a megismételt közgyűlés időpontját és az eltérő határozatképességre vonatkozó felhívást az Lszt. 16. § (4) bekezdés d) pontja értelmében, a meghívóban illetve a hirdetményben, a tagokkal már előzetesen ismertetni kell. Nem lehet megismételt közgyűlést tartani egyesülés, szétválás és megszűnés kapcsán hozandó döntésekre, továbbá ha az alapszabály kizárja, kivéve a kiválással kapcsolatos vagyonmegosztásról szóló döntések esetében.

Az Lszt. 19. § (1) bekezdése - a szükséges módosításokkal - beépült az alapszabály tartalmi elemeiről szóló Lszt. 4. § (2) bekezdés új q) pontjába, mivel az írásbeli szavazás lehetőségéről, napirendi pontjairól és eljárási szabályairól a jogbiztonság érdekében, az alapszabályban lehet és kell rendelkezni. Ennek megfelelően, az Lszt. 19. §-ban már csak az írásban nem megszavaztatható témakörökről szükséges rendelkezni.

A 18-23. §-hoz

Az Lszt. új 24/A. § rendelkezései a kézbesítési vélelem szabályait tartalmazzák. Az első kézbesítéskor a vélelem akkor áll be, ha a címzett a fizetési felszólítás átvételét megtagadta, a második kézbesítéskor pedig abban az esetben, ha a felszólítás átvétel nélkül, „nem kereste” jelzéssel érkezik vissza. Ugyanezeknek a szabályok érvényesülnek az új cím ismeretében is.

A lakásszövetkezet fenntartásához szükséges költség-hozzájárulás megfizetésének késedelme ugyanolyan helyzetet teremt, mint a társasházi közös költség-hátralékok esetében, továbbá az Lszt. 4. § (2) bekezdés i) pontja értelmében az alapszabálynak tartalmaznia kell az igazgatóság feladatait (azonosan a társasházakkal: felszólítás, majd fizetési meghagyás kibocsátásának illetve jelzálogjog bejegyzésének kérése) a hátralékok megfizettetésére. Ezen túlmenően, a felszólítások átvételének sokszor szándékos elmulasztása a lakásszövetkezeteknél is ugyanolyan akadályt jelent az igazgatóság feladatainak végrehajtásában. Ha az adóst - ismert lakóhely vagy levelezési cím hiánya miatt - nem sikerül elérni, ebben az esetben ügygondnok rendeléséről a külön jogszabályok rendelkeznek: bírósági eljárásban az ismeretlen helyen tartózkodó fél részére szükséges ügygondnok rendeléséről a bíróság külön törvény alapján intézkedik (Pp. 74. §), illetve bírósági végrehajtás elrendelése esetén a végrehajtó is ügygondnokot rendel (Vht. 46. §).

Az Lszt. 4. § módosított (2) bekezdés p) pontjában foglaltakkal összhangban utalni kell az igazgatóságnak a lakásszövetkezet más belső szabályzatában foglaltaknak megfelelő eljárására is [Lszt. 26. § (2) bekezdés c) pontja], továbbá a tisztségviselők tekintetében fennálló kizáró okok meghatározása során meg kellett teremteni az összhangot a Tt.-nek a 2009. évi CXLIX. törvénnyel módosított és 2010. I. 2-án hatályba lépett hasonló rendelkezéseivel. Az összeférhetetlenség szabályait továbbá ki kellett egészíteni a Tt. ehhez kapcsolódó 49. § (2) bekezdés rendelkezéseinek a megfelelő beiktatásával is (Lszt. 30. §).

Az Lszt. 31. § (1) bekezdés a készülő új Ptk.-ra tekintettel is szükséges jogtechnikai módosítás.

A törvény szabályozási hiányosságot pótol annak egyértelmű kimondásával, hogy az igazgatósági, illetve a felügyelő bizottsági elnöki tisztségről történt lemondás együtt jár az e testületekben betölthető tagságnak a megszűnésével is [Lszt. 33. § (1) bekezdés d) pont], továbbá ennek összefüggésében egyértelművé kellett tenni, hogy az Lszt. 33. § (1) bekezdés e) pont szerinti esetben nem testületi, hanem lakásszövetkezeti tagsági viszonyról van szó. A törvény szabályozási hiányosságot pótol az Lszt. 33. § (4) bekezdés meghatározásával is, különös tekintettel arra, hogy ha az igazgatóság vagy a helyette rendszeresített ügyvezető elnök [Lszt. 22. § (1) bekezdés] megbízatása szűnik meg, a felügyelőbizottságnak kell intézkednie az ügyvivői feladatok ellátása tekintetében.

A Tt. 48. § (3) bekezdésében foglaltakhoz hasonlóan, a jogviták megelőzése és a tisztségviselői feladatok zökkenőmentes folytatása céljából, a törvényben szükséges rendelkezni az átadó részéről megtett teljességi nyilatkozat követelményéről, továbbá az átadás-átvétel lefolytatásának határidejéről is [Lszt. 33. § (5) bekezdés].

A törvény módosítja a tag kizárásának lehetőségét, mivel a jövőben már nem ad módot a tag kizárására, ha „neki felróható módon, a lakásszövetkezet érdekeit súlyosan sértő vagy veszélyeztető magatartást” tanúsít. Az idézett korábbi törvényi rendelkezés ellentétes volt a jogbiztonság alapvető követelményeivel, és a gyakorlatban számos jogsérelmet okozott. A módosított Lszt. 38. § (1) bekezdése alapján ezért, a lakásszövetkezet kizárólag akkor élhet a tag kizárásának lehetőségével, ha írásbeli felszólítás ellenére nem teljesíti a költség-hozzájárulási, illetőleg a pótbefizetési kötelezettségét. A kizárás nem jelenti a lakás tulajdoni vagy használati jogának elvesztését. Jelenti azonban azt, hogy a kizárt személyt már nem illetik meg a tagsági jogviszonyhoz fűződő előnyök (lakásszövetkezet által a tagoknak nyújtott szolgáltatások, pl. a lakáson belüli karbantartási, javítási munkák kedvezményes vagy ingyenes elvégzése, részesedés a lakásszövetkezet vállalkozási tevékenységének bevételeiből).

A 24. §-hoz

A törvény - a jobb áttekintés érdekében, első ízben - önálló fejezetben állapítja meg a nyugdíjasházi-, és az üdülőszövetkezetekre vonatkozó külön rendelkezéseket, mert a korábbi „szétszórt” szabályozás csak nehezen volt követhető. Az önálló fejezet létrehozását szükségessé teszi továbbá, hogy kivétel nélkül minden jogalkalmazó számára egyértelműen kiderüljön, mely rendelkezéseket kell ebben a körben alkalmazni, ugyanis sok esetben ezek elkülönítése az általános szabályoktól még a hatósági, bírósági jogalkalmazók számára is komoly gondot okozott. Mindez önmagában indokolta a nyugdíjasházi-, és az üdülőszövetkezetek specialitásainak önálló fejezetben történő összefoglalása iránt, a lakásszövetkezeti szakmai szervezetek, érdekképviseletek, tisztségviselők által jelzett igény teljesítését.

A lakásokat magában foglaló szövetkezetektől - a rendeltetésük miatt - eltérő ilyen szövetkezetekre az új V/A. Fejezet kifejezetten az általánostól eltérő szabályokat tartalmazza. A Lszt.-nek a megállapított új 40/A. §-ra utaló rendelkezése pontosan megjelöli azt is, hogy az Lszt. említett új fejezete, továbbá ezen belül is a - jogbiztonságnak megfelelő joggyakorlás céljából - konkrétan nevesített tulajdoni és használati viszonyokra, a közgyűlésen gyakorolható szavazati jogra, és a nyugdíjasházi szövetkezeti tagsági viszonyra vonatkozóan tartalmazza az eltérő rendelkezéseket. Ezért a továbbiakban, a törvénnyel beiktatott új V/A. Fejezetben nem szabályozott kérdésekben kell az Lszt. III-V. Fejezetek rendelkezéseit alkalmazni. Az önálló fejezeti szabályozás összefüggésében, a törvény a hatályba léptető rendelkezések között rendelkezik az Lszt. fentiekkel kapcsolatos korábbi jogszabály-helyeinek hatályon kívül helyezéséről.

Az Lszt. 40/B. § a nyugdíjasházi-, a 40/C. § az üdülőszövetkezetekre vonatkozó speciális szabályokat, míg a 40/D. § a mindkét szövetkezeti formára vonatkozó közös rendelkezéseket (a használati jog megszerzésének tagsági jogviszony létesítéséhez kötöttségét, és a használati jog megszűnése után a lakás, illetve az üdülőegység kiürítésének szabályait) állapítja meg.

E törvénnyel megállapított Lszt. 40/D. § (2) bekezdése szerint a nyugdíjasházi lakásból, illetve az üdülőegységből egyaránt - elhelyezési igény nélkül - ki kell költözni, ha a lakás állandó használati joga, vagy az üdülőegység időleges használati joga megszűnt. A kiürítési kötelezettség teljesítésére - ha a felek eltérően nem állapodnak meg - a törvény harminc napos határidőt ad annak érdekében, hogy a teljesítés belátható időn belül megtörténjen, illetve ennek elmulasztása esetén a teljesítés végrehajtására mielőbb sor kerüljön. A törvény mindezekkel - különös tekintettel az ezzel összefüggő számtalan gyakorlati problémára - a jövő vonatkozásában garanciát nyújt az érintett szövetkezetnek ahhoz, hogy a lakást, illetve üdülőegységet mielőbb más jogosult nyugdíjas használatába adja, illetve az üdülőegységet mielőbb hasznosítsa.

Az új V/A. Fejezet további tartalmi elemei a következők:

A nyugdíjasházban lévő lakásra a tagot minden esetben kizárólag az állandó használat joga, míg üdülőszövetkezetre vonatkozóan - évenként, az alapszabályban meghatározott időtartamra - egy üdülőegység időleges használatának joga illeti meg. Ez a két olyan eltérés az általános szabályoktól (a lakásszövetkezettől), amikor a nyugdíjasházi lakás, illetőleg az üdülőegység is a szövetkezet tulajdonában van. A tagok tehát nem tulajdonjogot és nem is bérleti jogot szereznek.

Az üdülőszövetkezet nem természetes személy tagját, ha teljes naptári évre szerez használati jogot, az Lszt. 40/C. § (1) bekezdése értelmében - a korábbiakkal egyezően - a közgyűlésen a jövőben is minden megszerzett üdülőegység után megilleti a szavazat joga, mivel több üdülőegység hasznosításában tevékenyen részt vesz. A többletszavazat joga ugyanakkor továbbra is kifejezetten a gazdálkodással kapcsolatos kérdések tekintetében áll fenn, hiszen hasznosításban való részvétele alapján az ilyen tag által teljesített és a fenntartást szolgáló befizetések értelemszerűen több bevételt jelentenek az üdülőszövetkezet számára, mint a csupán egy üdülőegység használati jogát megszerző tag által teljesített befizetés összege.

Kiemelten fontos, hogy a törvény mind a nyugdíjasházi-, mind az üdülőszövetkezetek esetében kizárólag a tagság létrejöttére, fennállására, a befogadható személyek körére, a tagsági jogviszony létrejöttére és megszűnésére vonatkozó szabályokat állapítja meg. A használati jog megszerzéséért nyújtandó ellenszolgáltatás mértékét és formáját a szövetkezet alapszabályában kell meghatározni. Ugyanez irányadó a szövetkezet - mint tulajdonos - által a tag részére nyújtandó szolgáltatásokra. Azt a kérdést tehát, hogy például egy nyugdíjas a tulajdonában lévő lakásért a nyugdíjasházi lakásban állandó használati jogot szerez és garantált legyen élete végéig e jog megfelelő gyakorlása, a vonatkozó Ptk.-beli (lásd pl. életjáradéki szerződés), valamint a pénzügyi tárgyú jogszabályok alapján kell az alapszabályban meghatározni.

A 25-26. §-hoz

A törvény - e tekintetben is igazodva a társasházi közösségek hasonló élethelyzetéhez [Tt. 20. § (1) bekezdés 2009. szeptember 30-tól hatályos új b)-c) pontok] - az Lszt. 42. § (1) bekezdés c) pontjának újraszabályozásával, és új d) pont beiktatásával a lakásszövetkezet tagjának alapvető kötelezettségeit kiterjeszti a rendkívüli káresemény vagy veszélyhelyzet miatt a lakáson belül szükséges hibaelhárítások tűrésére. Kimondja továbbá e kötelezettség betartásáért a tag helytállási felelősségét a vele együttlakók, illetve a lakást más jogcímen használók tekintetében, valamint a lakásszövetkezeti tulajdonú földrészlet és épületrészek többiek jogát, jogos érdekét nem sértő módon történő használatának, ugyanezen személyek által történő betartásáért.

Annak érdekében, hogy a költségtartozások minél gyorsabban megtérüljenek, a módosított rendelkezések a korábbi hat hónapnak megfelelő hátralék helyett már a három hónapnak megfelelő hátralék esetén lehetővé teszi az adós lakástulajdonára történő jelzálogjog bejegyzést és ennek ismétlését [Lszt. 47. § (1) bekezdés]. A törvény e tekintetben is összhangban van a társasházi törvénnyel, miután a fizetési fegyelmet a lakásszövetkezetek esetében hasonlóképpen erősíteni kell.

A 27-28. §-hoz

A törvény újraalkotja a kiválás szabályait, a gyakorlatban tapasztalt vitás ügyek megelőzése céljából.

A gyakorlatban tapasztalt, sok esetben elhúzódó viták egy része abból keletkezett, hogy a kiválni szándékozó épület (épülettömb) és a visszamaradó lakásszövetkezet közötti vagyonmegosztás nem terjedt ki a költségtartozásokra, így ezeket - adott esetben a kiválást jóváhagyó jogerős bírói ítéletet követően - csak hosszas pereskedéssel tudták utóbb a felek egymás között rendezni. Említést érdemel, hogy a bíróság általában csak a már lejárt és az egyes tagoknál, nem tag tulajdonosoknál nyilvántartott tartozásokat vette figyelembe, míg az épület-felújításra a lakásszövetkezet által felvett és még törlesztés alatt lévő hitel esetén, ennek a kiválni szándékozó épületre eső összegét, nem tekintette konkrét tartozásnak.

Viták keletkeztek abból is, hogy a nem tag tulajdonosoknak a kiválást elhatározó részközgyűlésen a törvény nem adott szavazati jogot és ennek kihasználásával, a kiválni szándékozó épület (épülettömb) lakástulajdonosai, a kiválási szándék részközgyűlési elhatározását megelőzően a tagság kötelékéből nagyszámban kiléptek; így a kétharmados részközgyűlési döntés követelménye legfeljebb formai szempontból érvényesülhetett, de tartalmában nem tudta biztosítani az adott épület (épülettömb) tagságára épülő legalább ilyen arányú többségi akarat meglétét. Volt példa továbbá arra, hogy a kiválni szándékozók már évekkel korábban kiléptek a lakásszövetkezetből, ezért ők nem tag tulajdonosként, már nem kezdeményezhették a kiválást. A tapasztalt bírói gyakorlat ugyanakkor nem vette figyelembe, hogy a lakásszövetkezeti tagokról és a már kilépett nem tag tulajdonosokról vezetett nyilvántartás egyes lakásszövetkezeteknél nem naprakész.

A viták közé tartozó egyes esetek szerint az önálló új kis-lakásszövetkezet létrehozása céljából történő kiválás esetén a kiválni szándékozók azzal érveltek, hogy a törvény csak a társasházzá alakulás céljából való kiválás esetében nevesíti a kiválás részletes előfeltételeit; ezért az előfeltételeket nem teljesítették és a bíróságok egy része a konkrét törvényi rendelkezés hiánya miatt, elfogadta ezt az érvelést.

Nem utolsó sorban egyes lakásszövetkezeteknél hosszas viták merültek fel abban a kérdésben - melyet a törvény ugyancsak nem szabályozott -, hogy kinek kell viselni a kiválással kapcsolatos költségeket.

A törvény fenti kérdések egyértelmű és biztonságos szabályozásával, és a kiválás kérdésében a tag és a nem tag tulajdonosok egységes kezelésére vonatkozó rendelkezésekkel a bíróságok világosabb törvényi alapok szerinti eljárását is segíti. E törvénnyel újraalkotott Lszt. 50. § tartalmazza a kiválás általános szabályait, míg az 51. § meghatározza a kiváló épület (épülettömb) új önálló lakásszövetkezetté, illetőleg társasházzá alakulásának részletes feltételeit.

E törvénnyel megállapított Lszt. 50. § keretében a törvény konkrétan utal mindazon költségtartozásra, melyek fennállása a tag és a nem tag tulajdonosok részéről egyaránt felmerülhet, és amelyeket a vagyonmegosztással azonosan, a lakásszövetkezet felé - a kiválást megelőzően - rendezni kell. Az Lszt. 50. § (4) bekezdése kimondja azt is, hogy a kiválással kapcsolatban felmerült összes költséget a kiválni szándékozó tag és nem tag tulajdonosoknak kell viselniük, hiszen az ő érdeküket szolgálja a kiválás megvalósítása, amely eljárás az ő kezdeményezésük alapján indul meg.

A kétharmados szavazattöbbség törvényi követelményének megtartása érdekében a törvény a kiválásról történő részközgyűlési döntést a tag és a nem tag lakástulajdonosok összlétszámához viszonyítva állapítja meg.

A korábbinál nagyobb jogbiztonságot szolgálja az új önálló lakásszövetkezet alapítása céljából történő kiválás részletes szabályozása, melyre értelemszerűen, az Lszt. általános szabályait kellett eddig is alkalmazni, azonban erre a törvénynek a kiválásról szóló rendelkezései nem utaltak, ami ugyancsak vitákat indukált. Ezzel együtt - és összhangban a társasházzá átalakulás céljából történő kiválással - az új önálló lakásszövetkezet alapítása esetében is olyan rendelkezéseket tartalmaz a törvény, melyek garantálják e szervezeti átalakulás szabályos lebonyolítását. [Lszt. 51. § (1)-(2) bekezdés]

A módosítás a továbbiakban értelemszerűen igazodik az újraalkotott 50. §-nak a kiválás általános szabályait tartalmazó rendelkezéseihez.

A 29-30. §-hoz

Az Lszt.-nek a törvénnyel módosított 55. §-a, továbbá a törvénnyel beiktatott új 55/A. § és 55/B. § rendelkezései a lakásszövetkezetekben lakó több százezer állampolgár jogérvényesítésének megkönnyítése érdekében, a jövő vonatkozásában is tartalmazza a területi vagy szakmai alapon szerveződő, továbbá az országos érdekképviseleti szövetségek létrehozásának lehetőségét. A módosított 55. § (1) bekezdés azonban a korábbiakhoz képest pontosabban meghatározza, hogy az érdekképviseleti szövetségek célja nem csak a gazdasági, hanem valamennyi közös tevékenységük előmozdítása, és ezekhez rendelik az anyagi eszközeiket. Ezen kívül, az Lszt. 55. § új (4) bekezdése hangsúlyosan megjeleníti a nemzetközi szervezetekben történő érdekképviseletet.

Az érdekszövetségbe tagként belépő lakásszövetkezetek, a saját működésük és gazdasági tevékenységük elősegítése érdekében szakmai tanácsadó szervezetet hozhatnak létre. Az ilyen szervezet működésének alapvető szabályairól az érdekképviseleti szövetség köteles az alapszabályában rendelkezni.

Az új 55/A. § és 55/B. § rendelkezései - kapcsolódva a szövetkezetekről szóló 2006. évi X. törvénynek a szövetkezeti szövetségekről szóló rendelkezéseihez - meghatározzák a lakásszövetkezeti érdekképviseleti szövetségek tevékenységi körét, valamint az országos érdekképviseleti szövetség közreműködésének szabályait a lakásszövetkezetet vagy azok tagságát érintő jogszabályok előkészítésében.

A 31-33. §-hoz

A törvény újraalkotja az Lszt. alkalmazásában irányadó korszerűsítés fogalmát. A korábbi rendelkezés szerint ugyanis kizárólag a központi fűtő és melegvíz-szolgáltató berendezésnek az energiaracionalizálással, a levegőtisztaság-védelemmel összefüggő átalakítása vagy kicserélése volt ilyen munkának tekinthető, amely rendkívül hiányos, nem tükrözte a korszerűsítési munkák jóval szélesebb körét, és ez által nehezítette a lakásszövetkezet működését, nem utolsó sorban akadályozta a pályázati támogatási források igénybe vételét. A törvény az újraalkotás során figyelembe vette az országos településrendezési és építési követelményekről szóló 253/1997. (XII. 20.) Korm. rendelet 1. számú melléklet Fogalommeghatározások 47. pontja, továbbá a fiatalok, valamint a többgyermekes családok lakáscélú kölcsöneinek állami támogatásáról szóló 134/2009. (VI. 23.) Korm. rendelet 1. § 8. pontja szerinti, a korszerűsítést meghatározó fogalmakat.

Az Lszt. 4. § (2) bekezdés új q) pontja, a Tt.-nek a szervezeti-működési szabályzatban meghatározható rendelkezéseihez hasonlóan az alapszabályban rendeli megállapítani az írásbeli szavazás részletes szabályait. Ezért az eredménytelen írásbeli szavazás fogalmát - hasonlóan a Tt. 56. § 4. pontja szerinti fogalomhoz - az Lszt.-ben is meg kell határozni.

A törvény 33. §-a jogtechnikai pontosítást tartalmaz.

A 34. §-hoz

A jogszabályi hivatkozást pontosítani kell, mivel a jelenleg hatályos hivatkozás nem utal valamennyi - irányadó - építésügyi jogszabályra és nem utal arra, hogy a kereskedelmi szempontok csak az erről szóló külön jogszabályokkal összhangban szabályozhatók.

A Tt. 18. § (3) bekezdés a) pontjának rendelkezését összhangba kell hozni a Tt. 17. § (1) bekezdés b) pontjának rendelkezésével, mely szerint a tulajdonostársak a szervezeti-működési szabályzatban nem csupán a 17. § (1) bekezdés b) pontban tételesen felsorolt tevékenységek tiltásáról, hanem a használat, hasznosítás szabályairól is rendelkezhetnek. Megjegyzendő továbbá, hogy a szervezeti-működési szabályzat előírása mellett, a közgyűlési határozat meghozatalára irányuló törvényi rendelkezésnek csak akkor van értelme, ha a közgyűlés a szervezeti-működési szabályzattal összhangban - és az adott eset konkrét felmerülésekor - nem csupán a tiltásról, hanem a használat, hasznosítás feltételeiről is dönthet, hiszen a szabályzatban erre adott felhatalmazás esetében szükséges a külön közgyűlési határozat meghozatala is. A Tt. 18. § (3) bekezdés b) pontja nyelvtani pontosítást tartalmaz.

A Tt. 19. § (1) bekezdés szerinti visszautalást ugyancsak pontosítani kell, mivel a 18. § (1) bekezdés 2011. január 2-án hatályba lépett új rendelkezése alapján, a vonatkozó közgyűlési határozat meghozatalára már csak a 18. § (3) bekezdésben meghatározott esetekben van lehetőség.

A Tt. 24. § (3)-(4) bekezdését - összhangban az Lszt. új 24/A. §, valamint a polgári perrendtartásról szóló 1952. évi III. törvény 99. § (2) bekezdésének, és a közigazgatási hatósági eljárás és szolgáltatás általános szabályairól szóló 2004. évi CXL. törvény 79. § (1)-(2) bekezdésének rendelkezéseivel - pontosítani kell. Ennek megfelelően az első kézbesítéskor a vélelem akkor áll be, ha a címzett a fizetési felszólítás átvételét megtagadta, a második kézbesítéskor pedig abban az esetben, ha a felszólítás átvétel nélkül, „nem kereste” jelzéssel érkezett vissza. Ugyanezeknek a szabályoknak kell érvényesülniük az új cím ismeretében is.

A lakásszövetkezetekkel azonosan, szükséges a társasházi törvény kiegészítése a megfigyelő rendszerek gyakorlatban tapasztalt jogsértő kialakításának és alkalmazásának megszüntetése érdekében. (Tt. 25. §).

A Tt. 33. § (3) bekezdése a készülő új Ptk.-ra is tekintettel, jogtechnikai pontosítást állapít meg.

A törvény - összhangban az Lszt. vonatkozó rendelkezésével - kiegészíti a Tt. 43. § (1) bekezdés c) pont második mondatának rendelkezését a fizetési meghagyásos eljárás perré történt átalakulásának esetkörével, tehát ezeknek az iratoknak a bírósághoz való érkezésétől számítandó 30 napos határidőre utalással.

A törvény - összhangban az Lszt. 30. §-ának az összeférhetetlenségi és kizáró okokkal kapcsolatos igazolási és adatkezelési szabályokkal történő kiegészítésével - újraalkotja a Tt. 49. § kizáró okokról, ezek igazolásáról szóló rendelkezéseit, valamint megállapítja az ezzel kapcsolatos adatkezelési szabályokat.

A törvény módosítja a Tt. alkalmazásában irányadó korszerűsítés fogalmát. A korábbi rendelkezés szerint ugyanis - azonosan az Lszt.-ben meghatározottakkal - kizárólag a központi fűtő és melegvíz-szolgáltató berendezésnek az energiaracionalizálással, a levegőtisztaság-védelemmel összefüggő átalakítása vagy kicserélése volt ilyen munkának tekinthető, amely rendkívül hiányos, nem tükrözte a korszerűsítési munkák jóval szélesebb körét, és ez által nehezítette a társasházak működését, nem utolsó sorban akadályozta a pályázati támogatási források igénybe vételét. A törvény az újraalkotás során figyelembe vette az országos településrendezési és építési követelményekről szóló 253/1997. (XII. 20.) Korm. rendelet 1. számú melléklet Fogalommeghatározások 47. pontja, továbbá a fiatalok, valamint a többgyermekes családok lakáscélú kölcsöneinek állami támogatásáról szóló 134/2009. (VI. 23.) Korm. rendelet 1. § 8. pontja szerinti, a korszerűsítést meghatározó fogalmakat.

-----STARTING---POINT---VEGE---

A 35-36. §-hoz

A törvény a hatályba léptető rendelkezéseket, továbbá - az Lszt. új V/A. Fejezet összefüggésében - egyes törvényi rendelkezések hatályon kívül helyezését tartalmazza.

A törvény több, a lakásszövetkezetekkel kapcsolatos eljárásra vonatkozó új rendelkezést tartalmaz.

Ilyenek például: a közgyűlési határozat bíróság előtti megtámadásának lehetősége a kisebbség jogos érdekeinek lényeges sérelme esetén, az új (gyakorlatban főként üdülő-) szövetkezet alapításának lehetősége a korábbi tíz helyett már hét alapító tag esetén, illetve az alapszabály kötelezése szerinti permegelőző bejelentés és felügyelőbizottsági eljárás új szabályai [Lszt. 3. § (1) bekezdés, Lszt. 9. §]. A jogbiztonság érdekében ezért, a törvény az új törvényi rendelkezéseket a hatályba lépését követően induló eljárásokban rendeli alkalmazni [törvény 35. § (2) bekezdés].

A törvény 36. § (1) bekezdésének rendelkezése szerint a lakásszövetkezet alapszabályát és más belső szabályzatát e törvény rendelkezéseinek megfelelően a törvény hatályba lépésétől számított 180 napon belül módosítani kell. Ennek elmulasztása esetén a törvényességi felügyeletet ellátó cégbíróság a szükséges intézkedéseket megteszi, azonban további garanciát biztosít annak kimondása, hogy mulasztás esetén az alapszabálynak és más belső szabályzatnak a törvénnyel ellentétes rendelkezése hatályát veszti és helyébe a törvény rendelkezése lép.

A törvény 36. § (2) bekezdése az Lszt. 30. § új (2) bekezdés alkalmazását a törvény hatályba lépését követő igazolási kötelezettség közgyűlési határozattal történő előírása esetén rendeli alkalmazni, ami az új rendelkezések gyakorlati alkalmazására való biztonságos áttérést szolgálja.

A törvény 36. § (3) és (5) bekezdése a lakásszövetkezetek, és a társasházak részére a hatálybalépést követően kellő időt biztosít a hatálybalépést megelőzően már felszerelt kamerarendszereknek a módosított Lszt. 14/A. §, és a Tt. 25. § szerinti működtetését megalapozó belső szabályok megállapításához, továbbá a korábban már felszerelt kamerarendszerek egyidejűleg történő felülvizsgálatához és a törvény rendelkezéseinek megfelelő átalakításához.

A 37. §-hoz

A nemdohányzók védelme érdekében hozott rendelkezések törvényi összhangját teremti meg.