2008. évi LXVII. törvény indokolása

a távhőszolgáltatás versenyképesebbé tételéről

-----STARTING---POINT---ALTALANOS--- 

Általánosan kialakult nézet a távhőellátásról, hogy az egyik leggazdaságosabb fűtési mód, és mind energiatakarékossági, mind környezetvédelmi szempontból előnyös, így használatát ösztönözni érdemes. Hazánkban a távhőellátás versenyképessége jelenleg nem biztosított, amelyet a távhőszolgáltatásnak a többi fűtési móddal szembeni magas ára, és a növekvő fogyasztói elégedetlenség is jelez.

Jelen törvény célja. hogy összehangolt intézkedésekkel, megfelelő szabályozási és támogatási eszközök bevezetésével, illetve a fogyasztói érdekek érdemi védelmével segítse elő a távhőszolgáltatás versenyképességének javítását.

A versenyképesebbé tételhez szükséges intézkedések egyik napról a másikra nem hoznak eredményt. Addig is, amíg a szabályozási és korszerűsítési eszközökkel elérhető a távhő árának érdemi csökkenése, támogatni szükséges azokat a fogyasztókat, akik ma tipikusan - megfelelő infrastruktúra hiányában - nem hozhatnak érdemi fogyasztói döntéseket az igénybe venni kívánt energia mennyiségéről.

A távhőszolgáltatás versenyképesebbé tételéhez szükséges forrásokat a törvény az utóbbi időszakban jelentős, a nemzetgazdasági átlagot messze meghaladó jövedelmezőségű vállalkozásokra átmenti időre, két évre kivetett különadóval kívánja biztosítani.

A törvény emellett - az önkormányzatok függetlenségének tiszteletben tartása mellett - megteremti a távhőszolgáltatás ármeghatározásának transzparenciáját, illetve annak ellenőrzését.

-----STARTING---POINT---RESZLETES---

Az 1-3. §-hoz

A törvény rögzíti, hogy a távhő lakossági felhasználóit sújtó versenyhátrány csökkentésében és megszüntetésében való közreműködés állami feladat. Ezen állami feladat ellátása érdekében egyrészt e lakások korszerűsítéséhez ír elő állami támogatást a törvény, másrészt megteremti a távhőfelhasználás támogatásának törvényi alapjait.

A támogatások részletes szabályainak meghatározására a Kormány kap felhatalmazást, azonban azt maga a törvény rögzíti, hogy a korszerűsítési célú támogatásnál lehetővé kell tenni - a helyi önkormányzatok támogatása révén - az önrész nélküli korszerűsítést, illetve hogy a távhőfelhasználás támogatása során - az alanyi jogú támogatás lehetőségét ki nem zárva - a fogyasztó anyagi helyzetére figyelemmel differenciált összegű támogatást lehet meghatározni.

A távhőfelhasználás mérhetővé és szabályozhatóvá tételének megkönnyítése érdekében rögzíti a törvény, hogy az azzal közvetlenül összefüggő kérdésekben a társasházi tulajdonostársak egyszerű többséggel dönthetnek.

A 4-10. §-hoz

A távhőfelhasználás korszerűsítésének, illetve igénybevételének támogatásához szükséges költségvetési források megteremtését szolgáló adó alanyai az energiaellátó tevékenységet folytató vállalkozások, illetve az ilyen tevékenységet belföldön telephelyen végző külföldi vállalkozások. A törvény szerint az új adó a központi költségvetés meghatározott célok megvalósítására szolgáló célelőirányzatának bevétele, továbbá utalást tartalmaz az adózás rendjéről szóló 2003. évi XCII. törvény szerinti eljárásra.

Az adó alapja főszabály szerint az adózás előtti nyereség, amely átalakuláskor és kedvezményezett eszközátruházáskor módosítandó annak érdekében, hogy a törvény összhangban legyen az egyesülési irányelvben (az 1990. július 23-i 90/434/EGK tanácsi irányelvben és módosításában a különböző tagállamok társaságainak egyesülésére, szétválására, eszközátruházására és részesedéscseréjére alkalmazandó adóztatás közös rendszeréről szóló irányelvben) foglaltakkal. Az adó alapja módosítandó a kapott és adott támogatással (ide értve a követelés elengedést, tartozásátvállalást is) annak érdekében, hogy a nyereséges vállalkozás a nyereség csoporton belüli átadásával ne kerülhesse el az adófizetési kötelezettséget, illetve olyan tételekkel, amelyek a számviteli elszámolásból következően korrekció nélkül kétszeres adófizetést jelentenének (pl. a kapott osztalék), Az adóalap korrekciójára vonatkozó szabályokat tartalmaz a törvény a szokásos piaci ártól eltérő ár alkalmazása, illetve a külföldi telephelyen keletkezett jövedelem egyezményeknek megfelelő kezelése miatt is.

A törvény az adó mértékét 8 százalékban határozza meg. Ennek alapján a várható költségvetési bevétel 30 milliárd forint. Az új jövedelemadóra kétszer kell befizetést teljesíteni. A várható adónak a 90 százalékát az adóév utolsó hónapjában kell megfizetni, a különbözettel pedig az adóbevallással egyidejűleg kell elszámolni.

A 11-17. §-hoz

A távhőszolgáltatás esetén az árak megállapításáról szóló 1990. évi LXXXVII. törvény (a továbbiakban: ártörvény) a lakossági távhőszolgáltatás díjának a megállapítását a települési önkormányzat képviselő-testülete hatáskörébe utalta. Az ármegállapítói feladatokon túlmenően a távhőszolgáltatásról szóló 2005. évi XVIII. törvény (a továbbiakban: távhőtörvény) alapján az önkormányzat képviselő-testülete rendeletben határozza meg az áralkalmazási és díjfizetési feltételeket is.

A gyakorlatban azonban a díjképzési előírásokat, a távhőszolgáltatási díjak szerkezetét, a díjképzési elemeket, azok megállapításának módját az önkormányzat ármegállapító rendelete, az önkormányzat és a távhőszolgáltató közötti, közszolgáltatás ellátására irányuló szerződés, vagy akár egy együttműködési megállapodás is tartalmazhatja, függetlenül attól, hogy a távhőszolgáltató és az önkormányzat között milyen tulajdonosi kapcsolatok vannak.

A távhőszolgáltatás díjmegállapításának átláthatósága és megalapozottsága érdekében léteznek ugyan jogszabályi előírások, például a távhőtörvény szerint az önkormányzat képviselő-testülete az ármegállapítás előtt köteles a fogyasztóvédelmi hatóság, továbbá a felhasználói érdekképviseletek véleményét kikérni, az ártörvény, valamint a távhőtörvény végrehajtási rendelete szerint az önkormányzati díjmegállapítást az energiapolitikáért felelős miniszter jogosult véleményezni, továbbá a távhőtörvény alapján az önkormányzat jegyzője ellenőrzi a távhőszolgáltató ármeghatározó tényezőinek, költségeinek indokoltságát, és a távhőtörvény végrehajtási rendeletében szereplő Távhőszolgáltatási Közüzemi Szabályzat meghatározza a távhőszolgáltató által közzéteendő működési-gazdálkodási adatok körét (bár az nem derül ki a szabályzatból egy hiba folytán, hogy milyen honlapon). Ennek ellenére a távhőszolgáltatásban részesülő fogyasztók többsége számára a távhőszolgáltatási díjak megalapozottsága kérdéses, és növekvő elégedetlenség forrása. A távhőszolgáltatási díjak releváns társadalmi megítélését nehezíti, hogy az egyes településeken érvényes távhődíjak összehasonlíthatósága nehézkes, időigényes vizsgálatot, fogyasztói utánajárást igényel, a jogszabályok által a távhőszolgáltatóknak előírt adatközlés nem alkalmas a távhőszolgáltató működési hatékonyságának a megítélésére, a távhőszolgáltatók egy része nem tesz eleget teljes mértékben a közzétételi kötelezettségeinek, az önkormányzatok az ármegállapítás során legtöbbször nem veszik figyelembe az érdekképviseleti szervezetek és az energiapolitikáért felelős miniszter véleményét, a fogyasztók számára a díjmegállapítási eljárás bizonyos esetekben ismeretlen, ha nem az önkormányzati rendeletben, hanem az önkormányzat és a szolgáltató közötti szerződésen vagy megállapodáson alapszik, ha a díjmegállapítás eljárás ismert is a fogyasztók előtt a rendeletbe foglalás miatt, önkormányzati rendelet nem feltétlenül sorolja fel az összes érvényesített díjelemet (pl. felújítási díjelem, menedzsmentdíj), és többnyire egyáltalán nem tünteti fel azok mértékét (pl. beépített nyereséghányad, indokoltnál sokszor magasabb amortizációs kulcs).

A törvény a fentebb kifejtettek szerint a távhőszolgáltatással összefüggő ármegállapítási hatásköröket - mint helyi közügyeket - a helyi önkormányzatnál hagyja, biztosítja ugyanakkor, hogy az ármegállapítás átláthatóan történjen, és megteremti ennek a közhatalmi ellenőrzését is.

-----STARTING---POINT---VEGE---