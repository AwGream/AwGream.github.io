2018. évi LXVI. törvény indokolása

a Magyarország Kormánya és Indiana Állam között a felsőoktatás területén történő együttműködésről szóló Megállapodás kihirdetéséről

Általános indokolás

Jelen törvény célja a Magyarország Kormánya és Indiana Állam között a felsőoktatás területén történő együttműködésről szóló Megállapodás kihirdetése.

A nemzeti felsőoktatásról szóló 2011. évi CCIV. törvény 76. § (1) bekezdés a) pontja értelmében az Európai Unión, illetve az Európai Gazdasági Térségen kívül székhellyel rendelkező, és Magyarországon oktatási tevékenységet folytató külföldi felsőoktatási intézmények esetében Magyarország Kormánya és a székhely szerinti állam kormánya között nemzetközi szerződés megkötése szükséges a magyarországi működés elvi támogatásáról.

A törvény fenti rendelkezése négy állam összesen hét felsőoktatási intézményét érinti. Kína, Thaiföld és Malajzia esetében egy-egy, az Egyesült Államok esetében pedig négy egyetemről van szó (Boston University, Central European University, McDaniel College, Notre Dame Egyetem). A McDaniel College (USA) és a Heilongjiang Egyetem (Kína) magyarországi működéséről szóló törvények 2017 folyamán kihirdetésre kerültek. A thaiföldi Mahachulalongkornrajavidyalaya Egyetemnek a Tan Kapuja Buddhista Főiskolával együttműködésben történő magyarországi működéséről szól a 2018. évi LXV. törvény.

A Notre Dame Egyetem ügyében Indiana Állam kormányzói hivatala és Magyarország kormánya között az érintett külföldi felsőoktatási intézmény magyarországi működésének további folytatásával kapcsolatos tárgyalások lezárultak. A tárgyalási folyamat lezárását követően a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 5. § (2) bekezdésében foglaltaknak megfelelően a Megállapodás szövegét az Emberi Erőforrások Minisztériuma, a Külgazdasági és Külügyminisztérium, és az Igazságügyi Minisztérium a miniszterelnök elé terjesztette. Az Nsztv. 5. § (2) bekezdésében foglaltak alapján a Megállapodás szövegének végleges megállapításához szükséges miniszterelnöki jóváhagyás a 96/2018. (VII. 20.) ME határozatban került közzétételre.

A fentiek értelmében a Megállapodás 2018. július 25-én, Szijjártó Péter külgazdasági és külügyminiszter egyesült államokbeli látogatása során került aláírásra Indianapolisban.

Részletes indokolás

Az 1. §-hoz

Az Nsztv. 7. § (1) bekezdés a) pontjára, és 7. § (3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodást az Nsztv. 9. §-a értelmében törvénnyel szükséges kihirdetni.

A 3. §-hoz

Az Nsztv. 10. § (1) bekezdés b) pontjában, illetve 10. § (2) bekezdésében foglaltaknak megfelelően, a törvény e szakasza rögzíti a belső jogba transzformált Megállapodás hiteles magyar és angol nyelvű szövegét.

A 4. §-hoz

A törvény a kihirdetését követő napon lép hatályba. A Megállapodás 5. cikke szerint a Megállapodás az azt követő harmincadik napon lép hatályba, hogy Indiana Állam kézhez kapta Magyarország Kormányának diplomáciai úton küldött jegyzékét, miszerint a Megállapodás hatálybalépéséhez szükséges belső jogi eljárásokat Magyarország Kormánya lefolytatta.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2. és 3. §-a hatálybalépésnek naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.

Az 5. §-hoz

Az Nsztv. 10. § (1) bekezdés f) pontja alapján tartalmazza a szerződés végrehajtásáért felelős szerv megjelölését.