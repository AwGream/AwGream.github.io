2009. évi LXXXIX. törvény indokolása

a társasházakról szóló 2003. évi CXXXIII. törvény módosításáról

-----STARTING---POINT---ALTALANOS--- 

A társasházakról szóló 2003. évi CXXXIII. törvény (a továbbiakban: társasházi törvény) 2004. január 1-jén történt hatályba lépése óta megszerzett gyakorlati tapasztalatok igazolják a törvény mielőbbi módosításának szükségességét. Az ország lakásállományának mintegy 40-45%-a társasház, és ezek túlnyomó többsége a privatizáció során, a korábbi állami, tanácsi 50-100-200 lakásos bér -épületekből alakult társasházzá úgy, hogy az épületek közös tulajdonú részei, vezetékrendszere stb. többségében több évtizedes felújítási elmaradásban van jelenleg is.

Kiemelten fontos, hogy a társasházi tulajdonosok a lehető legbiztonságosabb jogi környezet segítségével dönthessenek épületeik fenntartásáról, és a társasházi törvény 27. §-ában meghatározott szervezete a saját, és a tulajdonostársak érdekében a lehető legbiztonságosabban, törvényesen és ellenőrizhetően működjön.

A törvény alapvetően jól követhető rendelkezéseket tartalmaz a társasházak tulajdonjogára, szervezetére és működésére, azonban egyes rendelkezései a gyakorlatban nem vagy csak nehézkesen alkalmazhatók. A módosítás és új rendelkezések beiktatása a tulajdonjog védelmének megtartása mellett, a jobb és szakszerűbb működést, és a gyakori viták, a hosszadalmas peres eljárások megelőzését szolgálja.

A módosítás főbb irányai:

Az egyik legfontosabb, a társasház szervezetének egyes szervei - a társasházi törvény 27. §-ában meghatározott közgyűlés, közös képviselő (intézőbizottság), és számvizsgáló bizottság - működése feletti törvényességi felügyelet megteremtése. A tulajdonjogot nem sértő törvényességi felügyeletet a mai jogrendszeren belül, az ügyészség képes a kívánt színvonalon ellátni. Ennek megteremtése hosszú távon megelőzi a bírósági eljárásokat, segíti a törvényes jogalkalmazást és ez által a közös tulajdonú épületrészek biztonságos fenntartását, a vélt vagy valós jogviták szakértői közreműködéssel való rendezését, ami a közösség és a tisztségviselők azonos érdeke.

Az alapító okirat módosítása kérdésében a kivételt jelentő minősített többségi szavazati arányok szabályozása a törvényben nem egyértelmű, nem jól követhető, egyes esetekben nem a tulajdoni hányadokhoz igazodik, továbbá a négyötödös szavazat-arány jelenlegi előírásai sértik a tulajdonnal való rendelkezés alkotmányosan védett alapjogát. A módosítás önálló alcímmel és egységesen jeleníti meg az alkotmányos elveknek megfelelő új szabályokat.

Tekintve, hogy a társasházi lakások és nem lakás célú helyiségek nagy többségét ma már bérlők, más jogcímen használók használják, továbbá jelenleg a házirend betartása, illetve a veszélyhelyzet vagy rendkívüli káresemény elhárítása esetében csak a tulajdonos útján lehetséges az intézkedéseket megtenni, a törvényben ki kell mondani a használók közvetlen kötelezettségét is a házirend betartására, és rendkívüli helyzetben - ha szükséges - a lakásba bejutás tűrésére.

A törvény egyértelművé teszi a lakáson belüli munkák végzéséről szóló most hatályos rendelkezéseket, mert nem értelmezhető az olyan építési munka, amely a közös tulajdonú részt „érinti”, ami vitákat gerjeszt. E belső munkák konkrét meghatározásával együtt pontosítani kell a többi tulajdonostárs hozzájárulása nélkül végezhető építési munkákra utaló szabályozást is.

A törvény meghatározza a közgyűlés kizárólagos - a közös képviselőre, számvizsgáló bizottságra nem átruházható - hatáskörét annak érdekében, hogy a közös képviselő (számvizsgáló bizottság) és a tulajdonosok is tisztában legyenek ezekkel a kérdésekkel, mert ez jelenleg számos gyakorlati gondot vet fel, és szintén vitákat keletkeztet.

Ugyanígy, a nagyobb jogbiztonságot szolgálja a meghívó kötelező tartalmi elemeinek meghatározása, és az írásban kiküldendő előterjesztésekről, a tulajdonosok által összehívható közgyűlésről, a megismételt közgyűlésről, a jegyzőkönyv tartalmi elemeiről szóló, illetve a határozatokról való értesítéssel kapcsolatos rendelkezés.

A törvény új rendelkezései a közösköltség-hátralék megfizetéséhez kapcsolódó felszólítás kézbesítésének törvényi szabályait állapítják meg annak érdekében, hogy a felszólítás átvételének - a gyakorlatban, sok esetben szándékos - elmulasztása ne akadályozza a tartozások megfizettetését.

A társasházak gazdálkodásának szabályszerűségét és szakszerűségét a törvényben új rendelkezéssel szükséges garantálni, mivel a nemzeti vagyon jelentős részét képező épületek fenntartásának kontrollját az ötven albetétes vagy ennél nagyobb társasházak, illetve a törvény szerint éves tízmillió forintot elérő gazdálkodás esetében a számviteli szakértelemmel gyakran nem rendelkező számvizsgáló bizottság részére, szakértő útján segíteni kell. Ez a jogvitákat, a pénzügyi hiányok keletkezését megelőzi és együttesen szolgálja a közös képviselő, valamint a tulajdonosok biztonságát.

A törvény az építésügyi hatósági eljárásokról szóló külön jogszabályi rendelkezésekhez kapcsolódóan kimondja, hogy a közös képviselőt (intézőbizottság elnökét) építéshatósági ügyekben nem illeti meg a közösség képviseletének joga, mert az ilyen hatósági határozat minden egyes társasházi tulajdonos tulajdonjogának tartalmával, és nem a közös tulajdon fenntartásának kérdéskörével kapcsolatos.

A törvény egyértelművé teszi a rendkívüli kiadások fogalmát és azt, hogy - ellentétben a jelenlegi bizonytalan fogalom meghatározáshoz fűződő, és a tulajdonjoggal való rendelkezés jogát sértő négyötödös szavazattal - az ilyen kiadások vállalása csak egybehangzó akarattal lehetséges.

-----STARTING---POINT---RESZLETES---

Az 1-3. §-hoz

A társasházról szóló első alcímhez illeszkedően, a jogviták esetére is egyértelműen, és jogszabály-számozás megjelölés nélkül utal a Ptk. alkalmazása kötelezettségének kérdéskörére.

A törvény - a korábbi szétszórt, nehezen követhető szabályozás helyett - önálló cím alatt új rendelkezéseket tartalmaz az alapító okirat módosításának szabályairól. Továbbra is főszabály az egybehangzó akarattal történő módosítás, amelytől kifejezetten és kizárólag a közös tulajdon elidegenítésének önálló új ingatlanrész kialakítása, vagy a meglévő külön tulajdon bővítése céljából lehet eltérni az alapító okirat felhatalmazásán alapuló kétharmados, vagy ennek hiánya esetén a legalább négyötödös szavazattöbbséggel. A módosítás - a törvénynek a szavazatarányokról, valamint a határozat megtámadásáról szóló többi rendelkezésével összhangban - újraszabályozza a korábbi négyötödös szavazatarányra vonatkozó előírásokat, ide értve azt is, hogy a minősített többséggel meghozott közgyűlési határozat ingatlannyilvántartásba bejegyzésre alkalmas okiratkénti megjelölését kell alkalmazni. Ha az egybehangzó, vagy az alapító okirat felhatalmazásán alapuló kétharmados, vagy a négyötödös szavazatarány sincs meg, akkor egyszerű szavazattöbbséggel (ami megismételt közgyűlésen is meghozható) a bíróságtól kérhető a közös tulajdonú épületrész elidegenítésének lehetővé tétele. Ezzel egyidejűleg igazodni kellett a társasházi törvény 42. §-a szerinti jogorvoslat 60 napban megállapított szabályához azzal, hogy a jövőben nem a közös képviselő felelőssége megtudni, hogy élt-e valamelyik tulajdonostárs a jogorvoslat lehetőségével, mivel e rendelkezés a gyakorlatban nem alkalmazható.

Mindezekhez kapcsolódik a törvény 3. §-a szerinti technikai, de egyúttal a világos rendelkezést célzó módosítás.

A 4-5. §-hoz

A törvény - a lakhatás nyugalma érdekében - kimondja, hogy a szervezeti-működési szabályzatnak a lakás vagy egy része más célú használatáról, továbbá a nem lakás célú helyiségben végezhető tevékenység feltételeiről szóló rendelkezései a használat jogcímétől függetlenül minden használóra nézve irányadóak.

A törvény a közösségre bízza, hogy - a társasház jellemzőire figyelemmel - szervezeti működési szabályzatában rendelkezik-e a nem lakás célú helyiségben folytatni kívánt tevékenységgel kapcsolatos közgyűlési határozat tekintetében arról, miszerint e határozathoz a közvetlenül érintett szomszédos tulajdonostársak kétharmados igenlő szavazata is szükséges. Ilyen előírás hiánya esetén, elegendő a törvény szerinti legalacsonyabb minősített (az összes tulajdoni hányad szerinti legalább egyszerű) többségi határozat. A módosítást szükségessé teszi a gyakorlati tapasztalat, mely szerint a mai kötelező törvényi rendelkezés alapján, számos esetben személyes ismeretségek és személyes szimpátia befolyásolja a közvetlen szomszédok igenlő szavazatának megszerzését, valamint a tevékenység jellegének függvénye, hogy az valóban csak a közvetlen szomszédok, vagy éppen elsősorban a távolabbiak lakhatási nyugalmát, birtoklását zavarná.

A 6-9. §-hoz

A törvény újraszabályozza a külön tulajdonon belüli építési munkákra irányadó kötelezettségeket. Így a tulajdonostárs tűrési kötelezettségét kiterjeszti a rendkívüli káresemény vagy a veszélyhelyzet miatt a lakáson belül szükséges hibaelhárítások tűrésére is, és kimondja, hogy ennek során a vele együttlakók, illetve a lakást más jogcímen használók tűrési kötelezettségéért az általános rendelkezések szerint helyt kell állnia [társasházi törvény 20. § (1) bekezdés b) és c) pontok]. Ezen kívül a 21. § konkrétan megjelöli, hogy a lakáson belüli építési munka megkezdéséhez mikor kell megkérni - és milyen arányban - a tulajdonostársak írásbeli hozzájárulását, és ez mikor mellőzhető. Ennek megfelelően, ha a munkák eredményeként az alapító okiratot nem kell módosítani, de a belső munkákkal a közös épületberendezésekre (pl. vízvezeték, csatorna, kémény) rácsatlakozás valósul meg, vagy a közös épületrész-, berendezés műszaki állapota megváltozik, a munkával közvetlenül érintett tulajdonostársak tulajdoni hányad szerinti kétharmados előzetes, írásbeli hozzájárulása szükséges - ami az épület biztonságát szolgálja. A törvény szerinti új szabályozás e munkák elvégzését tehát könnyebbé teszi a jelenlegi összes tulajdoni hányad szerinti 4/5-ös többséghez képest, de mégis megtartja az épület biztonságának és állékonyságának követelményét.

A fenti körbe nem tartozó esetekben a munkák a többi tulajdonostárs hozzájárulása nélkül továbbra is elvégezhetők.

Az alapító okiratban meghatározottak szerint a többi tulajdonostárs tulajdoni hányadának megváltozását nem eredményező lakásösszevonás, vagy lakásmegosztás eseteiben, az alapító okirat módosítása a legalacsonyabb minősített szavazattöbbséggel változatlanul lehetséges, mert ilyenkor csak a jelzett munkákkal érintett külön tulajdonokra és az ezekhez kapcsolódó tulajdoni hányadra vonatkozó új adatokat kell az alapító okiratban átvezetni, azonban a törvény joghézagot pótol: itt is szabályozni kell a közgyűlési határozat ingatlannyilvántartásba bejegyzésre alkalmas okiratként való megjelölését.

A törvény új rendelkezései a közösköltség-hátralék megfizetéséhez kapcsolódó felszólítás kézbesítésének törvényi szabályait állapítják meg annak érdekében, hogy a felszólítás átvételének - a gyakorlatban számtalan esetben szándékos - elmulasztása ne akadályozza a közös képviselő behajtási feladatának elvégzését, ne idézze elő a többi tulajdonostárs által a hátralékos helyett történő többletfizetés kényszerű vállalását, ne gátolja a fenntartási kötelezettségek elvégzését [társasházi törvény 24. § (3)-(4) bekezdés]. Az ügygondnok rendelését külön jogszabályok meghatározzák: bírósági eljárásban az ismeretlen helyen tartózkodó fél részére szükséges ügygondnok rendeléséről a bíróság külön törvény alapján intézkedik [Pp. 74. §], illetve ilyenkor a bírósági végrehajtás elrendelése esetén a végrehajtó is ügygondnokot rendel [Vht. 46. §].

A 26. § új (3) bekezdése - a lakhatás nyugalma céljából - hangsúlyosan rámutat arra, hogy a házirend szabályait a használat jogcímétől függetlenül a külön tulajdon mindenkori használója köteles betartani, akiknek magatartásáért a tulajdonostárs az általános törvényi rendelkezések alapján tartozik helytállni [társasházi törvény 20. § (1) bekezdésnek a törvénnyel megállapított új b) pontja].

A 10. §-hoz

A törvény szerinti új 27/A. § - elsőként - meghatározza a jogalkalmazás gyakorlati segítését célzó törvényességi ellenőrzés rendszerét. A törvény - a társadalmi szervezetek működésének törvényességi felügyeletéhez hasonlóan és a Magyar Köztársaság Ügyészségéről szóló 1972. évi V. törvény 3. § (2) bekezdés g) pontja, 10. § (2) bekezdés f) pontja és 13. § (1) bekezdése, illetve a 13. § (2) bekezdés b) pontja által megfogalmazott keretekhez igazodva - biztosítja a bírósági eljárásokat megelőző, és az önkéntes jogkövetéshez az eddigieknél jóval nagyobb garanciát adó lehetőséget.

A társasház szervezetének egyes szervei a közgyűlés, a közös képviselő (intézőbizottság), illetőleg a számvizsgáló bizottság (társasházi törvény 27. §), melyeknek kifejezetten és kizárólag a tulajdoni helyzetet nem érintő, a törvényben előírt rendelkezések szerinti működése ellenőrzésével kapcsolatos ügyészi közreműködésről van szó. Ez segítséget jelent a szervezeti-működési szabályzatok tartalmának módosításához, a szabályzat esetleges hiánya esetén annak pótlásához, a közös képviselő leváltása esetén az új képviselő megválasztásának szabályszerűségéhez, és minden más - a közös tulajdon fenntartásával kapcsolatos -, a peres eljárások elkerülését célzó kérdésekben való eligazodáshoz.

A mai társasházak túlnyomó többségét a korábbi állami, tanácsi bérházak 50, 100, több-száz lakásos épületei teszik ki, melyekhez hozzájárultak az ilyen nagyszámú albetétet tartalmazó új vállalkozói társasházak, irodaházak. Ez önmagában szükségessé teszi az ellenőrzés megteremtését, ami a társasházi épületek fenntartásáról való gondoskodásban a tulajdonosi felelősség kialakításához és erősítéséhez is hozzájárul.

A törvény - ha az ügyész intézkedése nem vezet eredményre - az ügyésznek felhatalmazást ad a bírósági eljárás kezdeményezésére és meghatározza, hogy az ügyész keresete alapján a bíróság milyen típusú határozatokat hozhat.

A társasház szervei működésének az említettek szerinti ellenőrzésére vonatkozó törvényi rendelkezések megteremtése ma már halaszthatatlan. Egyfelől nem indokolható, hogy éppen a működésben számtalan azonosságot jelentő lakásszövetkezeteknél ez a kérdés - mint jogi személy vonatozásában - a cégbíróság által megoldott, míg a társasházak működésénél ilyen segítség egyáltalán nincs. Másfelől a folyamatosan kapott konkrét jelzések igazolják a lehetőségnek nem csak a tulajdonostársak, hanem a közös képviselők, számvizsgáló bizottságok által is megalapozottan igényelt megteremtése szükségességét.

A 11-14. §-hoz

A törvény a társasházak szabályszerű és biztonságos működése érdekében, figyelemmel a gyakorlati tapasztalatokra is, újraszabályozza a közgyűlés - mint a társasházi közösség legfőbb döntéshozó szerve - hatáskörére és eljárására vonatkozó törvényi kereteket. Ennek során egyértelművé teszi, hogy a közgyűlés mely kérdéseket nem utalhat a közös képviselő vagy az intézőbizottság, illetőleg a számvizsgáló bizottság hatáskörébe, azaz melyekről kell kizárólagos hatáskörben döntenie. Ezek:

- az alapító okirat módosítása és a társasháztulajdon megszüntetése, a közös tulajdon fenntartása és a rendes gazdálkodás körét meghaladó - a törvény 18. §-ával módosított 56. § 3. pont szerinti - kiadások, továbbá a közös kötelezettségek vállalása,

- a társasház egyes szerveinek megválasztásán, felmentésén, díjazásán és az éves beszámoló illetve költségvetés elfogadásán kívül a közös képviselő (intézőbizottság elnöke, tagja), a számvizsgáló bizottság elnöke, tagja elleni kártérítési per megindítása, a büntetőfeljelentés megtétele,

- a permegelőző közvetítői eljárás kezdeményezése,

- a szervezeti-működési szabályzatban a további kizárólagos döntési jogkörben fenntartott ügyek.

A törvény konkrétan megjelöli, hogy a közgyűlés határozatának szó szerint tartalmaznia kell mindazt, amelyeket a társasházi törvény 44. § (2) bekezdése alapján a Közgyűlési Határozatok Könyvében fel kell tüntetni, továbbá a felmentett közös képviselő törvény által megállapított kötelezettsége, hogy az új közös képviselő megválasztásáig (de legfeljebb a felmentésétől számított 90 napig) ügyvivőként el kell látnia a közösség ügyeinek intézését.

A módosítással beiktatott új törvényi rendelkezés [társasházi törvény 28. § (3) bekezdés] megelőzi a ma gyakori bizonytalan jogi helyzeteket, miszerint a felmentést követően akár hónapokig nem kerül sor új közös képviselő megválasztására - adott esetben a közös számlák kifizetésére sem, ami akár a közműszolgáltatás szüneteltetésével járhat együtt -, egyúttal ösztönzi a közösséget az új közös képviselő (intézőbizottság) mielőbbi megválasztására.

A törvény - a későbbi viták lehető legjobban garantált elkerülése céljából - újraszabályozza a közgyűlési meghívó kötelező tartalmi elemeit. A meghívónak tartalmaznia kell a közgyűlés időpontját, helyét, majd a közgyűlés tisztségviselőinek megválasztására (mint a jövőben is a közgyűlés megkezdésének feltételére vonatkozó első napirendi pontot), ezt követően a szavazásra előterjesztett napirendet, részközgyűlések tartása esetén az erre való utalást, továbbá a megismételt közgyűlés időpontját és ennek határozatképességére történő utalást.

A rugalmas működés céljából - a törvény alapján - a levezető elnök és a jegyzőkönyv vezetője ugyanaz a személy is lehet.

Fontos új szabály, hogy a meghívóhoz mellékelni kell a szavazásra előterjesztett napirendekhez kapcsolódó írásos előterjesztéseket (ezek közül a törvény kiemeli az éves költségvetés és előző évi elszámolás tervezeteit), mert számtalan esetben a tulajdonostársak nem kapnak írásbeli, illetve a társasházi törvény 47-48. §-aiban részletezett áttekintést az éves elszámolásról és költségvetési tervről, ami gyakori jogvitákat idéz elő.

A törvény a jelenlegihez képest jóval pontosabban meghatározza, hogy milyen rendelkezéseket kell alkalmazni, ha a közgyűlés összehívását a legalább 1/10-ed tulajdoni hányaddal rendelkező tulajdonostársak kezdeményezik, mert a mai szabályozás sok esetben okoz bizonytalanságot. Új szabály az is, hogy a kezdeményezésben nem csak az okot, hanem a megszavazásra előkészített közgyűlési határozatra tett konkrét javaslatot is, írásban meg kell jelölni. E kezdeményezés alapján a közgyűlést a közös képviselőnek legkésőbb 15 napon belül össze kell hívnia, ennek elmulasztása esetén a feladatot az ezt követő 8 napon belül a számvizsgáló bizottságnak (vagy értelemszerűen, a társasházi törvény 51. § (4) bekezdése szerint a bizottság feladatainak ellátásával felhatalmazott tulajdonostársnak) kell teljesítenie. Ha a 15, majd a 8 napos határidő is mulasztással telik el, akkor az 1/10-ed tulajdoni hányaddal rendelkező tulajdonostársak vagy az általuk megbízott személy jogosultak a közgyűlést összehívni, melynek során a meghívóban nekik is, a törvény szerinti kötelező tartalmi részeket meg kell jelölniük.

A módosítás a társasházi törvény 37. § (1) bekezdésben - a 34. § (1) bekezdés b) ponttal összhangban - nevesíti a levezető elnököt, és a (2) bekezdésben világossá teszi, hogy a határozatképtelenség esetén megtartandó megismételt közgyűlést az eredménytelen közgyűlés napjára is ki lehet tűzni, ha ettől eltérően a szervezeti-működési szabályzat nem rendelkezik. Ez nem okoz jog-, illetve érdeksérelmet a tulajdonostársaknak, mert egyfelől a szabályzat eltérő rendelkezése esetén arról tudomással bírnak, másfelől a meghívóban a megismételt közgyűlés időpontját és a szavazás eltérő szabályait is fel kell tüntetni [társasházi törvény 34. § (1) bekezdés d) pont]. Mindez egyértelművé teszi a ma vitatott megfogalmazást, ami jelenleg a peres eljárásokban is eltérő jogértelmezésekre vezet.

A 15-17. §-hoz

A törvény egyértelműen meghatározza a rendes gazdálkodás körét meghaladó kiadások fogalmát és azt, hogy - ellentétben a jelenlegi bizonytalan fogalom-meghatározáshoz fűződő, a tulajdonjoggal való rendelkezés jogát súlyosan sértő négyötödös szavazattal - az ilyen kiadások vállalása csak egybehangzó akaratnyilatkozattal lehetséges [társasházi törvény 38. § (3) bekezdés; 56. § 3. pont]. Ez által nem fordulhat elő, hogy a meglévő közös tulajdon fenntartását nem érintő többlet-kiadásokat a kisebbségben maradó tulajdonosokkal akaratuk ellenére megfizettessék, tulajdonukra jelzálogot terheljenek, végső esetben a tulajdonukat elveszítsék [ld. pl. 7/1991. (II. 28.) AB határozat].

A közgyűlésen (részközgyűlésen) megszavazott határozatokról, a meghozatalától számított 8 napon belül az értesítés megküldésének nincs joghatása, az értesítés kizárólag az utólagos tájékoztatást szolgálja. A törvény ezért, valamint a működési költségek csökkentése céljából lehetővé teszi, hogy a szervezeti-működési szabályzatban a közösség saját maga döntse el, miszerint a megszavazott határozatoknak a törvényben előírtak szerinti, jól látható helyen történő kifüggesztésén túlmenően, a közös képviselőt kötelezik-e a határozatok tulajdonostársak részére való megküldésére is [társasházi törvény 39. § (4) bekezdés]. A 39. § egyebekben - a törvény 10-11. §-ával összhangban - a jegyzőkönyv tartalmára is konkrét szabályokat tartalmaz.

A törvény az építésügyi hatósági eljárásokról szóló külön jogszabályi rendelkezésekhez kapcsolódóan kimondja, hogy a közös képviselőt (intézőbizottság elnökét) nem illeti meg a közösség képviseletének joga, mert az építésügyi hatóság határozata minden egyes társasházi tulajdonos tulajdonjogának tartalmával, és nem a közös tulajdon fenntartásának kérdéskörével függ össze. Ez az új rendelkezés gyakorlati gondok megoldását segíti, mivel a tulajdonostársak számtalan esetben csak utóbb értesülnek a kiadott hatósági engedélyről, mert a hatóság gyakran csak a közös képviselőt értesíti például a szomszédos ingatlan beépítéséről, bővítéséről stb. kiadott elsőfokú határozatról, ami nyilvánvalóan elzárja a tulajdonostársakat alkotmányosan megillető jogorvoslattól. A közös képviselő nem jogosult nyilatkozni ezekben az ügyekben, mert nem a törvény szerinti közös ügyek intézéséről van szó hanem arról, hogy a szomszédos ingatlanon tervezett munkák eredménye befolyásolja-e és milyen mértékben a tulajdonostársak társasházi tulajdonjogát, annak értékét (külön tulajdon és a szorosan hozzá tartozó tulajdoni hányad).

A 18. §-hoz

A társasházak gazdálkodásának szabályszerűségét és szakszerűségét a törvényben új rendelkezéssel szükséges garantálni, mivel a nemzeti vagyon jelentős részét képező épületek fenntartásának kontrollját az ötven albetétes vagy ennél nagyobb társasházak, illetve a törvény szerint éves tízmillió forintot elérő gazdálkodás esetében a számviteli szakértelemmel gyakran nem rendelkező számvizsgáló bizottság részére, gazdasági ellenőrzést segítő személy (legalább regisztrált mérlegképes könyvelő vagy annál magasabb képesítésű) útján segíteni kell. Ez a jogvitákat, a pénzügyi hiányok keletkezését megelőzi és együttesen szolgálja a közös képviselő, valamint a tulajdonosok biztonságát.

Az új 51/A. § egyebekben szabályozza a kizáró okokat, valamint a könyvvizsgálatot és a gazdasági ellenőrzési feladatot ellátó személy jogait és kötelezettségeit, illetőleg azt, hogy mely esetben köteles a közgyűlés összehívását kezdeményezni.

A 19-20. §-hoz

A törvény 19. § a változások miatt szükséges jogszabály-módosítást, a 20. § a hatályba léptető, illetőleg a hatályon kívül helyező rendelkezéseket tartalmazza.

A törvény nem csak a társasházi törvénynek az új rendelkezések miatt történő 3. § (2) bekezdését és 29. § (1) bekezdését helyezi hatályon kívül, hanem a 2008. évi LXVII. törvény (a továbbiakban: Távhőtv.) 17. § (4) bekezdését is azért, mert ez ellentétes a társasházi törvény 56.2. pontjában meghatározott Fenntartás fogalmi körével. A fenntartás magában foglalja az üzemeltetés, a karbantartás, a teljes vagy részleges felújítás a korszerűsítés elvégzését, mindezek együttesen pedig rendes kiadásoknak minősülnek [társasházi törvény 56. § 2. pont]. A Távhőtv. 2. § (5) bekezdése szerinti távhőfogyasztás szabályozásával és mérhetővé tételével kapcsolatos korszerűsítés a fenntartás fogalmi körébe tartozik [társasházi törvény 56. § 2.3.3. pont], hiszen ezekkel a munkákkal a fűtőberendezés energiaracionalizálással összefüggő átalakítása valósul meg. Az ilyen munkák korábban, és a törvény szerinti módosítások alapján sem minősülhetnek rendes gazdálkodás körét meghaladó kiadásnak, ezért szükséges a hatályon kívül helyezés.

-----STARTING---POINT---VEGE---