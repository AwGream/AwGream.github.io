2017. évi CLXXIX. törvény indokolása

a közigazgatási szabályszegések szankcióinak átmeneti szabályairól, valamint a közigazgatási eljárásjog reformjával összefüggésben egyes törvények módosításáról és egyes jogszabályok hatályon kívül helyezéséről

-----STARTING---POINT---ALTALANOS--- 

Az általános közigazgatási rendtartásról szóló 2016. évi CL. törvény (a továbbiakban: Ákr.) nem tartalmaz anyagi jogi rendelkezéseket, hiszen az kizárólag egy „szabályozási magot” alkot, amelyet az adott ágazati eljárások specialitásainak megfelelő ágazati eljárási joganyag egészíthet ki, sajátos szabályokkal. E szabályozási logika mentén új törvény készült a jelenleg a közigazgatási hatósági eljárás és szolgáltatás általános szabályairól szóló 2004. évi CXL. törvény szankciós rendelkezéseinek egységes és koherens rendszerbefoglalása érdekében. A közigazgatási szabályszegések szankcióiról szóló törvény hatálybalépése ugyanakkor 2019. január 1-jére változott, erre való tekintettel szükséges az Ákr. hatálybalépése és az új törvény hatálybalépése közti időintervallumra „átmeneti jellegű” szabályozás kialakítása.

A jelen törvény e szabályokat állapítja meg, alapvetően a hatályos eljárási kódex rendszerére épülve, egyúttal néhány aktuális változtatást eszközölve a szabályokon. A szankcionálásra vonatkozó szabályanyag struktúrája alapvetően nem fog változni, jelentős különbség ugyanakkor, hogy a figyelmeztetés - ellentétben a jelenlegi szabályokkal - érdemi döntésben kiszabható szankcióvá válik, dogmatikailag is tiszta helyzetet eredményezve ezzel. A figyelmeztetést kizáró szabályokat részletező miniszteri rendeletek 2019. január 1-jéig alkalmazandóak, hiszen e nélkül az ágazati szankcionálásban megszűnne a figyelmeztetés jogintézményének kizárása. A közérdekű munkával történő megváltás lehetősége - hasonlóan a közigazgatási szabályszegések szankcióiról szóló törvény szabályzásához - megszűnik.

A törvény átmeneti jellegére tekintettel tartalmazza az önmaga hatályon kívül helyezésére vonatkozó rendelkezést, ezzel egyidejűleg a szükségtelenné váló miniszteri rendeletek hatályon kívül helyezését is elvégzi.

A törvény a fentieken túl, az Ákr. és a közigazgatási perrendtartásról szóló 2017. évi I. törvény (a továbbiakban: Kp.) hatálybalépésével összefüggő egyes jogszabályi módosításokat is tartalmazza. E módosítások alapvető célja az, hogy az Ákr. 8. § (3) bekezdéséből fakadó követelményeknek eleget tudjon tenni minden ágazat, és a szükséges eljárási szabályokat miniszteri rendeletnél magasabb szintű jogforrásban tudják elhelyezni.

A törvény végül az Ákr. és Kp. hatálybalépéséhez kapcsolódó jogrendszeri felülvizsgálat során azonosított, kiüresedett törvények és törvényerejű rendeletek technikai deregulálását is elvégzi. Az Ákr. és Kp. hatálybalépéséhez kapcsolódó jogrendszeri felülvizsgálat során azonosított, az elmúlt évtizedek jogfejlődését nem követő törvényi szintű rendelkezések technikai módosítását is elvégzi.

-----STARTING---POINT---RESZLETES---

Az 1. §-hoz

Az Általános Indokolásban ismertetett szabályozási célnak megfelelően, a törvény a szankciókra vonatkozó szabályokat állapítja meg. A hatályos törvényi rendelkezéseknek megfelelően, szankció a közigazgatási bírság (ennek aleseteként a helyszíni bírság), az elkobzás, valamint a figyelmeztetés. Egyéb jogszabály külön szankciókat állapíthat meg, mely külön, speciális szankciókra természetesen e törvény nem tartalmaz rendelkezést, a felsorolásban történő szerepeltetés kizárólagos indoka, hogy egyértelművé váljon, a jelen törvény nem érinti semmilyen formában az egyéb szankciókat.

A törvény nem tartalmaz önmaga tárgyi elsőbbségére vonatkozó rendelkezést. Kiemelendő továbbá az is, hogy a tárgyi hatályra vonatkozó szabály alapján az ideiglenes jellegű, vagy éppen azonnali beavatkozást igénylő intézkedésekre, a nem határozatban kiszabható jogkövetkezményekre, valamint a jogszerű magatartás kikényszerítése végett szükséges intézkedésekre nem terjed ki a törvény hatálya.

A 2. §-hoz

A figyelmeztetés érdemi döntéssel - határozattal - kiszabható szankcióvá válik, ennek megfelelően a jövőben e döntés ellen is lehetőség lesz jogorvoslattal élni. Az egyéb szabályok tartalmukban a hatályos rendelkezéseknek felelnek meg. Így, a figyelmeztetést kizáró miniszteri rendeletek is alkalmazandóak, ahogyan azt a törvény átmeneti rendelkezései rögzítik.

A 3. §-hoz

A közigazgatási bírságra, illetve ennek alesetére, a helyszíni bírságra vonatkozó rendelkezések is teljes mértékben a hatályos szabályozást tükrözik. Mind a mérlegelési szempontok tekintetében, mind az elévülés vonatkozásában. A helyszíni bírság kapcsán kiemelendő, hogy a jogorvoslat kizárására vonatkozó szabály az Alaptörvénnyel összhangban kerül megfogalmazásra, azaz egyértelművé válik, hogy a jogorvoslati jogtól nem a törvény „fosztja meg” az ügyfelet - ez ugyanis a jogorvoslathoz való alapjog elvonása, és nem korlátozása, amire az Alaptörvény nem ad felhatalmazást -, hanem arról maga az ügyfél mond le.

A 4. §-hoz

Az elkobzás szabályai teljes mértékben megegyeznek a hatályos szabályozással, ezen jogintézményt továbbra is kizárólag külön törvény teheti lehetővé.

Az 5. §-hoz

Tekintettel az Ákr. 8. § (3) bekezdésére, a miniszteri rendeleti szintű, kiegészítő hatósági eljárási szabályokat tartalmazó végrehajtási rendelet szabályait legalább kormányrendeleti szintre szükséges emelni. Erre tekintettel módosulnak a törvény felhatalmazó rendelkezései, így a rendvédelmi szervek, valamint az Országgyűlési Őrség - ide nem értve a büntetésvégrehajtási szervezetnek a fogvatartottak elhelyezésére és foglalkoztatására létrehozott büntetés-végrehajtási szerveit - vonatkozásában a közegészségügyi-járványügyi feladatokat ellátó szervek által folytatott közigazgatási hatósági eljáráshoz, hatósági ellenőrzéshez kapcsolódó különös és kiegészítő eljárási rendelkezéseket is kormányrendeletben szükséges szabályozni.

A 6. §-hoz

Tekintettel az Ákr. 8. § (3) bekezdésére, a miniszteri rendeleti szintű, kiegészítő hatósági eljárási szabályokat tartalmazó végrehajtási rendelet szabályait legalább kormányrendeleti szintre szükséges emelni. Erre tekintettel módosulnak a törvény felhatalmazó rendelkezései, így a büntetés-végrehajtási intézetekben fogvatartottak tekintetében a munkavédelmi hatóság által folytatott közigazgatási hatósági eljáráshoz, hatósági ellenőrzéshez kapcsolódó különös és kiegészítő eljárási rendelkezéseket is kormányrendeletben szükséges szabályozni. Ezzel egyidejűleg a hatályos miniszteri rendeletet deregulálni szükséges.

A 7. §-hoz

Tekintettel az Ákr. 8. § (3) bekezdésére, a jelenleg miniszteri rendeleti szinten lévő szabály magasabb jogszabályi szintre emelése szükséges. Mivel e tárgyban nincs kormányrendelet, így a rendelkezést törvényben szükséges elhelyezni.

A módosítás további része egyrészt egyértelműsítő és pontosító jellegű rendelkezéseket tartalmaznak, melyeknek célja a Magyar Bírósági Végrehajtói Kar feladatellátása megfelelő működésének biztosítása, másrészt a végrehajtói irodák feladatellátásai folyamatosságának biztosítása érdekében az állandó helyettesek bejelentésére vonatkozó határidők tekintetében rendezi azt az esetet, ha az önálló bírósági végrehajtó 30 napon túl nem látja el - önhibájából vagy önhibáján kívül - feladatait és nincs bejelentve állandó helyettese. Mivel a jogállamiság elvéből fakadó jogbiztonság követelményének való megfelelést szolgálja a végrehajtási eljárások zavartalan, folyamatos és zökkenőmentes folytatásának biztosítása, így ezt kívánja a módosítás biztosítani azzal, hogy ha az önálló bírósági végrehajtó 30 napot meghaladóan távol van, és 30 napon belül nem jelentette be állandó helyettesét, akkor a Magyar Bírósági Végrehajtói Kar hivatalvezetője kinevezhet állandó helyettest. A módosítást követően nem fordulhat elő olyan eset, hogy a végrehajtói iroda feladatellátása nem biztosított az önálló bírósági végrehajtó távollétének 31. napjától 90. napjáig. Hiszen a hatályos szabályozás szerint ha az önálló bírósági végrehajtó távolléte a 30 napot nem haladja meg, akkor az önálló bírósági végrehajtó-helyettes helyettesíti és jár el helyette.

A 8. §-hoz

A természet védelméről szóló törvényt szükséges a közigazgatási szabályszegések szankcióinak átmeneti szabályaihoz igazítani, mivel a CITES egyezményen alapuló bírságolási eljárások jelenleg csak kormányrendeleti szinten találhatók. Ezeket törvényi szintre szükséges emelni. Az új, törvényi szintű szabályokhoz szükséges igazítani a jelenlegi, a természet védelméről szóló törvényben található rendelkezéseket, ezt a módosítás szintén megteszi.

A 9. §-hoz

Tekintettel az Ákr. 8. § (3) bekezdésére, a miniszteri rendeleti szintű, kiegészítő hatósági eljárási szabályokat tartalmazó végrehajtási rendelet szabályait legalább kormányrendeleti szintre szükséges emelni. Erre tekintettel módosulnak a törvény felhatalmazó rendelkezései, így a törvényben egy felhatalmazó rendelkezés megalkotása szükséges az atomenergia alkalmazásával összefüggő hatósági engedélyek kiadásához szükséges rendőrségi szakhatósági hozzájárulás szempontjairól, valamint az atomenergia alkalmazása körében a rendőrség által végzett hatósági ellenőrzések különös és kiegészítő eljárási szabályairól szóló kormányrendelet elkészítéséhez. Ezzel egyidejűleg a minisztert rendeletalkotásra felhatalmazó szabályok közül hatályon kívül helyezni az erre vonatkozó felhatalmazást.

A 10. §-hoz

Tekintettel az Ákr. 8. § (3) bekezdésére, a miniszteri rendeleti szintű, kiegészítő hatósági eljárási szabályokat tartalmazó végrehajtási rendelet szabályait legalább kormányrendeleti szintre szükséges emelni. Erre tekintettel módosulnak a törvény felhatalmazó rendelkezései, így általánosan egy új felhatalmazást kap a Kormány, hogy a fogyasztóvédelmi hatóság eljárásaira vonatkozó kiegészítő hatósági eljárási szabályokat kormányrendeleti szinten szabályozza.

A 11. §-hoz

Tekintettel az Ákr. 8. § (3) bekezdésére, a miniszteri rendeleti szintű, kiegészítő hatósági eljárási szabályokat tartalmazó végrehajtási rendelet szabályait legalább kormányrendeleti szintre szükséges emelni. Erre tekintettel módosulnak a törvény felhatalmazó rendelkezései, így általánosan egy új felhatalmazást kap a Kormány, hogy a fegyveres biztonsági őrséggel, a természetvédelmi és a mezei őrszolgálattal kapcsolatos kiegészítő hatósági eljárási szabályokat kormányrendeleti szinten szabályozza. Továbbra is miniszteri rendeletben maradnak az ezen szervekre vonatkozó anyagi jogi szabályok.

A 12. §-hoz

Tekintettel az Ákr. 8. § (3) bekezdésére, a miniszteri rendeleti szintű, kiegészítő hatósági eljárási szabályokat tartalmazó végrehajtási rendelet szabályait legalább kormányrendeleti szintre szükséges emelni. Erre tekintettel módosulnak a törvény felhatalmazó rendelkezései, így a külpolitikáért felelős miniszter által kiadott útlevelek kiadásának és kezelésének részletes szabályait kormányrendeleti szinten kell szabályozni. Ezzel egyidejűleg a minisztert rendeletalkotásra felhatalmazó szabályok közül hatályon kívül helyezni az erre vonatkozó felhatalmazást.

A 13. §-hoz

A kereskedelemről szóló 2005. évi CLXIV. törvény 12. §-ában szövegcserés módosítást hajt végre.

A 14. §-hoz

Tekintettel az Ákr. 8. § (3) bekezdésére, a miniszteri rendeleti szintű, kiegészítő hatósági eljárási szabályokat tartalmazó végrehajtási rendelet szabályait legalább kormányrendeleti szintre szükséges emelni. Erre tekintettel módosulnak a törvény felhatalmazó rendelkezései, így a törvényben felhatalmazó rendelkezés megalkotása szükséges egyrészt a határvízen történő közlekedés engedélyezésének szabályairól, másrészt a katonai alakulatok és szállítmányok államhatáron történő átléptetésével kapcsolatos közigazgatási hatósági eljárás különös és kiegészítő rendelkezéseiről szóló kormányrendelet elkészítéséhez. Ezzel egyidejűleg a minisztert rendeletalkotásra felhatalmazó szabályok közül hatályon kívül helyezni a jelenleg még létező, a határvízen történő közlekedés engedélyezésének szabályaira vonatkozó felhatalmazást.

A 15. §-hoz

Tekintettel az Ákr. 8. § (3) bekezdésére, a miniszteri rendeleti szintű végrehajtási rendelet szabályait legalább kormányrendeleti szintre szükséges emelni. Erre tekintettel módosulnak a törvény felhatalmazó rendelkezései, ezzel egyidejűleg a hatályos miniszteri rendeletet deregulálni szükséges.

A 16. §-hoz

Tekintettel az Ákr. 8. § (3) bekezdésére, a miniszteri rendeleti szintű, kiegészítő hatósági eljárási szabályokat tartalmazó végrehajtási rendelet szabályait legalább kormányrendeleti szintre szükséges emelni. Erre tekintettel módosulnak a törvény felhatalmazó rendelkezései, így a kijelölési eljárás, valamint a kijelölt szervezetek kijelölését követő ellenőrzésének általános szabályai mellett az adott termékszabályozás sajátosságaival összefüggő különös szabályokról is kormányrendeletben kell rendelkezni. Ezzel egyidejűleg a minisztert rendeletalkotásra felhatalmazó szabályok közül kikerülnek a hatósági eljárási szabályokra vonatkozó rendelkezések.

A 17. §-hoz

Tekintettel az Ákr. 8. § (3) bekezdésére, a miniszteri rendeleti szintű, kiegészítő hatósági eljárási szabályokat tartalmazó végrehajtási rendelet szabályait legalább kormányrendeleti szintre szükséges emelni. Erre tekintettel módosulnak a törvény felhatalmazó rendelkezései, így a szakértői tevékenységre jogszabályban vagy hatósági döntésben előírt kötelezettségek be nem tartása esetén alkalmazandó jogkövetkezményekről szóló szabályokat is kormányrendeletben kell szabályozni. Ezzel párhuzamosan szükséges arról is rendelkezni, az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról szóló 2017. évi L. törvény e törvényt módosító rendelkezéseinek hatályba nem léptetése mellett, hogy az igazgatási szolgáltatási díjakkal kapcsolatos szabályokat továbbra is miniszteri rendeletben szabályozzák.

A 18. §-hoz

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény 250. § (1) bekezdés e) pontja tartalmazza a szükséges kormányrendeleti felhatalmazást ahhoz, hogy megfelelő szinten lehessen szabályozni azokat a kérdéseket, amelyek a közigazgatási hatósági eljárás kapcsán szabályozandóak. A szabálysértések kapcsán közigazgatási hatósági eljárás mindössze a szabálysértési nyilvántartás vezetésével összefüggésben merülhet fel. A kormányrendeleti felhatalmazásra tekintettel azonban már okafogyott az azonos tárgykörre vonatkozó miniszteri rendeleti felhatalmazás második része, míg egyes nem eljárásjogi szabályokat továbbra is indokolt miniszteri rendeleti szinten szabályozni (azok olyan jellegű szabályok, amelyek nem kormányrendeleti tárgykörbe való szabályok).

A 19. §-hoz

Tekintettel az Ákr. 8. § (3) bekezdésére, a miniszteri rendeleti szintű, kiegészítő hatósági eljárási szabályokat tartalmazó végrehajtási rendelet szabályait legalább kormányrendeleti szintre szükséges emelni. Erre tekintettel módosulnak a törvény felhatalmazó rendelkezései, így a jövőben a Kormány kap felhatalmazást a piacfelügyeleti hatóság eljárásaiban a kiegészítő eljárási szabályok megállapítására.

A 20. §-hoz

Tekintettel az Ákr. 8. § (3) bekezdésére, a miniszteri rendeleti szintű, kiegészítő hatósági eljárási szabályokat tartalmazó végrehajtási rendelet szabályait legalább kormányrendeleti szintre szükséges emelni. Ezzel párhuzamosan a miniszteri rendeleti szintű felhatalmazásokat szükséges megszüntetni, amelyet a törvény végez el.

A 21. §-hoz

Tekintettel az Ákr. 8. § (3) bekezdésére, a miniszteri rendeleti szintű, kiegészítő hatósági eljárási szabályokat tartalmazó végrehajtási rendelet szabályait legalább kormányrendeleti szintre szükséges emelni. Erre tekintettel módosulnak a törvény felhatalmazó rendelkezései, így a jövőben a Kormány kap felhatalmazást a tankönyvjegyzék elkészítésével és kiadásával, a tankönyvjegyzékre való felvétel feltételeivel és eljárásával, az iskolai terjesztési árral, a tankönyvjegyzékből való törlés rendjével és eljárásával kapcsolatos kérdések részletes szabályainak szabályozására.

A 22. §-hoz

Tekintettel az Ákr. 8. § (3) bekezdésére, a miniszteri rendeleti szintű, kiegészítő hatósági eljárási szabályokat tartalmazó végrehajtási rendelet szabályait legalább kormányrendeleti szintre szükséges emelni. Erre tekintettel módosulnak a törvény felhatalmazó rendelkezései, így a külpolitikáért felelős miniszter helyett a Kormány kap felhatalmazást a jóváhagyási és nyilvántartásba-vételi eljárás, valamint az európai területi társulások megszüntetésével kapcsolatos kérdések részletes szabályainak szabályozására.

A 23-25. §-hoz

Annak érdekében, hogy biztosított legyen a jogalkalmazás folytonossága, valamint a szakágazatok még több időt kapjanak a legmegfelelőbb ágazati szabályozási struktúra kialakítására, így a miniszteri rendeletekre vonatkozó tilalmi szabályt (miszerint miniszteri rendelet nem állapíthat meg kiegészítő eljárásjogi rendelkezést) egy évvel később indokolt hatályba léptetni az eredeti tervekhez képest, azaz 2019. január 1-jével, a tárcák számára biztosítandó felkészülési idő érdekében. A rendelkezés hatálybalépésének eltolódása azonban nem érinti azon szakágazatokat, amelyek esetében a felhatalmazó rendelkezések megalkotása már megtörtént, azaz ezen eljárások esetén szükséges a szabályozási szint változásából eredő kodifikáció elvégzése.

Az áttétel szabályainak technikai jellegű pontosítását az indokolja, hogy felesleges utalni a hatáskörre, hiszen az illetékesség feltételezi azt.

A kizárás szabályai közt egyfelől a módosítás által egyértelműbben el lehet határolni a relatív és az abszolút kizárási okokat, másfelől a hatóság fogalmára tekintettel felesleges feltüntetni a hatáskör gyakorlóját is a szabályok közt.

A függő hatályú döntéssel kapcsolatos rendelkezések pontosítása azért szükséges, mivel központi államigazgatási szervek esetén gyakran a szerv vezetője kerül megnevezésre, mint a hatáskör címzettje; tipikus példák erre a feladatkörrel rendelkező minisztériumok. A jogi szabályozás értelmében azonban, maga a Minisztérium minősül központi államigazgatási szervnek és nem a példában említett miniszter. Így indokolt a szabály pontosítása.

A nyelvhasználatra vonatkozó rendelkezések technikai jellegű pontosítások, a nemzetiségi szervezetek definícióját a nemzetiségek jogairól szóló törvény 2. § 14. pontja rögzíti, így szükségtelen a „civil” jelző külön feltüntetése.

A függő hatályú döntéssel kapcsolatban, a jogértelmezést segítő szövegpontosítás célja, hogy a rendelkezés hatókörében egyértelműsítse annak lehetőségét, hogy az e körben szabályozott eseten túlmenően is van mód a teljes eljárás szabályainak alkalmazására.

Az alkalmazási szabályok pontosítására azért kerül sor, hogy egyértelművé váljon, abban az esetben is az Ákr. fogalmai szerinti végleges döntésnek kell tekinteni a hatóság jogerős döntését, ha azt a törvény hatálybalépését megelőzően indult eljárásban, de már a törvény hatálybalépését követően hozták.

A 26. §-hoz

Jogértelmezést segítő pontosítás indokolt a Kp. 92. §-ában arra vonatkozóan, hogy akkor is megsemmisítésnek van helye a közigazgatási perben, ha megváltoztatásra - a Kp. 90. §-ában meghatározott feltételek teljesülésének hiánya miatt - egyébként nincs lehetőség. A rendelkezés egyértelműsíti azt, hogy a hatályon kívül helyezés kivételes lehetőség a megsemmisítéshez képest, ezért elsősorban a megsemmisítést kell alkalmazni, ha a Kp. 89. § (1) bekezdés a) pontja és a Kp. 90. § együttes értelmezéséből az következik.

A jogértelmezést segítő szövegpontosítás célja a Kp. 10. §-ában, hogy a közigazgatási bíráskodás eltérő jellege miatt szükséges kiemelkedő jelentőségű, magas szintű közigazgatási jogi szaktudással, a közigazgatás ismeretével és a közigazgatási jog terén szerzett szakmai tapasztalattal rendelkező bírák, a közigazgatási bíróságokon ne kerüljenek - általános jelleggel - kizárásra korábbi foglalkoztatási jogviszonyuk miatt. Különösen fontos rámutatni arra, hogy a területi szervezetrendszer átalakításával - a külső és belső integráció okán -, valamint a központi hivatalok felülvizsgálata következtében olyan komplex hatáskörű szervek jöttek létre, melyek a közigazgatási jog majd minden területén kifejtik tevékenységüket. Az ilyen szerveknél foglalkoztatott személyi kör tekintetében a hatályos szabály automatikusan kizárná azon tisztviselőket, akik szaktudásának becsatornázása kívánatos lenne. Ugyanakkor fontos hangsúlyozni azt, hogy az abszolút kizárási okok - így különösen a vitatott közigazgatási tevékenység megvalósításában való részvétel - e személyi kör tekintetében is alkalmazandó, ugyan úgy, mint ahogyan lehetőség van a relatív kizárási okra, az elfogultságra való hivatkozással kizárási indítvány előterjeszteni a konkrét ügy kapcsán. Továbbá a Kp. főszabállyá teszi a tanácsban való eljárást a bíróság számára, ami további garanciális elem a bíróság pártatlanságának biztosítására és az esetleges elfogultság kiszűrésére.

A 27. §-hoz

Tekintettel arra, hogy e törvény rendelkezései az Ákr.-el összefüggő módosításokat tartalmaznak, így elkerülhetetlen annak kivédése, hogy a már elfogadott, az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról szóló 2017. évi L. törvény rendelkezéseivel ütköző, vagy azzal párhuzamos szabályokat tartalmazzon. Erre tekintettel szükséges a 2017. évi L. törvény érintett rendelkezéseinek hatályba nem léptetése, és az érintett rendelkezés módosított változatának e törvényben való elhelyezése.

A 28. §-hoz

A törvénycikk 3. §-a egy, a kábítószerekkel kapcsolatos büntetőtényállást tartalmaz, amelyet a korábbi büntetőjogi kodifikációk során nem helyeztek hatályon kívül, így az a Büntető Törvénykönyvről szóló 2012. évi C. törvény rendelkezéseivel párhuzamosan állapít meg szabályokat.

A 29. §-hoz

Az Országos Mérésügyi Hivatal már nem létezik, a hatáskör gyakorlója a mérésügyi hatóság. Ezért módosítani szükséges a törvényerejű rendeletet.

A 30. §-hoz

Az Országos Atomenergia Bizottság már nem létezik, a hatáskör gyakorlója az Országos Atomenergia Hatóság. Ezért módosítani szükséges a törvényerejű rendeletet.

A 31. §-hoz

A törvény 3. § (3) bekezdése egy ma már hatálytalan Korm. rendelet módosítására hatalmazza fel a Kormányt továbbra is, ezért annak deregulációja indokolt végrehajtottsága és jövőbeni végrehajthatatlansága okán.

A 32. §-hoz

A törvény 8-11. §-a végrehajtott módosító rendelkezéseket tartalmaz, ugyanis e rendelkezések 2008. január 14-én már hatályosultak. Hatályban tartásuk ezért indokolatlan.

A 33. §-hoz

A törvény 4-5. §-a végrehajtott módosító rendelkezéseket tartalmaz, ugyanis e rendelkezések 2008. december 11-én már hatályosultak. Hatályban tartásuk ezért indokolatlan.

A 34. §-hoz

A fizetési meghagyásos eljárásról szóló 2009. évi L. törvényt módosítja a polgári perrendtartásról szóló 2016. évi CXXX. törvény hatálybalépésével összefüggő egyes törvények módosításáról szóló törvény, amely módosítások közül egyes rendelkezések kodifikációs hiba folytán nem átvezethetőek. Ezen hiba kijavítása miatt, valamint a törvényben szereplő koherencia-zavarok orvoslása miatt szükséges a törvény módosítása.

A 35. §-hoz

A környezetvédelmi termékdíjról szóló 2011. évi LXXXV. törvény módosításáról szóló 2017. évi CXXXI. törvény módosítása kodifikációs hibájából eredő technikai módosítás, amely az adóigazgatási rendtartásról szóló törvényre és az adózás rendjéről szóló törvényre való mereve hivatkozást rugalmas hivatkozásra cseréli.

A 36. §-hoz

A Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvényt módosítja a polgári perrendtartásról szóló 2016. évi CXXX. törvény hatálybalépésével összefüggő egyes törvények módosításáról szóló törvény, amely módosítások közül egyes rendelkezések kodifikációs hiba folytán nem átvezethetőek. Ezen hiba kijavítása miatt szükséges a törvény módosítása.

A 37. §-hoz

A természetes személyek adósságrendezéséről szóló 2015. évi CV. törvény érintett rendelkezése koherenciazavarban szenved, mivel a „hiánypótlási felhívás nélkül elutasítja” rendelkezésbeli szövegrész 2018. január 1-jétől már alkalmazhatatlan lesz az eljárásjogi reform miatt, ezért szükséges a „hiánypótlási felhívás kibocsátása nélkül visszautasítja” terminológiára való szövegcsere.

A 38. §-hoz

A polgári perrendtartásról szóló 2016. évi CXXX. törvény hatálybalépésével összefüggő egyes törvények módosításáról szóló 2017. évi CXXX. törvény két módosító rendelkezése kodifikációs hiba miatt nem átvezethető, ezért ezeket hatályon kívül kell helyezni. Az érintett módosításokat e törvény végzi el.

A 39. §-hoz

A törvény 4. §-a kodifikációs szempontból hibás, ezért a jogrendszer koherenciájának biztosítása érdekében azt hatályon kívül helyezni és e törvényben szükséges elhelyezni a környezetvédelmi termékdíjról szóló 2011. évi LXXXV. törvény módosítását.

A 40. §-hoz

Hatályon kívül helyező rendelkezések.

-----STARTING---POINT---VEGE---

A 41. §-hoz

A törvény hatálybalépését, valamint a szükséges átmeneti rendelkezéseket tartalmazza. A felhatalmazó rendelkezés, a hatályos eljárási kódexhez hasonlóan, az egyes minisztereknek ad felhatalmazást a figyelmeztetést kizáró szabályok megalkotására. A törvény hatályon kívül helyezésével egyidejűleg hatályukat vesztik 2019. január 1-jével az e tárgyú miniszteri rendeletek.