2001. évi XX. törvény indokolása

a Magyar Fejlesztési Bank Részvénytársaságról

-----STARTING---POINT---ALTALANOS--- 

Az Országgyűlés a Magyar Befektetési és Fejlesztési Bank Részvénytársaság jogutódaként hozta létre - 1996. decemberében - a hitelintézetekről és a pénzügyi vállalkozásokról szóló 1996. évi CXII. törvénnyel (a továbbiakban: Hpt.) a Magyar Fejlesztési Bank Részvénytársaságot (a továbbiakban: MFB Rt).

A törvény a szakosított hitelintézetekre vonatkozó, már hatályban lévő törvényekhez - különösen a Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvényhez - hasonlóan eleget kíván tenni a bankszabályozással szemben támasztott követelményeknek. A külön törvényi szabályozás elfogadásával a jogalkotó komplex egésszé teheti a hitelintézetekre vonatkozó szabályozásnak a Hpt. elfogadásával kialakított rendszerét, amely szerint a szakosított hitelintézetekről külön törvény rendelkezik.

Ismeretes, hogy az MFB Rt. nemzeti és nemzetközi társintézetek, fejlesztési bankok által nyújtott jelentős forrásokat használ fel, ezért a bemutatott elméleti indok mellett a külön törvényi szabályozás gyakorlati indoka, hogy az önálló, a korábbinál részletesebb rendelkezéseket tartalmazó törvényi szabályozás által az MFB. Rt a nemzetközi pénzpiacon kellő súllyal, világos, könnyen áttekinthető státussal jelenhessen meg, ennek nyomán az MFB Rt-vel szembeni üzleti bizalom növekedjék.

Az MFB Rt. működésének tapasztalatai alapján és a nemzetgazdaság előtt álló, de különösen az Európai Unióhoz történő csatlakozáshoz kapcsolódó, állami részvételt igénylő feladatok megoldása, valamint a magyar nemzetgazdaság további modernizációjának, fejlődésének elősegítése érdekében szükségessé vált a Hpt-ben az MFB Rt-re vonatkozó hatályos rendelkezéseken túlmutató szabályozás külön törvényben történő megfogalmazása.

Miként az a preambulumból is kitűnik, a szabályozás célja, hogy a nemzetgazdaság előtt álló, és állami részvételt is igénylő fejlesztési-beruházási feladatok, valamint az Európai Unióhoz történő csatlakozással kapcsolatos különleges fejlesztési igények és forráskezelési feladatok végrehajtását - a tevékenységét a köz érdekében és elsősorban nem haszonszerzés céljából folytató MFB Rt-ről szóló jogi norma megalkotásával - elősegítse.

A közérdek szolgálatára folytatott tevékenységet jellemzi, hogy az MFB Rt. feladatai körében végzett pénzügyi szolgáltatási, kiegészítő pénzügyi szolgáltatási, befektetési szolgáltatási, illetőleg kiegészítő befektetési szolgáltatási tevékenységét elsősorban nem haszonszerzés céljából, hanem a nemzetgazdasági célkitűzések megvalósítása érdekében végzi.

Az MFB Rt. az állam gazdaság - és fejlesztéspolitikai célkitűzései megvalósításának eszköze, amely hozzájárul az állam gazdaság- és fejlesztéspolitikai célkitűzéseinek sajátos banki eszközökkel és intézményrendszerrel történő megvalósításához. Ennek érdekében az MFB Rt. részt vesz a gazdaság versenyképességét javító, a vállalkozások környezetét kedvezőbbé tevő infrastrukturális fejlesztésekben, a hazai - elsősorban a fejlődőképes közepes méretű, regionális szerepvállalásra is képessé tehető - vállalkozások finanszírozásában, ezáltal a regionális különbségek mérséklésében.

A törvény teremti meg az MFB Rt. számára azt a szabályozási környezetet, amely lehetővé teszi, hogy a fejlesztési célkitűzések megvalósításának aktív és kezdeményező szereplőjeként hozzájáruljon a kiegyensúlyozott gazdasági növekedéshez.

A MFB Rt. a magyar bankrendszerben a hatályos szabályozás szerint is speciális szerepet tölt be. Az állam tartós tulajdonában lévő fejlesztési bankként elsősorban a nagy infrastrukturális beruházások finanszírozásában, illetőleg egyes projektek kereskedelmi bankokon keresztül történő refinanszírozásában tölt be meghatározó szerepet.

A törvény meghatározza az MFB Rt. gazdaságpolitikai elvárásoknak megfelelő feladatait, ezekhez igazodóan szélesíti e szakosított hitelintézet mozgásterét, forrásbevonási lehetőségeit, rugalmasabbá teszi a kockázatvállalás mértékét. Az MFB Rt. működéséhez fűződő államérdekre tekintettel a törvény tartalmazza a szakosított hitelintézet tartalmának meghatározása mellett a szervezetére és működésére vonatkozó, az általánostól eltérő alapvető szabályokat, garanciális elemeket is.

Az alkotmányossági és versenysemlegességi követelményekre figyelemmel a törvény rögzíti, hogy az MFB Rt. a tételesen felsorolt pénzügyi szolgáltatási, illetve kiegészítő pénzügyi szolgáltatási tevékenységét, valamint az ugyancsak tételesen felsorolt befektetési szolgáltatási, illetve kiegészítő befektetési szolgáltatási tevékenységét kizárólag a 2. §-ban felsorolt feladataihoz közvetlenül kapcsolódóan végezheti. E tevékenységi körök - a pénzforgalmi szolgáltatások nyújtása körében a 2. § b) pontjában megjelölt, az állami infrastrukturális, valamint más állami fejlesztésekkel és beruházásokkal, azok kezelésével közvetlenül összefüggő feladatok ellátásához kapcsolódó pénzforgalmi számlavezetés kivételével - a hatályos szabályozásban is szerepelnek.

A törvény kidolgozásakor az előterjesztők komplex módon áttekintették a MFB Rt. pénzügyi-gazdasági helyzetét, a magyar gazdaságban és bankszférában jelenleg elfoglalt helyét és a szabályozás várható hatását. Megállapítható, hogy az MFB Rt. a pénz- és tőkepiac területén elfoglalt helye a számítások szerint nem éri el a 3%-ot sem, s a törvény elfogadása esetén sem következhet be olyan változás, amely a jelenlegi helyzethez képest módosítaná a piaci pozícióját.

Az előterjesztők az alkotmányszerűséget a piacgazdasági részvétel állam által meghatározott feltételrendszerének egyenlősége tekintetében vizsgálták, a szabályozásból származó előnyöket és hátrányokat összhatásukban vették figyelembe. A prudenciális szabályok tekintetében megállapított korlátok mértékéből származó esetleges előnyt, az azonos körben jelentkező hátrányok (pl. a tevékenységek korlátozottsága, nem profitorientáltság) kellően ellensúlyozzák. A korlátok mértékéből származó „előnyök” egy speciális közérdekű pénzügyi szerepkör hátrányainak kiegyenlítését szolgálják, amelyek ilyen formában nem nyereség-, illetőleg profitnövelő tényezők.

A szabályozás semmiképpen nem eredményez negatív diszkriminációt a többi hitelintézettel szemben, mivel az MFB Rt. egy speciális állami feladatokat ellátó szakosított hitelintézet, így ha a szabályozás a nem azonos helyzetben lévő szakosított hitelintézetre a hitelintézetekkel egyenlő feltételeket határozna meg, akkor a jogalkotó az MFB Rt-t diszkriminálná hátrányosan.

Az EU konformitás követelménye

Az Európai Uniós csatlakozási tárgyalások során, a szolgáltatások szabad áramlása című (3. sz.) tárgyalási fejezetre vonatkozó forduló megkezdésekor, a pénzügyi szolgáltatások vonatkozásában a Kormány - az Eximbank Rt. mellett - kérte az MFB Rt., mint szakosított hitelintézet kivételi listára helyezését az EU Banki Irányelv alól. A kivételi listára helyezés a gyakorlatban a közösségi prudenciális előírások alóli felmentést jelent.

Az Európai Bizottság Belső Piaci Főigazgatósága (DG XV.) képviselői tájékoztatták a magyar felet azokról a szempontokról, amelyek alapján a két szakosított hitelintézet kivételi listára tétele lehetséges.

E szempontok a következők:

- a szakosított hitelintézet nem végez határon átnyúló tevékenységet, illetőleg a külföldön végzett tevékenysége során nem támaszt versenyt a külföldi partnerekkel szemben;

- a szakosított hitelintézet nem vagy csak kis mértékben versenyez más hitelintézetekkel;

- a szakosított hitelintézet korlátozott körben és meghatározott területen fejti ki a tevékenységét;

- a szakosított hitelintézet külön jogszabály alapján és/vagy külön felügyelet alatt működik;

- a szakosított hitelintézet jellemzően állami tulajdonban van.

Az Európai Bizottság képviselői jelezték, hogy ezen kritériumoknak való megfelelés feltehetően jelentős mértékben elősegíti a kérés pozitív elbírálását, továbbá hivatkozási alapul szolgálhatnak a már kivételi listán szereplő hasonló intézmények is.

A magyar tárgyaló delegáció 2000. június 9-én az EU Bizottság számára írásban is benyújtotta a két szakosított hitelintézet kivételi listára helyezésére vonatkozó kérelmét. Az átadott anyag egyebek mellett tartalmazta az MFB Rt. alapszabályát, mérlegét és a bank szerepére, működésére, portfoliójára, valamint piaci részesedésére vonatkozó kiegészítő információkat is.

Az Európai Bizottság 2000. november 13-án bocsátotta ki e témában az ún. Közös Álláspontot (CONF-H 51/00), amelyben elfogadta a Magyar Fejlesztési Bank Rt. kivételi listára helyezését. Ez azt jelenti, hogy a csatlakozáskor a kivételi listán szereplő szakosított hitelintézetek szabályozására az említett irányelvet nem kell alkalmazni.

Az MFB Rt-ről szóló törvény elfogadása megerősítené a szakosított hitelintézet kivételi listára helyezésének megalapozottságát (4. kritérium) és mivel a szabályozás a többi kritériumot sem sérti, így EU-konformnak tekinthető.

-----STARTING---POINT---RESZLETES---

Az 1. §-hoz

Az MFB Rt. egyszemélyes, zártkörű részvénytársaság formájában működő szakosított hitelintézet, részvényei névre szólóak és forgalomképtelenek, száz százalékban a Magyar Állam tulajdonában vannak. A törvény az MFB Rt. jegyzett tőkéjét - a jelenlegi 47,98 Mrd forintról - 2001. június 30-ig 60 Mrd forintra javasolja felemelni. Ennek forrását a Magyar Köztársaság 2001. és 2002. évi költségvetéséről szóló 2000. évi CXXIV. törvény biztosítja.

A 2-4. §-hoz

A törvény meghatározza az MFB Rt. számára az állam gazdaságpolitikai elvárásaihoz kapcsolódó feladatait, ezekhez igazodóan megállapítja e szakosított hitelintézet mozgásterét, forrásbevonási lehetőségeit. A szakosított hitelintézet feladatainak megfogalmazásakor az a szabályozási elv volt az irányadó, hogy a kizárólagosságot mellőzve, az MFB Rt. részt vesz a jogalkotó által stratégiai célként kitűzött feladatok végrehajtásában, pl. a 2. § e) pontjában megfogalmazott feladat - (amely szerint közreműködik az Európai Unióhoz történő csatlakozáshoz, illetőleg későbbiekben a tagsághoz kapcsolódó állami fejlesztések és beruházások pénzügyi lebonyolításában - külön jogszabályban szabályozott eljárás szerint - részt vesz az Európai Unió előcsatlakozás eszközeinek igénybevételéhez kapcsolódó szakosított hitelintézeti feladatok ellátásában, ide értve a nemzetközi gazdasági vagy pénzügyi intézménytől történő forrásbevonás, és - közvetítés lebonyolítását is), - arra az esetre vonatkozik, ha e forrásokat az MFB Rt. saját forrással kiegészíti.

Az alkotmányossági és versenysemlegességi követelményekre figyelemmel a törvény rögzíti, hogy az MFB Rt. a tételesen felsorolt pénzügyi szolgáltatási, illetve kiegészítő pénzügyi szolgáltatási tevékenységét, valamint az ugyancsak tételesen felsorolt befektetési szolgáltatási, illetve kiegészítő befektetési szolgáltatási tevékenységét kizárólag a 2. §-ban felsorolt feladataihoz közvetlenül kapcsolódóan végezheti. E tevékenységi körök - a pénzforgalmi szolgáltatások nyújtása körében a 2. § b) pontjában megjelölt, az állami infrastrukturális valamint más állami fejlesztésekkel és beruházásokkal, azok kezelésével összefüggő feladatok ellátásához kapcsolódó pénzforgalmi számlavezetés kivételével - a hatályos szabályozásban is szerepelnek. E tevékenységi körök szerepeltetése indokolt a törvényben, hiszen ezek gyakorlásával válik lehetővé az MFB Rt. számára a köz érdekében végzett feladatainak ellátása.

Az 5-6. §-hoz

A törvény részletezi az MFB Rt-nek a költségvetéshez fűződő kapcsolatait. Annak érdekében, hogy közérdekű feladatainak ellátásához a bank a legkedvezőbb feltételekkel jusson forrásokhoz, a Kormány a központi költségvetés terhére készfizető kezesként felel az MFB Rt. által forrásszerzés céljából külföldről és belföldről felvett hitelekből, valamint kötvénykibocsátásból eredő fizetési kötelezettségek teljesítéséért, továbbá a Kormány megbízásából harmadik fél javára vállalt készfizető kezességből és bankgaranciából származó kötelezettségek teljesítéséért.

Az éves költségvetési törvény határozza meg az MFB Rt. által forrásszerzés céljából külföldről és belföldről felvehető hitelek, valamint a kibocsátott kötvény együttes állományának felső határát, a Kormány megbízásából az MFB Rt. által a költségvetés terhére harmadik fél javára vállalható készfizető kezesség és bankgarancia ügyletek állományának felső határát.

A Kormány - a legkedvezőbb finanszírozási forrás biztosítása érdekében - az MFB Rt. által finanszírozott ügyletek forrásául szolgáló egyes hosszú lejáratú külföldi hitelfelvételekhez kapcsolódóan árfolyamgaranciát vállalhat, amelyek együttes állományának felső határát ugyancsak az éves költségvetési törvény határozza meg. Az árfolyamgarancia vállalásáról - a tulajdonosi jogok gyakorlójának előterjesztésére - a Kormány esetenként dönt.

A Kormány - a tulajdonosi jogok gyakorlójának előterjesztésére - évente legalább egy alkalommal áttekinti az MFB tőkehelyzetét, és szükség szerint döntést hoz az MFB Rt. tőkéjének felemeléséről vagy leszállításáról.

A 7-8. §-hoz

Az MFB Rt. - az állam gazdaságpolitikai célkitűzéseivel összhangban - nemzetgazdasági szinten is meghatározó jelentőségű beruházások finanszírozójaként lép fel, amelynek révén a stratégiai feladatok ellátása érdekében olyan jelentős kockázat koncentrációt hajt végre, amely a Hpt. prudenciális szabályainak alkalmazásával nem fedezhető. Erre figyelemmel elengedhetetlen a nagykockázat vállalására vonatkozó általános, egyes befektetési korlátok, valamint a szavatoló tőke számítására vonatkozó általános szabályok eltérő szabályozása. A törvényben megfogalmazott szabályok csak az indokolt és a szükséges mérték tekintetében térnek el a Hpt. prudenciális szabályaitól, de felügyeleti szempontból illeszthetők azok rendszerébe.

A hatályos szabályozás is lehetővé teszi, hogy az MFB Rt. jelentős mértékű saját forrás kihelyezésével is foglalkozzon. E hiteleknek ugyanazok a gazdaságpolitikailag kedvezményezett, támogatott vállalkozástípusok (kis- és középvállalkozások), vagy projekt-típusok (például egészségügy, környezetvédelem) a címzettjei, mint az MFB Rt. által közvetített (állami, vagy nemzetközi forrásokból származó) hiteleké.

Az MFB Rt. feladatának tekintett nagy volumenű állami beruházások finanszírozása jelentős hányadot képvisel az MFB Rt. szavatoló tőkéjéből. A szavatoló tőke arányában meghatározott általános kockázatvállalási limitek a fejlesztési banki feladatok jellegéből adódóan nem tarthatók az MFB Rt. számára. A 8. § (4) pontjában említett gazdasági társaságokkal szemben vállalt kockázatok (tőkefinanszírozás, hitelfinanszírozás, garanciavállalás) összege egyes nagyobb ügyletek esetén (gyorsforgalmi úthálózat építés) a szavatoló tőke többszöröse is lehet, ezért az MFB Rt. feladatainak megfelelő színvonalú ellátásához elengedhetetlen az általánostól eltérő prudenciális szabályok alkalmazása.

A hitelintézeti törvény legutóbbi módosítása már felmentést ad az MFB Rt-ben a Hpt. 83. §-ának 2. pontja (vállalkozások jegyzett tőkéjének 51%-át meghaladó részesedés szerzés) alól. A többi prudenciális könnyítés szintén a szakosított hitelintézet stratégiai feladataival elengedhetetlenül összefüggő részesedés szerzés, illetve a szavatoló tőke arányában vállalható kockázatok bővítése miatt indokolt.

Az MFB Rt. számára - az átlagosnál nagyobb kockázatvállalások miatt - a szavatoló tőke összegét meghatározó számítási mód változtatása is szükséges. Az MFB Rt. szavatoló tőke eleme között a szokásosnál jelentősebb tétel lehet az alárendelt kölcsöntőke. Ez a tőkeelem már korábban is szerepet játszott a szavatoló tőke számítása során, súlya azonban az MFB Rt. feladatainak változásával összefüggő tőkeszükséglet növekedés miatt a jövőben fokozottabb lehet.

Az MFB Rt. közérdekű feladatainak ellátásához olyan pénzügyi befektetéseket is végre kell hajtania, amelyek a jelenlegi szabályozás szerint csökkentik a szavatoló tőkéjét, s így a szavatoló tőke arányában vállalható kockázatait.

Az MFB Rt. prudens működésére vonatkozó szabályok között a törvény kimondja, hogy e rendelkezéseket az MFB csoport összevont megfelelésére, a bankcsoporthoz tartozó pénzügyi intézmények és befektetési vállalkozások által együttesen vállalt kockázatokra, valamint az összevont limitek számítására is alkalmazni kell. Ez a rendelkezés a csoportszintű megfelelést kívánja elősegíteni, de nem érinti az MFB csoporthoz tartozó pénzügyi intézményekre és befektetési vállalkozásokra vonatkozó Hpt., valamint Épt. által megfogalmazott kockázati limitek betartásának kötelezettségét.

Az MFB Rt. számára megállapított prudenciális könnyítésekhez a gazdálkodás átláthatóságának, ellenőrizhetőségének biztosítása érdekében a törvény kimondja, hogy a Pénzügyi Szervezetek Állami Felügyeletének széles körű felügyeleti jogosítványai mellett a tulajdonosi jogok gyakorlója rendszeresen, továbbá törvényben meghatározott feladatkörében eljárva az Állami Számvevőszék, illetve jogszabályban meghatározott feladatkörében a Kormányzati Ellenőrzési Hivatal is végezhet ellenőrzést.

A 9-10. §-hoz

A rendelkezésre álló saját források folyamatos bővítése érdekében - figyelemmel a hasonló külföldi fejlesztési hitelintézetek példájára is - szükséges, hogy az éves eredményt a tulajdonosi jogok gyakorlója ne osztalékfizetésre, hanem kizárólag tartalékbővítésre, ezen keresztül pedig további kihelyezhető források képzésére fordíthassa.

Az MFB Rt. tevékenységére, üzleti könyveinek vezetésére, az éves beszámoló elkészítésének határidejére a számvitelről szóló 2000. évi C. törvény rendelkezéseit kell alkalmazni.

A 11. §-hoz

Az MFB Rt. szakosított hitelintézet, így tevékenységét a Pénzügyi Szervezetek Állami Felügyeletéről 1999. évi CXXIV. törvény 3. § i) pontja alapján a Pénzügyi Szervezetek Állami Felügyelete (a továbbiakban: Felügyelet) felügyeli.

A Felügyelet az általa végzett vizsgálat eredményéről készített jelentést a tulajdonosi jogok gyakorlójának küldi meg, aki a jelentést a kézhezvételtől számított 30 napon belül a Kormányhoz terjeszti.

A 12-18. §-hoz

Az MFB Rt egyszemélyes részvénytársaság, ahol - a Gt. általános szabályait követve - a közgyűlés jogai az egyszemélyi tulajdonost illetik meg. A tulajdonosi (részvényesi) jogokat a Magyar Állam nevében a Kormány által kijelölt miniszter gyakorolja.

Az MFB Rt. számára meghatározott feladatok végrehajtása piaci szemléletet kíván a vezető tisztségviselőktől, ezért az igazgatóság tagjai - a szakmaiság biztosítása érdekében - nem lehetnek országgyűlési, önkormányzati képviselők, közalkalmazottak, hivatásos szolgálati viszonyban állók, bírói, ügyészi szolgálati viszonyban állók.

Az igazgatóság az MFB Rt. ügyvezető szerve, tagjait a tulajdonosi jogok gyakorlója nevezi ki öt évre. Az igazgatóság elnöke egyben a szakosított hitelintézet vezérigazgatója. Az MFB Rt. ellenőrző szerve a felügyelő bizottság, tagjait a tulajdonosi jogok gyakorlója öt évre nevezi ki.

Az MFB Rt. a pénz- és tőkepiac sajátos szereplője, ezért a törvény rögzíti, hogy az alkalmazottaknak a kereskedelmi bankoknál szokásos magas szintű elméleti és gyakorlati ismeretekkel kell rendelkezniük, s ezen túlmenően szigorú összeférhetetlenségi követelményeknek is meg kell felelniük.

-----STARTING---POINT---VEGE---

A 19-24. §-hoz

A törvény a kihirdetését követő hónap 15. napján lép hatályba.

A törvény szerint a Kormány felhatalmazást kap arra, hogy rendeletben szabályozza a kintlévőségek, befektetések, mérlegen kívüli tételek és a fedezetek minősítésének és értékelésének az MFB Rt-re vonatkozó szabályait, az állami garanciabeváltás, valamint a Magyar Államkincstár és az MFB Rt. közti elszámolások eljárási szabályait. Mindkét rendelet megalkotása elengedhetetlenül szükséges ahhoz, hogy az MFB Rt. e törvényben meghatározott rendelkezéseknek megfelelően folytathassa tevékenységét.

Az átmeneti rendelkezések között a törvény rögzíti, hogy az MFB Rt-nek az 1. § (3) bekezdésében előírt 60 Mrd forint minimális jegyzett tőke összeggel legkésőbb 2001. június 30. napján rendelkeznie kell.

Ugyancsak az átmeneti rendelkezések között szerepel, hogy az MFB Rt. a hatálybalépést követő 90 napon belül köteles módosítani alapító okiratát, szervezeti és működési szabályzatát, valamint egyéb szabályzatait. Utóbbiak módosítására a törvény 120 napos határidőt biztosít.