1997. évi XLII. törvény indokolása

a Magyar Köztársaság és az Oroszországi Szovjet Szövetségi Szocialista Köztársaság között Moszkvában, 1991. december 6-án aláírt, a baráti kapcsolatokról és együttműködésről szóló Szerződés és a Szerződés szerves részét képező 1992. január 29-i és 1992. február 5-i külügyminiszteri levélváltás kihirdetéséről

Indokolás

A Magyar Köztársaság miniszterelnöke és az Oroszországi Szovjet Szövetségi Szocialista Köztársaság elnöke Moszkvában, 1991. december 6-án írta alá a két állam között a baráti kapcsolatokról és együttműködésről szóló Szerződést. A két ország külügyminisztere 1992. január 29-i és 1992. február 5-i levélváltása a Szerződés egyéb részeinek érintetlenül hagyása mellett kiegészítő bekezdéssel látta el a Szerződés preambulumát, melyben elítélték a magyar nép demokratikus törekvéseit eltipró 1956. évi beavatkozást.

Az Országgyűlés 1995. február 28-án erősítette meg a Szerződést és az annak szerves részét képező levélváltást. A megerősítő okiratok kicserélésére Moszkvában, 1995. március 6-án került sor és ezen a napon a Szerződés hatályba lépett.

A nemzetközi szerződésekkel kapcsolatos eljárásról szóló 1982. évi 27. tvr. 13. Cikkének (1) bekezdése alapján az Országgyűlés által megerősített szerződéseket törvénnyel kell kihirdetni.

E törvény a kihirdetését követő 8. napon lép hatályba, azonban rendelkezéseit 1995. március 6-tól kell alkalmazni.