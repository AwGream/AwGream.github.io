1993. évi XCV. törvény indokolása

a vasútról

-----STARTING---POINT---ALTALANOS--- 

A vasutakra vonatkozó alapvető szabályokat a többször módosított 1968. évi IV. törvény tartalmazza. A törvény és végrehajtási rendeletei a korábbi gazdaságirányítási rendszerben születtek, így a társadalmi, politikai és gazdasági rendszerváltozás következtében átalakult új viszonyoknak nem felelnek meg. A dereguláció a leginkább időszerűtlenné vált rendelkezéseket hatályon kívül helyezte, alapvető változást azonban csak a vasutakra vonatkozó szabályok korszerű módon történő újraszabályozása jelenthet.

Az elmúlt évtizedben érvényesülő, az infrastruktúrát elhanyagoló gazdaságpolitika következtében a magyar vasúti közlekedés színvonala mind távolabbra került az európai vasutakétól és a szállítási igényeket csak rossz színvonalon kedvezőtlen hatékonysággal képes kielégíteni. A fejlesztési elmaradások halmozódtak, a minőségi romlásból eredő veszteségek a nemzetgazdaság szintjén is megjelentek. A többi közlekedési ágazatokéhoz képest is erőteljesen romlott a vasúti közlekedés versenyhelyzete.

A Javaslat a hatályos szabályokhoz képest alapvető változásokat irányoz elő a vasutakkal kapcsolatos tulajdonviszonyok és ezzel összefüggésben a nem állami eszközöknek a vasúti közlekedés fejlesztésébe való bevonása, az államnak a vasút működtetésével összefüggő fokozottabb szerepvállalása, valamint az igazgatási viszonyoknak - a rendszerváltozás kapcsán korszerűsített igazgatási szervezethez igazodó - szabályozása tekintetében. A Javaslat a vasút fejlesztésének felgyorsítását, a vasúti eszközök gazdaságosabb működtetését, a vasúti közlekedésnek az európai vasúti közlekedésben való eredményesebb részvételét teszi elérhetővé.

A Javaslatban a magyar jogrendszer keretébe illesztve - lényegüket tekintve - megjelennek az Európai Közösség vasútjainak fejlesztésével kapcsolatos irányelvek (91/440/EEC), amelyek érvényesülése az EK joganyagával való harmonizáció megteremtésének alapvető feltételét képezi. Az irányelvek minden elemének a Javaslatba való beépítése nem lehetett reális cél, hiszen a jogharmonizáció hosszabb folyamat, amely a fejlettebb nyugati országokban is legalább 5-10 évet igényel.

A hatályos törvény és a végrehajtására kiadott jogszabályok tartalmaznak olyan rendelkezéseket is, amelyek időszerűségét a társadalmi, politikai és gazdasági viszonyokban bekövetkezett változások kevésbé érintik. Ezeket a Javaslat a korszerűség követelményeinek megfelelő módosításokkal átveszi.

Elvi célkitűzés volt e mellett az is, hogy a Javaslat az alapelvek rögzítésén túl ne foglalkozzék olyan kérdések részletes szabályozásával, amelyeket megfelelő szintű, és tartalmú jogszabályok (pl. a fokozott veszéllyel járó és tevékenységet végző vasutak üzemeltetőinek polgári jogi felelőssége, a személyszállítási és árutovábbítási tevékenység szerződési szabályai, a vasútüzem veszélyeztetésével kapcsolatos büntetőjogi és szabálysértési felelősség) rendeznek. Ezek tekintetében a Javaslat csak a szükségesnek mutatkozó utalásokat rögzíti. Egyidejűleg a rendszerváltozást követő jelentős gazdasági törvények szervesen beépültek a Javaslatba. Meghatározó ezek sorában a jelen szabályozás szempontjából

-  a helyi önkormányzatokról szóló 1990. évi LXV. törvény;

-  egyes állami tulajdonban lévő vagyontárgyak önkormányzatok tulajdonába adásáról szóló 1991. évi XXXIII. törvény;

-  a tartósan állami tulajdonban maradó vállalkozói vagyon kezeléséről és hasznosításáról szóló 1992. évi LIII. törvény.

-----STARTING---POINT---RESZLETES---

A közlekedés - ezen belül a vasúti közlekedés - fejlesztéséről korábban az 1024/1968.(X.31.) kormányhatározattal kihirdetett közlekedéspolitikai koncepció intézkedett, melyet a 88/1990.(IV.30.) MT rendelet hatályon kívül helyezett. A Kormány 1992-ben a Parlament elé terjesztette új javaslatát „A magyar közlekedéspolitikai koncepció tézisei” címmel. Jelen törvényjavaslat a tézisekre épülve tükrözi a kormányzat jövőbeni elgondolásait a vasút fejlesztésének programjáról. A cél az, hogy a közlekedési ágazatok egységes rendszerébe illeszkedve a vasúti ágazat a piacgazdaság körülményei között a versenyben is helytálljon.

ÁLTALÁNOS RENDELKEZÉSEK

Az 1. §-hoz

A Javaslat a törvény hatályát a szabályozás tárgyköre szerint kívánja meghatározni. A törvény hatályát - a feladatorientált szabályozási elveknek megfelelően - a vasúti közlekedésre, az azzal összefüggő állami és önkormányzati feladatokra és a vasút szolgáltatásainak alapvető szabályaira továbbá egyes munkavállalói jogokra és kötelességekre kívánja kiterjeszteni azzal, hogy - a személyszállítási és árutovábbítási szolgáltatásokra kötött szerződésekre - e rendelkezéseket annyiban rendeli alkalmazni, amennyiben nemzetközi szerződés másként nem rendelkezik. Ily módon a Javaslat helyt ad annak az európai gyakorlatnak, miszerint az államok, illetőleg nemzeti vasútjaik nemzetközi együttműködésüket - mind szélesebb körre kiterjedően - Ígyekeznek szerződésekkel szabályozni.

A 2. §-hoz

A Javaslat a 2. §-ába felvett rendelkezéssel a szabályozás alapelveit rögzíti azzal, hogy a vasutat, mint kötöttpályás közlekedési rendszert - főbb elemeinek nevesítésével - meghatározza. Megteremti annak lehetőségét, hogy a vasúti pályák létesítését, fejlesztését, felújítását, karbantartását ellátó pályavasút, valamint a vasúti járművekkel személyszállítást és árutovábbítást végző vállalkozó vasút tevékenysége pénzügyileg - a jövőben a tulajdonos döntése alapján szervezetileg is - elkülönüljön. Jelenleg azonban a tevékenységeket egy gazdálkodó szervezet a vasúti társaság fogja ellátni.

A Javaslat e rendelkezéseivel megvalósul az EK egyik legfontosabb irányelve, amely a pályavasút és a vállalkozó vasút számviteli szétválasztását kívánja meg, de nem zárja ki annak lehetőségét, hogy a két tevékenységet egy gazdasági társaság lássa el.

A Javaslat 2. §-ának (2) és (3) bekezdése sorolja fel a rendeltetésük és működési feltételük szempontjából eltérő szabályozást igénylő egyes vasutakat. A rájuk vonatkozó rendelkezéseket a Javaslat az érintett vasutak felsorolásával tartalmazza, amely alapvetően a tevékenységi körökhöz igazodik. A Javaslat e tekintetben lényegében a hatályos szabályozást vette alapul.

A belföldi vállalkozó vasút a személyszállítást és árutovábbítást természetszerűleg a vasúti pálya és annak tartozékai igénybevételével végzi, ezért számára a használat jogát - szakmai feltételek teljesítéséhez kötötten és díj ellenében - a pályavasút biztosítani köteles. A Javaslat ezt a kötelezettséget külföld székhelyű vasutak tekintetében szerződési, vagy viszonyosság esetén állapítja meg. Ezzel teljesül az az EK irányelvekben megfogalmazott követelmény, hogy a külföldi székhelyű, nemzetközi fuvarozást végző társaságoknak a hazai vasúthálózat tranzithasználatát lehetővé kell tenni.

Általános kívánalmat fejez ki a (7) bekezdés rendelkezése, amely szerint a közforgalmú vasutak úgy gazdálkodjanak, hogy a költségvetési támogatási szükségletük a lehető lekisebb legyen, de a szolgáltatásuk színvonala elfogadhatónak minősüljön.

A tulajdonra vonatkozó rendelkezések

A 3. §-hoz

A Ptk. 172. §-a szerint - amennyiben történy másként nem rendelkezik - a vasutak az állam kizárólagos tulajdonában vannak. A Javaslat az állam kizárólagos tulajdonába tartozó vagyontárgyak körét konkretizálja annak kimondásával, hogy az országos közforgalmú vasúti pálya és tartozékai az állam kizárólagos tulajdonába, a helyi közforgalmú vasúti pálya és tartozékai pedig - törzsvagyonként - a települési önkormányzatok, a fővárosban a fővárosi önkormányzat tulajdonába tartoznak. A Javaslat ezzel a megoldással elsősorban a nem alaptevékenységhez tartozó területen (pl. építés, javítás, vendéglátás stb.) széles teret nyit a privatizációs gazdaságpolitikának. A saját használatú vasút pályája, az iparvágány, az üzemi vágány, az üzemi létesítmény, továbbá a vasúti jármű tulajdonjogát ugyanis bármely természetes vagy jogi személy, jogi személyiség nélküli szervezet megszerezheti.

Állami és önkormányzati feladatok

A 4-5. §-hoz

A Javaslat 4. és 5. §-a a vasúti közlekedéssel összefüggő állami és önkormányzati feladatokat határozza meg. E feladatokat és az azok ellátásával kapcsolatos konkrét tennivalókat a Javaslat egyéb rendelkezései és - részben - más jogszabályok részletezik.

A tételesen megfogalmazott feladatok egyrészt állami irányítási funkciók, állami, illetve önkormányzati tulajdonosi feladatok és az ágazatirányítási feladatok. Kiemelésre érdemes ezek közül a vasúti közlekedés egészét érintő koncepciók köre, melynek szoros illeszkedése az Országgyűlésnek bemutatott közlekedéspolitikához vállalati keretek között nem valósítható meg. Erősítik ezt a követelményt az országos közforgalmú vasutak egységes hálózati rendszerben történő működtetéséből fakadó előnyök.

Az állam és az önkormányzatok feladata, hogy a rendelkezésükre álló anyagi eszközökkel biztosítsák a vasúti pályák és tartozékaik működtetését. A közszolgáltatási tevékenységből eredően az állam - jogszabályi előírás alapján - fogyasztó árkiegészítést folyósít, illetve az önkormányzat kiegészíti a bevételeket.

Az országos közforgalmi vasutaknak - stratégiai jellegüknél fogva - békeidőben is teljesíteni kell az ország sévdelmével kapcsolatos felkészülési, szállítási és egyéb védelmi jellegű feladatokat. A Javaslat ezt a kötelezettséget az állami feladatok között jeleníti meg.

A helyi közforgalmú vasutak méretei jelentősen eltérnek az országos közforgalmú vasutaktól. Az általuk kiszolgált települések szempontjából azonban közel azonos követelmények és feladatok fogalmazhatók meg a tulajdonos - önkormányzatok - oldaláról. A helyi közforgalmú vasutak - egységes elvek alapján történő - ágazatirányítási feladatai a vasúti ágazatért felelős miniszter hatáskörébe tartoznak.

Az állami és önkormányzati tulajdon működtetése

A 6-7. §-hoz

A Javaslat szerint az állami és önkormányzati tulajdon működtetése alapvetően a vasúti pályának és tartozékainak a pályavasút használatba adásával valósul meg. A használatba adást a Javaslat szerződéses formához köti és egyúttal meghatározza annak legfontosabb tartalmi elemeit, mind az állami, mind az önkormányzati tulajdonú vasút használatbaadására vonatkozóan.

A vasúti alaphálózat működtetésének szerződéses formája megfelel az Európai Gazdasági Közösségnek a vasutak egységes és liberalizált üzemeltetésére vonatkozó ajánlásainak. A Javaslatban körvonalazott szerződés tartalmában és fő vonásaiban illeszkedik a nyugat-európai vasutak gyakorlatához.

A szerződésből fakadó kölcsönös pénzügyi kötelezettségek meghatározásához pontosan, tételesen ismerni kell a pályavasút vagyonát. Ezt az elhatárolást az EK ajánlásai alapján kell a szerződésben részletezni.

Ugyancsak az európai gyakorlatnak megfelelően kezeli a Javaslat a pályahasználati díj kiszámításának kérdéseit. Ez a díj teljesítményfüggő, tehát alkalmas arra, hogy adott esetben más vasutak is igénybe vegyék az állami pályahálózatot.

A koncesszió

A 8. §-hoz

A koncesszió jogintézményének a vasutak területén történő alkalmazása a fejlesztési célok gyorsabb realizálásának, a személyszállítási és árufuvarozási tevékenység hatékonyabb gyakorlásának egyik lehetséges feltételét teremti meg.

A közforgalmú vasút működtetése és azon a személyszállítás, az árufuvarozás színvonalának emelése mindenekelőtt a meglévő gazdálkodó szervezet feladata. Erre való tekintettel a Javaslat a miniszternek, illetőleg az önkormányzat képviselő testületének a koncesszionálás lehetőségét csak abban az esetben biztosítja, ha a pályázat kiírása előtt a gazdálkodó szervezetet e feladat ellátására előzetesen felhívta. Természetesen a fejlesztést a pályavasút, a vállalkozó vasút vagy a vasúti társaság is kezdeményezheti, nyilatkozva arról, hogy a fejlesztést maga vállalja, vagy koncessziós pályázat kiírását kéri.

A Javaslat a vasúti koncessziós pályázatok kiírására, elbírálására, valamint koncessziós szerződések megkötésére vonatkozó ágazati rendelkezéseket foglalja össze. E körben a koncessziós tevékenység gyakorlását kizárólag részvénytársasági formában teszi lehetővé. A vasúti pálya létesítésére az üzemeltetésre vállalkozó jogosult számára - mintegy a létesítés és üzemeltetés ellentételeként - a Javaslat biztosítja az egyébként önállóan is koncesszionálható közforgalmú vasúti személyszállítási és árufuvarozási tevékenység ellátásának lehetőségét.

Nem képez koncesszió tárgyát a múzeumvasút, a sikló, és a függőpálya, valamint a sajáthasználatú vasút működtetése, továbbá az azon végzett személyszállítás, árufuvarozás.

Vasúti közlekedés biztonsága

A 9. §-hoz

A vasút veszélyes üzem. A vasúti közlekedésben fokozott mértékben jelentkezik az élet- és vagyonbiztonság veszélyeztetettsége. A rendelkezések célja - a közlekedésbiztonságot megalapozó funkción kívül -, hogy az üzembentartó számára irányt mutasson a vasúti közlekedés műszaki színvonalának emelésére, a nyugat-európai fejlettebb technikák és gazdaságosabb üzemeltetési módok elterjesztésére. A Javaslat a vasúti közlekedés biztonságára vonatkozó további alapvető szabályok megalkotására a minisztert hatalmazza fel, de a részletes belső szabályok kiadására - hatósági jóváhagyással - az üzembentartót is feljogosítja.

A Javaslat a vasúti közlekedés biztonságának szabályozásánál azt vette alapul, hogy a jogok gyakorlásának és a kötelezettségek teljesítésének nagy része az üzembentartó feladatkörébe tartozik. Lényegében ezzel azonos megfontolásból az EK irányelvek vonatkozó rendelkezése a biztonsági szabványokra és azok alkalmazásának szükségességére hívja fel a figyelmet.

Hatósági jogkör

A 10. §-hoz

A Javaslat a hatósági jogkör gyakorlására vonatkozó szabályokat lényegében a hatályos jogszabályok alapján határozza meg. Új elemként jelenik meg a Javaslatban a közlekedési hatóság bírságolási jogköre, amely azonban a vasúti létesítmények és berendezések engedély nélküli, vagy az engedélytől eltérő megvalósítására vagy átalakítására korlátozódik. A Javaslat a közlekedési hatóság ellenőrzési jogkörét kiterjeszti a vasúti pályák és tartozékaik, az üzemi létesítmények és a vasúti járművek üzem- és forgalombiztos állapotának ellenőrzésére és szabálytalanság észlelése esetén utasítási, illetőleg bírságolási jogkört az eljáró közlekedési hatóságnak.

A Javaslat a vasúti pályák és tartozékaik létesítésével, átalakításával, használatbavételével és megszüntetésével kapcsolatos kérelmek elintézési határidejét meghosszabbítja és az elintézésre 60 napos határidőt állapít meg. Ennek indokául az szolgál, hogy ezek az ügyek rendszerint más szakhatóságok közreműködésével oldhatók meg és így a hatályos jogszabályban megállapított elintézési határidők - az esetek többségében - nem tarthatók.

A vasúti szolgáltatások

A 11. §-hoz

A Javaslat a vasúti társaság által végzett szolgáltatásra a Polgári Törvénykönyvnek a szerződésre vonatkozó szabályait, ezen túlmenően a személyszállítás szerződésre a vállalkozási szerződés; az árufuvarozási szerződésre a fuvarozási szerződés szabályait rendeli alkalmazni. Egyúttal felhatalmazza a kormányt a személyszállítási és az árufuvarozási szerződés lényeges elemeinek, a minőségi követelmények meghatározására. A szakmai szabályok rendeletbe történő kiadására a minisztert jogosítja fel.

A 12. §-hoz

A Javaslat a vasúti társaság által nyújtott szolgáltatások közül a menetrend alapján végzett helyi és a helyközi személyszállítást minősíti közszolgáltatási tevékenységnek. E tevékenységekre a Javaslat szerződéskötési kötelezettséget ír elő a vállalkozó vasút, vasúti társaság terhére.

A Javaslat szerint a közszolgáltatási tevékenység körén belül elkülönülő alapellátásról szerződésben kell intézkedni. Az alapellátás köre, mértéke változó tartalmú lehet. Ezért az általános rész a 4. §-a (1) bekezdésének l) pontjában és az 5. § (1) bekezdésének g) pontjában már utal a Javaslat arra, hogy az állam, illetve az önkormányzat a költségvetéséből kiegészíti az alapellátásból származó bevételeket. A jelen rendelkezések arról intézkednek, hogy az alapellátás mértékéről és ehhez kapcsolódóan a kiegészítés költségvetési vonzatairól a Javaslat 6-7. §-ai szerint kötött megállapodások részeként intézkedni kell.

Fontos érdek fűződik a közforgalmú vasúti személyszállítások menetrendszerűségéhez és ahhoz, hogy a menetrendet az utazóközönség kellő időben megismerhesse. Erre figyelemmel a közforgalmú vasutak menetrend készítési, és az azok közzétételére irányuló kötelezettségét a hatályos vasúti törvény is előírja. A Javaslat e vonatkozásban jelentős előrelépést és garanciális szabályokat tartalmaz azzal, hogy a menetrend fogalmi meghatározásában egyszersmind annak nélkülözhetetlen tartalmi elemeit is megjeleníti. Előírja továbbá, hogy a közszolgáltatást nyújtó vállalkozónak a menetrendet jóvá kell hagyatnia.

A Javaslat rendelkezései lényegében megfelelnek az EK irányelvekben foglalt követelményeknek azzal együtt, hogy a közszolgáltatások körét az irányelvek szélesebben határozzák meg. Idetartozónak minősítenek ugyanis minden olyan tevékenységet, amelynek végzésére a vasúti társaság nemzetgazdasági vagy más állami megfontolásból köteles, és a szolgáltatás piaci viszonyok között rentábilisan nem látható el.

Idegen ingatlan használata

A 13. §-hoz

A tulajdon használatának közérdekből történő korlátozása jogrendszerünk ismert intézménye. Ilyen korlátozást tartalmaz a hatályos vasúti törvény is, amely - tűrési kötelezettség meghatározásával - lehetővé teszi a vasutat üzembentartók számára, hogy a pályák mellett fekvő ingatlanokon a vasúti közlekedést, illetőleg annak biztonságát elősegítő eszközöket helyezzen el, és a szabad kilátást akadályozó fákat, bokrokat, stb. eltávolítsa. Az elhelyezés, a javítás és a karbantartás a környezet- és természetvédelmi érdek figyelembevétele mellett történhet. Ezeket a rendelkezéseket veszi át a Javaslat azzal, hogy a tulajdonosoknak a korlátozás közben okozott kár esetére kártérítési igény érvényesítésének lehetőségét biztosítja.

Ezektől némileg eltér az erősáramú vezetékek és tartószerkezetük idegen ingatlanra történő elhelyezésének a szabályozása. Amennyiben ilyenek elhelyezésére idegen ingatlanon vasútüzemi érdekből kerül sor, erre a villamosenergia fejlesztéséről, átviteléről és elosztásáról szóló 1962. évi IV. törvény és végrehajtási rendelkezései az irányadók.

A vasút munkavállalói

A 14. §-hoz

A vasúti forgalom zavartalan, biztonságos lebonyolításában a műszaki előírások maradéktalan betartása mellett fontos szerepe van a forgalmat kiszolgáló személyzetnek. A Javaslat erre figyelemmel meghatározza, hogy a vasúti forgalom közvetlen ellátásában csak az vehet részt, aki a jogszabályban meghatározott képesítéssel rendelkezik és az egészségügyi alkalmasság követelményeinek megfelel.

Előírja, hogy a közforgalmú vasút munkavállalója egyenruha (formaruha) viselésére kötelezhető, ez a kötelezettség természetesen egyidejűleg a munkavállaló részére jogosultságot is teremt az egyenruha (formaruha) juttatására.

A továbbiakban a Javaslat - a hatályos törvény rendelkezéseivel összhangban - rendelkezik a vasút munkavállalóit, nyugdíjasait és ezek igényjogosult hozzátartozóit megillető kedvezményekről.

Az egyenruha (formaruha), az utazási- és fuvarozási kedvezmény igénybevételének szabályait a miniszter írja elő rendeletben.

Ugyancsak fenntartja a Javaslat a már több mint száz éve elkülönülten működő vasútegészségügyi szervezetet, amelynek keretén belül a vasutas biztosítottak gyógyító-megelőző és teljeskörű üzemegészségügyi ellátásra, továbbá közegészségügyi és járványügyi szolgáltatás igénybevételére jogosultak. A vasutas biztosítottak személyi körét és jogosultságuk mértékét a közlekedési, hírközlési és vízügyi miniszter a népjóléti miniszterrel egyetértésben rendeletben állapítja meg.

Fogalommeghatározások

A 15. §-hoz

A Javaslatban szereplő fogalommeghatározások a törvényben leggyakrabban használt fogalmak tartalmát jelenítik meg, megkönnyítve ezzel a Javaslat értelmezését és segítve annak gyakorlati alkalmazását.

-----STARTING---POINT---VEGE---

Vegyes és záró rendelkezések

A 16-17. §-hoz

A Javaslat alapján a mintegy száz éve külön törvénycikkekkel létrehozott Győr-Sopron Ebenfurti Vasút Rt. és a Fertő Vidéki Helyi Érdekű Vasút Rt. - néhány tételesen felsorolt rendelkezés kivételével - a vasúti törvény hatálya alá tartozik és országos közforgalmú vasútnak minősül. E részvénytársaságok vasúti pályái és azok tartozékai a részvénytársaságok tulajdonában vannak, az őket létesítő törvénycikkek tételes rendelkezéseire és az osztrák részvételre tekintettel. Az állami tulajdon mértékének megállapításánál ezért az említett törvénycikkek is irányadók.

Az állami erdei vasút menetrend szerinti személyszállítási tevékenysége közszolgáltatásnak minősül.

A törvény értelmében az egységes vasútegészségügyi szervezet, illetve a vasutas nyugdíjfolyósító szerv munkavállalóit megilleti az utazási- és fuvarozási kedvezmény, illetve az egészségügyi szolgáltatás.

A Javaslat a törvény hatálybalépésével egyidejűleg hatályukat vesztő jogszabályok felsorolását tartalmazza.