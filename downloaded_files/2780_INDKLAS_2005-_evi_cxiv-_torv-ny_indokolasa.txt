2005. évi CXIV. törvény indokolása

a kisebbségi önkormányzati képviselők választásáról, valamint a nemzeti és etnikai kisebbségekre vonatkozó egyes törvények módosításáról

-----STARTING---POINT---ALTALANOS--- 

A nemzeti és etnikai kisebbségek jogairól szóló 1993. évi LXXVII. törvény (a továbbiakban: Nekt.) elfogadása óta immáron több mint egy évtized telt el. A Nekt. elfogadásának időpontjában többek között azt a jogpolitikai célt hordozta, hogy a formálódó demokratikus intézményrendszer a kisebbségi önkormányzatokkal kiegészülhessen, s ennek eredményeként a helyi, valamint az országos szinten megválasztott kisebbségi önkormányzatok működésüket megkezdhessék.

Az akkori jogalkotói elképzelés a hangsúlyt felismerhetően az említett intézményrendszer létrehozására helyezte, némileg háttérbe szorítva - nem utolsósorban a gyakorlati tapasztalatok hiánya miatt is - a működés feltételeinek részletes kimunkálását. Mára, közjogi és társadalomszociológiai értelemben is megérett a magyar demokrácia arra, hogy a törvényhozó a nemzeti és etnikai kisebbségeknek mint államalkotó tényezőknek a közjogi státuszát - az új évezred és az egységesedő Európa kihívásaival összhangban - a tárgykörre irányadó szabályozás átfogó módosításával korszerűsítse.

A szabályozás módosításának elkerülhetetlenségét sajnos a negatív tapasztalatok is megerősítik. Mára egyértelműen bizonyosságot nyert, hogy a kisebbségi önkormányzatok megalakulása kapcsán a jogi szabályozás tetten érhető hiányosságai súlyos visszaéléseket tesznek lehetővé. Az intézményesített kisebbségi önkormányzati rendet megkerülve, azt kiüresítve olyan illegitim tendenciák bukkantak fel, amelyeket a jog eszközével is kezelni kell. E nemkívánatos jelenségek lényege abban foglalható össze, hogy a választásokon olyanok vettek részt, illetőleg jutottak önkormányzati pozícióhoz, akiknek semmi közük sincs az adott kisebbséghez.

A kialakult helyzetmegítélést illetően széles körű egyetértés jött létre a parlamenti pártok között, amelyet az Országgyűlés 30/2003. (III. 27.) OGY határozatának meghozatala is bizonyít. E határozatában az Országgyűlés - kifejezvén a nemzeti és etnikai kisebbségek iránti felelősségérzetét és elkötelezettségét - felkérte a Kormányt, hogy vizsgálja felül a Nekt.-t, valamint a kisebbségi önkormányzatok választásának anyagi jogi szabályait és a választási eljárásról szóló 1997. évi C. törvényt (a továbbiakban: Ve.).

A törvény a hivatkozott országgyűlési határozatban foglaltaknak kíván eleget tenni. A szabályozás korszerűsítése kapcsán a kiemelt prioritások a következőkben összegezhetők:

A törvény személyi hatálya a magyar állampolgárokra terjed ki, következésképpen a nemzeti és etnikai kisebbségek önkormányzatainak megválasztásában is kizárólag magyar állampolgárok vehetnek részt.

A kisebbségi névjegyzék vezetése a helyi választási iroda vezetőjének hatáskörét képezi, nem kerül sor tehát a kisebbségek képviselőiből álló kisebbségi névjegyzék bizottság felállítására.

Jelöltet csak a törvény hatályba lépésekor már bejegyzett kisebbségi szervezetek állíthatnak, a 2006. évi választásokat követően pedig csak a választás kitűzésekor már három éve bejegyzett szervezetek, abban az esetben, ha alapszabályukban legalább három éve rögzített célként szerepel a nemzeti és etnikai kisebbségek képviselete.

A települési önkormányzati képviselők választására az önkormányzati általános választás napján kerül sor, míg a megyei és az országos kisebbségi önkormányzat tagjainak megválasztására az általános önkormányzati választást követő év márciusában.

A települési önkormányzatok választásán a kisebbségek részére biztosított kedvezmények megszűnnek, nem kerülhet sor a települési kisebbségi önkormányzat kisebbségi települési önkormányzattá történő átalakulására.

-----STARTING---POINT---RESZLETES---

I. fejezet

Kisebbségi önkormányzati képviselők választása

Az 1. §-hoz

A törvény - a Nekt.-t módosító szabályozással összhangban - települési szintű, területi szintű és országos szintű önkormányzatok létrehozását teszi lehetővé. A települési önkormányzatok körébe a települések kisebbségi önkormányzatai mellett a fővárosi kerületek kisebbségi önkormányzatai, a területi kisebbségi önkormányzatok körébe a megyei és a fővárosi kisebbségi önkormányzat tartoznak.

A 2. §-hoz

Az Alkotmány 2002. decemberében történő módosítása következtében az Alkotmány 70. § (1) bekezdéséből 2004. május 1-jei hatállyal kikerül a nemzeti és etnikai kisebbségek önkormányzatainak választására vonatkozó, minden állampolgárt megillető választójog, ezért a nemzeti és etnikai kisebbségek választásán a választójogosultság feltételeit a kisebbségi önkormányzati képviselők választásáról szóló törvényben kell meghatározni.

A törvény egységes szabályozást tartalmaz az aktív és a passzív választójog tekintetében. E szerint a választójog egyik feltétele a Nekt.-ben meghatározott valamely nemzeti és etnikai kisebbséghez tartozás. A választójog gyakorlásához szükséges, hogy a választópolgár a nemzeti és etnikai kisebbséghez tartozását kinyilvánítsa, és magyar állampolgár legyen..

Másik feltétel, hogy a kisebbségi önkormányzati képviselők választásán azok vehessenek részt, akik a helyi önkormányzati képviselők és polgármesterek választásán választójoggal rendelkeznek.

A negyedik feltétel az, hogy a választópolgár szerepeljen a kisebbségi választói névjegyzéken. Ez lehetővé teszi, hogy csak olyan személyek vegyenek részt a választáson, akik valóban választójoggal rendelkeznek.

A törvény deklarálja, hogy mind az aktív, mind a passzív választójog gyakorlása a kisebbségi választópolgár szabad elhatározásán alapul, így lehetőséget teremt a választáshoz való jog feltétlen érvényesíthetőségére, de nem jelent jogi kötelezettséget a szavazásra.

Az aktív és passzív választójog gyakorlása szempontjából jelentős különbség, hogy míg az aktív választójog a lakóhelyhez kötött, addig a passzív választójog tekintetében ilyen korlátozás nincs. A törvény ezzel lehetővé teszi, hogy a kisebbségi választópolgárok olyan személyeket választhassanak kisebbségi önkormányzati képviselőjükké, aki véleményük szerint a legalkalmasabb a feladat ellátására.

A 3. §-hoz

A kisebbségi önkormányzati képviselők választása négyévenként, a helyi önkormányzati képviselők és polgármesterek általános választásának napján kerül megtartásra. A kisebbségi önkormányzat képviselő-testületének (közgyűlésének) megbízatása a szavazás napján, a választás eredményével keletkezik, illetőleg a következő választás napjával szűnik meg. E szabályozás az önkormányzat működésének folyamatosságát hivatott biztosítani.

A 4. §-hoz

A települési kisebbségi önkormányzati képviselők választásán a település egésze egy választókerületet képez.

Az 5. §-hoz

A nemzeti és etnikai kisebbségek településszintű képviseletére akkor van csak szükség, ha az adott településen megfelelő számú kisebbség él. Ennek megfelelően a törvény csak akkor engedi a választás megtartását, ha a kisebbségi választói névjegyzékbe vett választópolgárok száma alapján bizonyított a kisebbség jelenléte a településen.

A 6. §-hoz

A települési kisebbségi önkormányzat képviselő-testületének száma 5 fő. Ez a szám elegendő ahhoz, hogy a testület működőképes legyen és a helyi érdekviszonyok abban tükröződhessenek, továbbá biztosítja azt is, hogy a testület hatékonyan működhessen.

A 7. §-hoz

A települési kisebbségi önkormányzati képviselők választásán a jelölt lehet a jelölő szervezet jelöltje. A jelölő szervezet fogalma a 26. §-ban található.

Az országgyűlési és az önkormányzati választásokhoz hasonlóan - a kisebbségi választópolgárok érdekeinek hatékonyabb megvalósítása céljából - a törvény lehetővé teszi közös jelölt állítását.

A jelöltség elnyeréséhez az szükséges, hogy a kisebbségi választópolgárok közül legalább öten ajánlásukkal támogassák a jelöltet. Ez biztosítja annak lehetőségét, hogy minimális számú kisebbségi választópolgár (30 fő) esetén is mindenképp legyen lehetőség arra, hogy az ajánlásokat a jelöltek megszerezzék, és így - mert a választást csak akkor lehet megtartani, ha legalább 5 jelölt van - a képviselő-testület minden helye betölthető legyen.

A 8. §-hoz

A települési kisebbségi önkormányzat választásánál az úgynevezett kislistás szabályok kerülnek alkalmazásra, amelyben minden választópolgár annyi szavazattal rendelkezik, amennyi a megválasztható képviselők száma.

A 9-11. §-hoz

A választás eredményes, ha öt vagy annál több jelölt kap érvényes szavazatot. Ha ennél kevesebb, a választás eredménytelen.

Szavazategyenlőség esetén a mandátumhoz jutó jelölt sorsolással kerül kiválasztásra.

Mivel a szavazatot nem kapott jelöltet egyik kisebbségi választópolgár sem támogatta, a törvény úgy rendelkezik, hogy ez a jelölt nem szerezhet mandátumot.

A települési kisebbségi önkormányzat képviselője mandátumának megszűnése esetén - az 5. §-sal összhangban - nincs lehetőség időközi választás megtartására, hanem a választáson a szavazatszám szerinti sorrendben következő jelölt szerzi meg a mandátumot. Ha nincs ilyen jelölt, vagy a soron következő jelölt nem kapott egy szavazatot sem, a mandátum betöltetlen marad, ám a települési kisebbségi önkormányzat képviselő-testülete tovább működhet a Nekt.-ben meghatározott létszámig.

A területi kisebbségi önkormányzati képviselők választása

A 12. §-hoz

A területi kisebbségi önkormányzati képviselőket - közvetett úton - a települési kisebbségi önkormányzati képviselők - elektorok - választják.

A 13. §-hoz

A területi képviselők megbízatása a következő választásig tart.

A 14. §-hoz

A nemzeti és etnikai kisebbségek területi szintű képviseletére akkor van csak szükség, ha az adott megyében vagy a fővárosban megfelelő számú kisebbség él. Ennek megfelelően a törvény csak akkor engedi a választás megtartását, ha a megye, illetőleg a főváros összes, a 2. §-ban meghatározott feltételeknek megfelelő településéből, illetőleg fővárosi kerületéből legalább tíz településen települési kisebbségi önkormányzati választást tűztek ki.

A 15. §-hoz

A területi kisebbségi önkormányzat képviselő-testületének száma 9 fő. Ez a szám elegendő ahhoz, hogy a testület működőképes legyen és a megyei, illetőleg a fővárosi érdekviszonyok abban tükröződhessenek, továbbá biztosítja azt is, hogy a testület hatékonyan működhessen.

A 16. §-hoz

A magyar választási rendszer hagyományainak megfelelően a törvény zárt lista állítását teszi lehetővé.

A területi kisebbségi önkormányzat képviselő-testületének választásán a listaállítás feltétele az, hogy az elektorok legalább 10%-át állítsa az adott megyében, illetőleg a fővárosban.

A törvény a színre szín elvét érvényesíti, mikor kimondja, hogy 10%-nyi közös elektor alapján a jelölő szervezetek közös listát állíthatnak.

Elméletileg lehetséges, hogy a jelölő szervezetek listáin nincs annyi jelölt, amennyi a megválasztható képviselők száma. Ebben az esetben a területi kisebbségi önkormányzati választást nem lehet megtartani.

A 17. §-hoz

Az elektor - a magyar választójogi hagyományoknak megfelelően - csak egy listára szavazhat.

A 18-20. §-hoz

A törvény - az arányosság érdekében - törekszik arra, hogy a jelölő szervezetek olyan arányban részesüljenek a mandátumokból, mint amilyen arányban részesültek a szavazatokból. Ezt a célt szolgálja a mandátumkiosztás módszere és az, hogy mandátumszerzési küszöb nem kerül alkalmazásra.

A mandátumok kiosztása osztós módszerrel, a magyarországi önkormányzati választások során és a nemzetközi viszonylatban is gyakran alkalmazott módosított Sainte-Laguë formula segítségével történik.

A listákról az azon szereplő jelöltek a jelölő szervezetek által előzetesen bejelentett sorrendben szereznek mandátumot.

Ha a területi kisebbségi önkormányzat képviselőjének megbízatása megszűnik, a mandátumot a jelölő szervezet által megnevezett, a listán szereplő jelölt szerzi meg. A törvény célja, hogy betöltetlen mandátum csak a legvégső esetben jöhessen létre, ezért a törvény a listákon szereplő minden lehetséges jelöltet számba vesz a megszűnt mandátum betöltéséhez.

Az országos kisebbségi önkormányzati képviselők megválasztása

A 21. §-hoz

Az országos kisebbségi önkormányzati képviselők megválasztása szabályainak nagy része megegyezik a területi kisebbségi önkormányzati képviselők megválasztásának szabályaival, ezért a törvény ez utóbbi szabályok egy részét rendeli alkalmazni az országos kisebbségi önkormányzatok tagjainak megválasztására is. Az ezektől eltérő rendelkezéseket a törvény külön §-okban jeleníti meg.

A 22. §-hoz

A nemzeti és etnikai kisebbségek országos szintű képviseletére akkor van csak szükség, ha az országban megfelelő számú kisebbség él. Ennek megfelelően a törvény csak akkor engedi a választás megtartását, ha az ország összes, a 2. §-ban meghatározott feltételeknek megfelelő településéből legalább négy településen települési kisebbségi önkormányzati választást tűztek ki.

A 23. §-hoz

Az országos kisebbségi önkormányzat közgyűlése tagjainak száma differenciált annak függvényében, hogy az országban lévő települések számához viszonyítva mekkora arányban került sor települési kisebbségi önkormányzati választás kitűzésére. Ennek következtében az adott közgyűlés tagságának száma elegendő ahhoz, hogy a testület működőképes legyen és az országos érdekviszonyok abban tükröződhessenek, továbbá biztosítja azt is, hogy a testület hatékonyan működhessen.

A 24. §-hoz

Elméletileg lehetséges, hogy a jelölő szervezetek listáin nincs annyi jelölt, amennyi a megválasztható közgyűlési tagok száma. Ebben az esetben az országos kisebbségi önkormányzati választást nem lehet megtartani.

A 25. §-hoz

Ha közgyűlés létszáma az eredeti létszám fele alá csökken, akkor időközi választást kell tartani.

A 26. §-hoz

Az egyértelműség kedvéért a törvény leszögezi, hogy az egyes rendelkezéseket minden kisebbség tekintetében külön-külön kell alkalmazni.

A törvény a könnyebb áttekinthetőség kedvéért olyan definíciókat is használ, amelyek fogalmi tartományát az értelmező rendelkezések között határozza meg.

II. fejezet

A Nekt.-t módosító rendelkezések

A 27. §-hoz

A törvény pontosítja a Nekt. preambulumának utolsó mondatát, hangsúlyozva azokat a nemzetközi kötelezettségvállalásokat, amelyek a Magyar Köztársaságot nemzetközi kapcsolataiban a nemzeti és etnikai kisebbségek vonatkozásában szem előtt tart és a belső jogi normák kialakításánál érvényesíteni kíván a jövőben is. A nemzetközi jogi kötelezettségek alapján kiemelést érdemel itt az 1999. évi XXXIV. törvénnyel kihirdetett, az Európa Tanács Nemzeti Kisebbségek Védelméről szóló Keretegyezménye, továbbá az 1999. évi XL. törvénnyel kihirdetett Regionális vagy Kisebbségi Nyelvek Európai Kartája.

A 28. §-hoz

A Nekt. hatálya kiterjed mindazon a Magyar Köztársaság területén lakóhellyel rendelkező magyar állampolgárokra, akik valamely kisebbséghez tartozónak vallják magukat, és e személyek közösségeire is. A kisebbségek részéről felmerült legitim igény alapján - a jövőben a kisebbségi jogok gyakorlásában jogszerűen vehetnek részt mindazok a kisebbségi közösséghez tartozó személyek, akik lakóhellyel rendelkeznek, az ország területén életvitelszerűen tartózkodnak és kisebbségi kötődésüket kinyilvánítják.

A 29. §-hoz

A törvény - az egyenlő bánásmódról és az esélyegyenlőség előmozdításáról szóló 2003. évi CXXV. törvényben megfogalmazott közjogi zsinórmértéket követve - általános tilalmat fogalmaz meg az egyenlő bánásmód követelményének megsértése tekintetében. Ez a törvényi hivatkozás több olyan diszkriminatív bánásmódot nevesít, amely az Alkotmány 70/A. §-ában csak általános tilalomként, ún. generálklauzulában szerepel. Ilyenformán a nemzeti és etnikai kisebbségek vonatkozásában is az egyenlő bánásmód követelményének megsértéseként érhető tetten - többek között - a közvetlen vagy a közvetett (rejtett) hátrányos megkülönböztetés, a zaklatás, a jogellenes elkülönítés, a megtorlás, vagy éppen az ezekre adott utasítás is.

A 30. §-hoz

A Magyar Köztársaság tilalmaz és fenntartás nélkül elítél minden olyan magatartást, amely az emberek, népek, azok egyes csoportjainak beolvasztására vagy éppen szegregációjára irányul, illetőleg ezeket eredményezi, és amelyek a jogállami büntetőjog értelmében súlyos bűntettnek (genocídium, apartheid) minősülnek. Ezért a törvényhozónak - külpolitikai, nemzetközi jogi kötelezettségvállalásaiból is eredően - pontosítani kell a Nekt.-t a törvényben leírtak szerint oly módon, hogy az etnocídium valamennyi elkövetési magatartása a Nekt. 4. §-ában meghatározott alapelvi tilalom alá essen.

A 31. §-hoz

A törvény meghatározza a kisebbségi önkormányzati szinteket; biztosítja a nemzeti és etnikai kisebbségeknek, hogy a jövőben megyei szinten is létrehozzák a kisebbségi önkormányzati választások alkalmával demokratikusan működő önkormányzataikat.

A kisebbségi önkormányzati választáson való részvétel feltétele - az identitás szabad vállalásának elvét követve -, hogy a választópolgár szerepeljen a kisebbségi névjegyzékben. A törvény értelmében a választópolgár egy választás alkalmával csak egy kisebbségi névjegyzékben szerepelhet.

Valamely kisebbség képviseletét az a választópolgár-jelölt vállalhatja, vagyis a passzív választójognak az a feltétele, hogy a jelölt szerepeljen a kisebbségi névjegyzékben. A törvény egyértelműsíti, hogy a képviseleti jog csak egy kisebbség esetében gyakorolható.

A 32. §-hoz

A törvényben meghatározott módosítások, új jogintézmények definícióit tartalmazzák. Ezt a törvényalkotói lépést az az igény alapozza meg, hogy a törvényben bevezetésre kerülő új jogintézmények tartalma világosan meghatározott legyen, és ennek alapján a törvény hatályba lépését követően a jogalkotás eszközével hosszú távon biztosítva legyen a Nekt.-hez kapcsolódó jogalkalmazói gyakorlat.

A 33. §-hoz

A törvény - érintetlenül hagyva a szabad identitásvállalás elvét - megfogalmazza, hogy törvény vagy a végrehajtására kiadott jogszabály az egyes kisebbségi jogok gyakorlását a jogosult nyilatkozatához kötheti. Ez a megoldás összhangban áll az Európa Tanácsnak a nemzeti kisebbségek védelméről szóló Keretegyezményéhez fűzött magyarázó megjegyzésekben foglaltakkal.

A 34. §-hoz

A törvény - pontosítva a hatályos Nekt.-t - alapelvként rögzíti, hogy kisebbséghez tartozó állampolgárnak jogában áll, hogy az identitás szabad vállalását is figyelembe véve, valamely kisebbséghez tartozását az országos népszámlálás alkalmával névtelenül megvallhassa.

A 35. §-hoz

Valamely elismert nemzeti vagy etnikai kisebbséghez való tartozás a törvény értelmében úgy is megnyilvánulhat, hogy az érintett természetes személy kérésére a hivatalos okmányt (ideértve az anyakönyvi okmányokat is) kétnyelvű formában kell kiállítani.

A 36. §-hoz

A törvény az egyéni jogok körében pontosítja a hatályos szabályokat, meghatározza, hogy a kisebbséghez tartozó állampolgárnak jogában áll az anyanyelvű művelődésben és oktatásban részt venni.

A 37. §-hoz

Figyelemmel arra, hogy a törvény kiemelkedő újítása, hogy a területi (megyei és fővárosi) kisebbségi önkormányzatok létrehozásának anyagi jogi feltételeit is meghatározza, pontosításra szorult az a kisebbségi közösségeket megillető jog, amely szerint a nemzeti és etnikai kisebbségek társadalmi szervezeteket, helyi és országos önkormányzatokat hozhatnak létre. A törvény hatályba lépését követően kisebbségek törvényi keretek között bármely szervezetet alakíthatnak.

A 38. §-hoz

A törvény - a társadalmi elvárással összhangban - keretjelleggel határozza meg, hogy a közszolgálati médiában (rádió és televízió) - külön törvény rendelkezései szerint önálló szervezeti keretek között és elkülönült költségvetéssel - biztosítani kell a kisebbségi műsorok rendszeres készítését, sugárzását és terjesztését. Ugyanitt bontja ki a törvény - a közoktatási jogszabályokkal megegyező terminológiát használva -, hogy a kisebbségi oktatás feltételeinek megteremtését a közösség kezdeményezheti: legyen szó akár a kisebbségi óvodai nevelésről, alap- és középfokú nevelésről és oktatásról, felsőfokú képzésről, akár pedig az országos kisebbségi önkormányzat által kezdeményezett kiegészítő kisebbségi oktatásról.

A 39. §-hoz

A törvény a közvetlen demokráciára alapozza a kisebbségi önkormányzatok létrehozását, ezért kimondja, hogy a kisebbségi önkormányzatot a választópolgárok a külön törvényben foglaltaknak megfelelően közvetlen választás útján hozhatják létre. A kisebbségi önkormányzatiság garanciális szabályait a törvény - lényegi tartalmukat tekintve - változatlanul hagyja. Ezek szerint egy kisebbség a településen csak egy kisebbségi települési önkormányzatot, illetve ennek hiányában csak egy települési kisebbségi önkormányzatot hozhat létre, nem érintve természetesen az érintett kisebbségnek azt a jogát, hogy megyei, fővárosi és országos kisebbségi önkormányzatot válasszon.

A törvényben az eddiginél jóval differenciáltabban kimunkált normák formájában helyet kaptak a kisebbségi önkormányzat megalakulására, megszűnésére, jogaira és kötelezettségeire, a képviselő-testület megbízatásának megszűnésére irányadó szabályok is. Szintén átgondoltabb formában kerül a törvény révén a Nekt.-be az a feladat- és hatásköri lista is, amelyek teljesítésére a települési kisebbségi önkormányzat, illetőleg a kisebbségi települési önkormányzat mandátumot kap a törvényhozótól. Külön nevesítést érdemelnek az új társulási jogok, továbbá a népi ülnökök megválasztását célzó eljárásában kapott szerepe a kisebbségi önkormányzatoknak.

A települési kisebbségi önkormányzat és a települési önkormányzat viszonyrendszerét is pontosítja a törvény. A települési önkormányzat köteles a kisebbségi önkormányzattal együttműködni, a működéshez szükséges infrastrukturális hozzáférést a kisebbségi önkormányzatnak - a rendelkezésre álló keretek között - térítés ellenében biztosítani.

A szükségszerű együttműködés egyik külön nevesített eseteként szabályozza a törvény, hogy a helyi közoktatás, a helyi sajtó, a helyi hagyományápolás és kultúra, valamint a kollektív nyelvhasználat kérdéskörében a kisebbségi lakosságot e minőségében érintő helyi önkormányzati rendeletet a képviselő-testület csak az e lakosságot képviselő települési kisebbségi önkormányzat egyetértésével alkothatja meg.

A törvény kimondja azt is, hogy kisebbségi intézmények vezetőinek felmentésére, illetve a vezetői megbízás visszavonására - ha nem a települési kisebbségi önkormányzat gyakorolja a kinevezési jogot -, továbbá a kisebbséghez tartozók képzésére is kiterjedő helyi önkormányzati döntés meghozatalára csak az érintett települési kisebbségi önkormányzat egyetértésével kerülhet sor. Kisegítő szabályként - a kisebbségek érdekét maximálisan szem előtt tartva - a törvény értelmében a települési kisebbségi önkormányzat hiányában az említett kérdésekben az adott kisebbség helyi egyesületének véleményét ki kell kérni.

A hivatkozott jogok figyelmen kívül hagyása esetén a települési kisebbségi önkormányzat kezdeményezésére a közigazgatási hivatal a szóban forgó döntést soron kívül megvizsgálja, és indokolt esetben jogorvoslatért a bírósághoz, illetve az Alkotmánybírósághoz fordulhat. Hangsúlyos biztosíték a törvényben az is, hogy a települési kisebbségi önkormányzat kezdeményezése a megtámadott döntés végrehajtására halasztó hatályú. Abban az esetben, ha a közigazgatási hivatal vezetőjének döntésével a kisebbségi önkormányzat nem ért egyet, a törvény biztosítja a közvetlen bírósághoz való fordulás jogát; azonban ilyen esetben a döntés végrehajtása nem kerül „ex lege” automatikusan felfüggesztésre.

A törvény pontos kategóriák szerint osztályozza települési kisebbségi önkormányzat feladatait: e szerint meghatározhatók kötelező feladatok, valamint önként vállalt feladatok. A kötelező feladatok alapvetően két nagy csoportba rendeződnek: a települési kisebbségi önkormányzat saját kezdeményezésére a helyi önkormányzat által átruházott feladat- és hatáskörök, illetőleg a más kisebbségi önkormányzat által átruházott feladat- és hatáskörök csoportjába.

Ezeken kívül a települési kisebbségi önkormányzat a rendelkezésére álló források keretei között önként vállalt feladatot láthat el, így például a kisebbségi oktatás és nevelés, a helyi írott és elektronikus sajtó, a hagyományápolás és közművelődés területén is. A települési kisebbségi önkormányzat a kötelező és önként vállalt feladatainak ellátására intézményt - ideértve az intézményátvételt is -, gazdasági társaságot, más szervezetet alapíthat, kinevezi ezek vezetőit, illetve gyakorolja a külön jogszabály szerinti alapítói jogokat.

Fontos megszorító szabály a törvényben, hogy a települési kisebbségi önkormányzat csak olyan gazdálkodó szervezetet alapíthat vagy olyan működésében vehet részt, ahol felelőssége nem haladja meg a vagyoni hozzájárulásának mértékét, és vállalkozása a kötelező feladatainak ellátását nem veszélyeztetheti.

A törvény kimerítő felsorolás keretében rendezi azokat a hatásköröket, amelyek gyakorlását a települési kisebbségi önkormányzat nem ruházhatja át. Az átruházás tilalmát azért indokolt a törvényalkotónak kimondania, mert az idetartozó kisebbségi önkormányzati döntések jellegüket tekintve a kisebbségi közösségi élet legfontosabb és legsajátosabb vetületeit képezik. Éppen ezért „kiüresedne” a kisebbségi önkormányzatiság, ha e tárgykörökben hozott döntés, és az azzal járó felelősség a megválasztott képviselőtől - a hatáskör-átruházás aktusával - elszakadna.

A törvény a települési kisebbségi önkormányzat működése folyamatosságának fenntartása érdekében részletezően kitér a képviselő-testületi működés legfontosabb elemeire: alakuló ülés, eskütétel, jegyzőkönyv minimális tartalma, a jegyzőkönyvezetés szabályai, a jegyzőkönyv és kapcsolódó iratanyagok törvényességi kontrollja, az ülés nyilvánossága, a határozathozatal formális és tartalmi rendje, feltételei.

A törvény szabályozza a települési kisebbségi képviselő jogait és kötelezettségeit, rendezi a megbízatás megszűnésének esetköreit. A kisebbségi képviselő státuszát érintő jelentős közjogi változást fogalmaz meg a törvény a mandátum megszűnését érintően. Új megszűnési okként lép hatályba az összeférhetetlenségi helyzet kimondása, továbbá a képviselő-testület feloszlása, feloszlatása. A képviselői státuszhoz kapcsolódik az a legitim elvárás, hogy a megválasztását követően a tisztségéhez tapadó törvényes kötelezettségét felelősségteljesen ellássa. Ennek az elvárásnak biztosítékaként a törvény megszűnési okként definiálja azt a tényállást, amikor a kisebbségi önkormányzati képviselő egy éven át nem vesz részt a képviselő-testület ülésén.

A kisebbségi önkormányzat működését, a helyi kisebbségpolitikai döntések előkészítését hivatott a törvénynek az a módosító rendelkezése szolgálni, hogy intézményesíti a kisebbségi önkormányzati bizottságokat. Ugyancsak az operatív döntéshozatalt és a folyamatos működés elveit segíti a törvény azzal a rendelkezéssel, amely - az önkormányzati elnöki tisztség mellett - lehetővé teszi a társadalmi megbízatású elnökhelyettes megválasztását a képviselők sorából.

A törvény egyik legfontosabb újdonsága a kisebbségi képviselőkre vonatkozó összeférhetetlenségi okok szabályozása. A törvény - igazodva a kisebbségi önkormányzatok sajátos rendeltetéséhez - nem veszi át mechanikusan az Öt.-ben szereplő összeférhetetlenségi okokat, hanem csak azokat a tényállásokat illeszti be a Nekt.-be, amelyek a demokratikus kisebbségi önkormányzatiság, valamint a kisebbségi önkormányzatok átlátható működésének fenntartásához elkerülhetetlenek.

A törvény magában foglalja a települési kisebbségi önkormányzat elnökének, elnökhelyettesének, képviselőjének, bizottsága elnökének és tagjának díjazására vonatkozó normákat is.

A törvény - a már több éve választott és működő fővárosi kisebbségi önkormányzat analógiájára - törvényi szinten intézményesíti a területi szintű kisebbségi önkormányzatok jogintézményét. Ezzel a megoldással kiküszöbölhető a középszintű kisebbségi önkormányzati szervezetrendszer féloldalassága. A korábbi szabályozás ugyanis lehetőséget biztosított a fővárosi önkormányzat létrehozására, de nem nyitotta meg az utat általános hatállyal a megyei szintű kisebbségi önkormányzatok megalakításához. A törvény szerinti területi szint bevezetése az előbb említett féloldalasságot kívánja kiküszöbölni. A törvény a felesleges ismétlések elkerülése érdekében nem részletezi a területi kisebbségi önkormányzatok működésére, feladataira, hatásköreire vonatkozó szabályokat, hanem kimondja, hogy a területi kisebbségi önkormányzatoknál a települési kisebbségi önkormányzatokra vonatkozó rendelkezéseket kell megfelelően alkalmazni. Meghatározza a speciális szabályokat. A területi szintű kisebbségi önkormányzat feladatköre - többek között - kiterjed települési (kerületi), illetőleg megyei (fővárosi) önkormányzat nemzeti és etnikai kisebbségi kollégiumi, középiskolai, szakiskolai ellátását biztosító feladat- és hatáskörök átvételének kezdeményezésére, a megyei önkormányzati rendeletek véleményezésére.

A 40-42. §-hoz

A törvény - az elmúlt tíz év közéleti és jogalkalmazói tapasztalatait, illetőleg konstruktív javaslatait összegezve - jelentős újításokkal egészíti ki a Nekt.-t az országos kisebbségi önkormányzat működését illetően. Bekerülnek a Nekt.-be az országos kisebbségi önkormányzat alakuló ülésére irányadó törvényi feltételek, az országos önkormányzat kizárólagos hatáskörévé válik a kisebbségi utónévre vonatkozó utónévjegyzék meghatározása, illetve a kisebbségi utónévre vonatkozó megkeresések elintézése.

A törvény pontosítást fogalmaz meg az országos kisebbségi önkormányzat létrehozásának alapfeltételeit illetően is. Rögzíti, hogy ugyanaz a kisebbség csak egy országos önkormányzat létrehozására jogosult, emellett azonban ex nunc hatállyal - keretjelleggel - biztosítja azt is, hogy több nemzeti és etnikai kisebbség közös, társult országos önkormányzatot hozzon létre.

Garanciális szempontból indokolttá vált annak rendezése is, hogy az országos kisebbségi önkormányzatot megillető feladat-, és hatáskörök milyen kisebbségi önkormányzati intézményekre ruházhatók át. A törvény e körben az országos kisebbségi önkormányzat elnökét, az országos kisebbségi önkormányzat bizottságát, valamint az országos kisebbségi önkormányzatok társulását nevesíti.

Az országos kisebbségi önkormányzat hivatala kulcsfontosságú szerepet tölt be az önkormányzat működtetésének biztosítása terén. Erre tekintettel vált szükségessé a jogállásának legalapvetőbb szabályait a törvényben meghatározni. A hivatal, mint önálló költségvetés szerv az országos kisebbségi önkormányzat megszűnése esetén is - a törvényben rögzített szigorú feltételek érvényesítése mellett - folytatja működését, gyakorolja a törvényi kivételként nem nevesített tulajdonosi, fenntartói és intézményműködtetési feladatokat. (Nevesített kivételek például a Nekt. szerinti hatáskörátadásból, közoktatási megállapodásból, illetőleg közoktatási és kulturális intézményfenntartói jogának átvételéből adódó feladatok.)

A hivatal csak azt a vagyont köteles a kisebbségi önkormányzat megszűnése okán a Magyarországi Nemzeti és Etnikai Kisebbségekért Közalapítvány ideiglenes kezelésébe adni, amelyek kezelésére a törvény kizárólag az (újonnan megalakuló) önkormányzatot jogosítja fel.

A Közalapítvány az új országos kisebbségi önkormányzatnak - a megalakulását követő 30 napon belül - számadási kötelezettség mellett visszaadja az átadott, illetőleg helyükbe lépett vagyontárgyakat és az iratanyagot. A teljes körű keretszabályozás elvét szem előtt tartva a törvény kimondja azt is, hogy a hivatal említett hatásköre az új országos kisebbségi önkormányzat megalakulástól számított 30 napon belül visszaszáll az országos kisebbségi önkormányzatra.

A törvény kitér az országos kisebbségi önkormányzat tisztségviselőinek, tagjainak a tiszteletdíját érintő szabályokra; meghatározza azt a törvényi maximumot, amelyben a tiszteletdíj az egyes kategóriák szerint megállapítható.

A törvény az országos kisebbségi önkormányzatot csak olyan kettős feltétel teljesítése mellett hatalmazza fel vállalkozási tevékenység folytatására, amelynek értelmében az önkormányzat tartozásaiért fennálló helytállási kötelezettsége nem haladhatja meg a vagyoni hozzájárulásának mértékét, és vállalkozása nem veszélyezteti a kisebbségi közügyek ellátását.

A törvény indokoltnak találta azt a szabályozási igényt is, hogy az országos kisebbségi önkormányzat gazdálkodási tevékenységét is - a prudens (óvatos, körültekintő, megbízható) gazdálkodás, az átlátható vagyoni helyzet biztosítása érdekében - rendezze. Következésképpen keretjelleggel meghatározza a tulajdonképpeni gazdálkodás alapelveit (hitelfelvétel, hitelfedezet, harmadik személyeknek nyújtható támogatás korlátai, a célhoz kötött eszközökkel való elszámolás stb.).

Ezt követően kiemelésre kerül, hogy a gazdálkodás biztonságáért az önkormányzat közgyűlése, a gazdálkodás jogszerűségéért pedig az önkormányzati közgyűlés elnöke tartozik felelősséggel. A törvény az Állami Számvevőszéknek ellenőrzési jogosítványt biztosít az állami költségvetés terhére nyújtott források, illetőleg az állam által ingyenesen átadott vagyon felhasználása tekintetében.

A törvény értelmében kötelező jelleggel intézményesítésre kerül a belső ellenőr, aki az országos kisebbségi önkormányzat és intézményei pénzügyi ellenőrzését végzi. Az országos kisebbségi önkormányzat szervezeti keretén belül pénzügyi bizottságot is létre kell hozni. A pénzügyi bizottság véleményének kikérése nélkül a közgyűlés nem határozhat az éves költségvetési tervezet, illetőleg a beszámoló elfogadásáról. Ezen kívül a pénzügyi bizottság feladata a törvényes gazdálkodás folyamatos figyelemmel kísérése, a pénzügyi kötelezettségvállalások megalapozottságának vizsgálata is.

A törvény bevezeti az országos kisebbségi önkormányzat képviselőjének - illetve vele közös háztartásban élő házas- vagy élettársának, valamint gyermekének - vagyonnyilatkozat-tételi kötelezettségét is. A kötelezettség teljesítésének határideje első ízben a megbízólevél átvételétől számított harminc nap, ezt követően pedig minden év január 31-e. A kötelezettség teljesítéséig az érintett a képviselői jogait nem gyakorolhatja. A vagyonnyilatkozatokat az önkormányzat kijelölt bizottsága tartja nyilván és ellenőrzi. A kormányzati antikorrupciós politikával összhangban a képviselő vagyonnyilatkozata - az ellenőrzéshez szolgáltatott azonosító adatok kivételével - nyilvános. Ezzel szemben a hivatkozott hozzátartozók vagyonnyilatkozata nem nyilvános, tartalmának megismerésére csak a kijelölt ellenőrző bizottság tagjai jogosultak. A vagyonnyilatkozattal kapcsolatos eljárás kezdeményezésére bárki jogosult, a vizsgálat hatásköre a kijelölt ellenőrző bizottság kizárólagos hatásköre, a döntési kompetencia pedig exkluzív jelleggel a közgyűléshez tartozik. A törvény szerint a vagyonnyilatkozat-tételi kötelezettség a 2006-os választást követően keletkezik.

A 43. §-hoz

A kisebbség helyi szószólója részt vehet a helyi önkormányzat képviselőtestület ülésén, és a tanácsnokkal azonos költségtérítésre jogosult.

A 45. §-hoz

A törvény elvi tételként hangsúlyozza - összhangban a hatályos nemzetközi szerződéses kötelezettségeinkkel -, hogy a magyar állam a magyarországi kisebbségek anyanyelvét közösség-összetartó tényezőként ismeri el, és ezzel összefüggésben aktív szerepet vállal, vagyis támogatja a kisebbségek által használt nyelv alkalmazását a kisebbségi nevelésben, oktatásban, a nevelési, oktatási intézmény fenntartóján alapuló megkülönböztetés nélkül.

A törvény - a kisebbségi oktatás speciális szabályai meghatározásának igényével - kitér arra is, hogy a kisebbséghez tartozó gyermek a szülője döntésétől függően anyanyelvű, illetve anyanyelvi (vagyis anyanyelven és magyar nyelven folyó) vagy magyar nyelvű nevelésben, oktatásban vehet részt. A törvény kimondja, hogy attól az évtől kezdve, amelyben a gyermek a tizennegyedik évét eléri - ha nem cselekvőképtelen -, a szülő a választási jogát gyermekével közösen gyakorolja.

A törvény értelmében, ha az érintett a kisebbséghez tartozó nyolc tanuló szülője kérte, és az óvodai csoport, iskolai osztály a közoktatási törvény rendelkezései alapján megszervezhető, akkor főszabályként a feladatellátásra köteles helyi önkormányzat köteles szervezni a kisebbségi óvodai nevelést, ugyanígy a kisebbségi iskolai nevelést és oktatást is. A törvény kisegítő szabályként fogalmazza meg azt is, hogy ha a tanulólétszám nem teszi lehetővé a kisebbségi oktatás egy településen belüli megszervezését, az érintett országos önkormányzat kezdeményezésére a megyei (fővárosi) önkormányzat köteles megteremteni a kiegészítő kisebbségi oktatás feltételeit.

A 46. §-hoz

A törvény a hatályos szöveghez képest pontosítja a cigány kisebbségi oktatásra vonatkozó szabályt, valamint a népismeret körébe tartozó ismeretanyag elsajátítását biztosító intézmények körét. Nevesítésre kerül a kisebbségi óvodai nevelés, az iskolai nevelés és oktatás.

A 47-48.§-hoz

A törvény normatíve rögzíti azt az oktatáspolitikai elvárást, hogy mind az anyanyelvű, mind az anyanyelvi kisebbségi oktatáshoz szükséges anyanyelvű pedagógusképzés, illetve továbbképzés állami feladat. Nemzetközi szerződés, illetve jogszabály által lefektetett feltételek teljesülése esetére pedig a törvény az ekvivalenciaklauzulájában szabályozza, hogy a kisebbséghez tartozó által az anyaországban szerzett egyetemi vagy főiskolai oklevél, továbbá az iskolai végzettséget vagy szakképzettséget tanúsító bizonyítvány a Magyar Köztársaságban szerzett megfelelő oklevéllel, bizonyítvánnyal egyenértékű.

A törvénynek mindazonáltal méltányos hozzáférést indokolt biztosítania a kisebbségi oktatás igénybevételére azoknak, akik nem tartoznak a kisebbségi oktatási intézmény által reprezentált nemzeti vagy etnikai kisebbséghez. A törvény ezért úgy rendelkezik, hogy a kisebbségi nevelési, oktatási intézményt az érintett kisebbséghez nem tartozók az előzetesen nyilvánosságra hozott felvételi, illetőleg beiratkozási szabályok szerint akkor vehetik igénybe, ha az intézmény az adott kisebbség igényeinek kielégítését követően még rendelkezik szabad férőhellyel.

Természetesen az alaptörvényben meghatározott hivatalos nyelv oktatása, átadása megalapozott közjogi elvárás, ennek okán erősíti meg a törvény, hogy a magyar nyelv oktatását - az elsajátításához szükséges óraszámban és színvonalon - a kisebbségi közoktatás keretében is biztosítani kell.

A 49. §-hoz

A törvény a Nekt. hatályos állapotához képest jelentősen megerősíti a nemzeti és etnikai kisebbségek - Alkotmányban deklarált - kulturális autonómiájából eredő jogosítványait. E jogok közül kiemelést érdemel, hogy a törvény hatályba lépésével az intézményt fenntartó helyi önkormányzat - megkeresésre - köteles átadni kisebbség országos önkormányzatának a kizárólag kisebbségi kulturális feladatot ellátó és az érintett kisebbség kulturális igényeit kielégítő kulturális intézmény fenntartói jogát.

Természetesen a törvényben egyúttal rendezni kellett azt az esetkört is, amikor több kisebbség kulturális, művelődési igényeit kielégítő intézményt érint a fenntartói jog átadása. A törvény ezt a kérdést olyan formában válaszolja meg, hogy a több kisebbség igényeit ellátó kulturális intézmény fenntartói joga a kisebbségek országos önkormányzatainak megállapodása alapján adható át a megállapodás szerinti országos önkormányzatnak vagy önkormányzatoknak.

A törvény e ponton is magában foglal egy garanciális szabályt azok kulturális jogainak védelme érdekében, akik nem tartoznak az érintett nemzeti vagy etnikai kisebbség(ek)hez: az adott kisebbséghez nem tartozó lakosság részére a kulturális törvényben előírt feladatok kötelező ellátását a felek a kulturális intézmény fenntartásáról készített megállapodásban rögzítettek szerint kötelesek biztosítani. A törvény leszögezi, hogy kulturális feladat átadásával együtt a feladat ellátását szolgáló ingó és ingatlan vagyont az átvevő birtokába és használatába kell adni. Az átadásnak ingyenesen kell megtörténnie, a használatba adás időbeli hatályát pedig a törvény úgy rendezi, hogy annak legrövidebb tartama tíz év. A törvény rendezi az intézmény fenntartásának átadásáról-átvételéről szóló megállapodás kötelező tartalmi elemeit.

A törvény teljes mértékben azonosul azzal az elvárással, hogy jogszabálysértés esetén lehetőséget kell teremteni a korábbi intézményfenntartói rend visszaállítására. Ezért a törvényhozó gondoskodott egy olyan szabály megalkotásáról, amelyre való közvetlen hivatkozással - a jogszabályi feltételek és kötelezettségek nem teljesülése esetén - a szakterületet ellátó és felügyelő államigazgatási szerv a bíróságnál kezdeményezheti a megállapodás felbontását és a szerződést megelőző eredeti állapot helyreállítását.

A módosítást megalapozó koncepció felvázolta azt a premisszát is, hogy a települési önkormányzat és a települési kisebbségi önkormányzat a források és költségek megosztásával eredményesen legyenek képesek a kulturális intézményt fenntartani. A törvény ezért nevesíti azt a lehetőséget, hogy a helyi önkormányzat és a kisebbségi önkormányzat - a helyi önkormányzatok társulásairól és együttműködéséről szóló törvény szerint - a kulturális intézmény közös fenntartására, közművelődési feladat közös ellátására megállapodást köthet.

A törvény az anyanyelvű könyvtári szolgáltatás révén a kisebbségi kulturális jogok egy másik aspektusát is bővíti: a kisebbség anyanyelvű irodalommal történő ellátását nyilvános könyvtári ellátás biztosítja. Azokon a településeken, ahol nincs a helyi önkormányzat által fenntartott települési könyvtár, a kisebbségi lakosság részére az anyanyelvű könyvtári ellátást a helyi önkormányzat a vonatkozó törvények szerint köteles biztosítani.

Az 50. §-hoz

A nemzeti és etnikai kisebbségek adminisztrációs ügyintézési lehetőségeinek könnyítését célozza a törvénynek az a rendelkezése, hogy azokon a településeken, ahol a kisebbséghez tartozó lakosság számaránya ezt indokolja, a helyi köztisztviselői és közalkalmazotti, valamint közjegyzői és bírósági végrehajtói állások betöltése során - az általános szakmai követelmények megtartása mellett - biztosítani kell az adott kisebbség anyanyelvét is ismerő személy alkalmazását.

Az 51. §-hoz

A törvény áttekinthető rendszerbe foglalja a kisebbségi közügyek ellátásához nyújtott költségvetési forrásokat. Ide tartozik: az általános és feladatalapú támogatási rendszerben biztosított támogatás, a kisebbségi óvodai neveléshez, illetőleg a kisebbségi oktatást és nevelést finanszírozó kiegészítő normatív támogatás, az oktatási és kulturális önigazgatás körében a Nekt. 43-50. §. szerinti támogatások, a Magyarországi Nemzeti és Etnikai Kisebbségekért Közalapítványnak nyújtott támogatás, valamint a kisebbségi társadalmi szervezeteknek folyósítható működési támogatás. A törvény szabályozza azt a kérdést is, hogy milyen rendező elv szerint juthat a kisebbségi önkormányzat feladatalapú támogatáshoz: az új szabály értelmében a kisebbségi önkormányzat a szervezeti és működési szabályzatban, illetőleg testületi határozatában meghatározott kisebbségi közügy ellátása esetén jogosult a feladatalapú működési forrásra.

A törvényben megfogalmazottak szerint a települési, illetve területi kisebbségi önkormányzatokat a normatív állami hozzájárulás - főszabályként - az egyházakra irányadó szabályok szerint illeti meg. A normatív állami hozzájárulást a települési, illetve területi kisebbségi önkormányzat a helyi önkormányzat útján veszi igénybe. Az országos kisebbségi önkormányzat intézményeit megillető állami normatív hozzájárulás allokációját az előzőekben kifejtettekkel analóg módon rendezi a törvény: amennyiben a módosított Nekt. másként nem rendelkezik, az országos kisebbségi önkormányzatok által működtetett intézmények normatív állami hozzájárulás tekintetében a humán szolgáltatást ellátó egyházi intézményekkel azonos elbírálás alá esnek.

Az 52. §-hoz

A törvény pontosítja a Magyarországi Nemzeti és Etnikai Kisebbségekért Közalapítványra vonatkozó hatályos szabályozást. Ennek keretében a Közalapítvány döntéshozó, illetőleg ellenőrző szervének összetétele egyaránt módosul.

A Kuratórium tagjai a következők: a kisebbségek országos önkormányzatainak - azok közgyűlése által megválasztott - egy-egy képviselője, országos önkormányzat hiányában az adott kisebbség helyi kisebbségi önkormányzatai, ezek hiányában az adott kisebbség társadalmi szervezetei által kijelölt személy, az Országgyűlés Emberi jogi kisebbségi és vallásügyi bizottsága által kijelölt négy személy, az alapító által kijelölt hat személy és a Magyar Tudományos Akadémia elnöke által kijelölt egy személy. A Kuratórium elnöke és egyben annak képviseletében eljáró személy a Nemzeti és Etnikai Kisebbségi Hivatal mindenkori elnöke.

A Közalapítvány felügyelő bizottságának összetételét a törvény a következőképpen módosítja. A felügyelő bizottság tagjai lesznek: az Országgyűlés Emberi jogi, kisebbségi és vallásügyi bizottsága által kijelölt két személy, akik közül legalább egy ellenzéki pártot vagy pártokat képvisel, továbbá az alapító által kijelölt két személy. A felügyelő bizottság elnöki tisztét - a törvény szerinti módosítással - az alapító által kijelölt személy tölti be.

Az 53. §-hoz

A törvény a társadalmi és a kormányzati elvárásokkal összhangban megerősíti és egyúttal többpólusúvá teszi a kisebbségi önkormányzatok gazdálkodásának ellenőrzését. A kisebbségi önkormányzatok gazdálkodását az Állami Számvevőszék ellenőrzi. A települési, illetve területi kisebbségi önkormányzat által fenntartott költségvetési szervek felügyeleti ellenőrzését pedig a települési, illetőleg a területi kisebbségi önkormányzat belső ellenőre, vagy a helyi önkormányzat szerveinek gazdálkodását ellenőrző belső ellenőr végzi, és az ellenőrzés eredményéről tájékoztatja a települési, illetve a területi kisebbségi önkormányzat testületét.

Az 54. §-hoz

A törvény példálózó felsorolásban áttekinti a kisebbségi önkormányzatok vagyonát, illetve bevételeit képező forrásokat, kiemelve a tipikusnak minősülő vagyon- és bevételi forrásokat. Ilyenformán a kisebbségi önkormányzat vagyonát képezik: az állam költségvetési hozzájárulása, a helyi önkormányzat hozzájárulása, a saját bevételek, a támogatások, az önkormányzat vagyonának hozadéka, az adományok, valamint az átvett pénzeszközök.

Az 55. §-hoz

A törvény a feladat- és hatáskörátruházás dologi jogi vonatkozásait is rendezi. A Nekt. szerinti feladat- és hatáskör átruházása esetén a szükséges vagyontárgyakat az átadó önkormányzat - amely lehet helyi önkormányzat, továbbá kisebbségi önkormányzat is - az átvevő kisebbségi önkormányzat tulajdonába vagy használatába adja, külön megállapodásban foglaltaknak megfelelően. Megszorító jellegű a törvénynek az a szabálya, amely kimondja, hogy a hivatkozott ügylet nem akadályozhatja a helyi önkormányzat feladat- és hatáskörének ellátását.

Ami pedig a kisebbségi közügyek ellátásához, valamint a működési feltételek biztosításához szükséges önkormányzati vagyontárgyakat illeti, ezeket a helyi önkormányzat a települési kisebbségi önkormányzat ingyenes használatába köteles adni, a települési kisebbségi önkormányzat megalakulását követő két hónapon belül. A korábban részletezettekkel analóg módon az átadás nem akadályozhatja a helyi önkormányzat feladat- és hatáskörének ellátását.

Az 56-57. §-hoz

Az országos kisebbségi önkormányzat vagyonát a törvény két kategóriába sorolja: a közvetlenül kisebbségi közügyek ellátását szolgáló - forgalomképtelen vagy korlátozottan forgalomképes - törzsvagyonba, valamint az ezen kívül eső egyéb vagyoni eszközök osztályába. Az országos kisebbségi önkormányzat törzsvagyonát képezi az a vagyon (épület, illetőleg épületrész) is, amely jogszabály alapján az országos kisebbségi önkormányzat működési feltételeinek biztosítása végett a használatába került, és amelyet a módosítással összhangban - a hatályba lépést követően, egyszeri ingyenes vagyonjuttatásként - az országos kisebbségi önkormányzat tulajdonába kell adni.

A törvény szabályozza a települési (területi) kisebbségi önkormányzat megszűnésekor az önkormányzat vagyonának jogi sorsát, illetőleg a jogutódláshoz kapcsolódó közbenső eljárást. A jogutódlás megtörténtéig a megszűnt települési, illetőleg területi kisebbségi önkormányzat tulajdonát képező összes ingó és ingatlan vagyon, vagyoni értékű jog a helyi önkormányzat ideiglenes kezelésébe kerül. A jogutódlás megtörténtével az újonnan alakuló települési, illetve területi kisebbségi önkormányzat tulajdonába kerül a kezelt vagyon egésze vagy a helyébe lépő azonos értékű vagyon.

A megszűnéskor a helyi önkormányzat gyakorolja a megszűnt települési, illetőleg területi kisebbségi önkormányzat intézményei tekintetében a fenntartói, felügyeleti jogokat, valamint az intézményvezetők tekintetében a munkáltatói jogokat. Alapelvként került a törvényben meghatározásra, hogy a helyi önkormányzat az ideiglenesen kezelésbe vett vagyont nem idegenítheti el, nem terhelheti meg, másnak kezelésre át nem adhatja, és az új települési, illetőleg területi kisebbségi önkormányzat megalakulását követő 30 napon belül a helyi önkormányzat elszámol az ideiglenesen kezelésbe vett vagyonnal.

A felelősség és helytállás vonatkozásában a törvény rögzíti, hogy települési, illetve területi kisebbségi önkormányzatok tartozásaiért a helyi önkormányzat kizárólag abban az esetben és addig a mértékig felel, amint és ahogyan azt a közöttük létrejött megállapodásban vállalta.

A törvény meghatározza a kisebbségi önkormányzatok társulásaira irányadó szabályokat is. A társulási szabadság elvéből következően társulás bármilyen feladat teljesítésére létrehozható: kiterjedhet meghatározott feladatra, intézményfenntartásra, vagy akár társult kisebbségi önkormányzati testület létrehozására is. A társult kisebbségi önkormányzati testület működésének lényegi mozzanatait a törvény szintén átfogja.

A törvény - jelentős hiányt pótolva - bevezeti az országos kisebbségi önkormányzatok működésének törvényességi ellenőrzését is. A kisebbségi önkormányzatok törvényességi ellenőrzését a megyei (fővárosi) közigazgatási hivatalok vezetői látják el. A törvényességi ellenőrzés terjedelme, korlátai megegyeznek azokkal a kritériumokkal, amelyeket a helyi önkormányzatok vonatkozásában a közigazgatási hivatal vezetője gyakorol.

A törvény szabályozza az állami szervek (Országgyűlés, Kormány, miniszterek) és a kisebbségi önkormányzatok kapcsolatrendszerét, a szervek feladat- és hatásköreit.

Az 58. §-hoz

A törvény a hatályos szabályokra tekintettel módosítja azt az eljárási rendet, amely arra a kisebbségre irányadó, amelyik bizonyságot kíván tenni arról, hogy megfelel az e törvényben foglalt feltételeknek. A módosítás lényege, hogy a legalább 1000, magát e kisebbséghez tartozónak valló választópolgárnak - az e tárgykörben a népi kezdeményezésre vonatkozó aláírásgyűjtő íveket - az Országgyűlés elnöke helyett a jövőben az Országos Választási Bizottság elnökének kell benyújtania, az eljárás során egyebekben az országos népszavazásra és népi kezdeményezésre vonatkozó törvény rendelkezéseit kell alkalmazni az MTA elnöke véleményének kikérése mellett.

Az 59. §-hoz

A törvény kimondja, hogy háttérnormaként a törvényben nem szabályozott kérdésekben a kisebbségi önkormányzatokra megfelelően alkalmazni kell a helyi önkormányzatokra, a helyi önkormányzati képviselőkre, a polgármesterekre és helyi önkormányzati társulásokra vonatkozó jogszabályokat.

Elvi jelentőségű a törvénynek az a tétele, amely aláhúzza, hogy a költségvetési törvényben az országos kisebbségi önkormányzatok támogatására megállapított előirányzatok évközi módosítása az Országgyűlés kizárólagos hatáskörébe tartozik.

A 60-61. §-hoz

A módosítás a törvényi szintű szabályozást nem igénylő kérdések részletszabályainak kidolgozására felhatalmazást ad a Kormánynak rendeletalkotásra. A törvény meghatározza a kisebbségi képviselői eskü szövegét.

III. fejezet

Egyéb módosuló törvényi rendelkezések

A 62-63. §-hoz

Az Övjt. több rendelkezése is módosításra szorul. Hangsúlyos módosulása az Övjt.-nek, hogy a helyi önkormányzati képviselők és polgármesterek választásán a kisebbségi jelöltként való indulás feltétele, hogy a jelölt szerepeljen valamely település kisebbségi választói névjegyzékén.

A törvény a Ve. hatályát kiterjeszti a kisebbségi önkormányzatok tagjainak megválasztására is.

A 64. §-hoz

A rendelkezés a kisebbségi önkormányzati választással kapcsolatban pontosítja a helyi választási bizottság hatáskörét.

A 65. §-hoz

A törvény önálló fejezetbe foglalja a kisebbségi önkormányzatok tagjai választásának a Ve. általános szabályaitól eltérő szabályait.

(115/C. §)

A kisebbségi önkormányzati képviselők választásának egyes szintjei egymásra épülnek, ezért a törvény a települési szintű kisebbségi önkormányzatok választása kitűzésének végső határidejét az általános önkormányzati választások kitűzésének határidejét követő időpontban határozza meg (legkésőbb a szavazást megelőző 65. nap).

(115/D. §)

A választási eljárás egyszerűbb és átláthatóbb lebonyolítása érdekében minden kijelölt településen a kisebbségi önkormányzat megválasztásához önálló szavazókörök kerülnek kialakításra.

(115/E-H. §)

A választójogosultság nyilvántartása a helyi választási iroda feladata.

A rendelkezés tartalmazza a névjegyzékkel kapcsolatos részletes feladatokat, illetve az értesítési kötelezettséget.

(115/I. §)

A törvény felsorolja azokat a választási szerveket, amelyek részt vesznek a kisebbségi önkormányzati képviselők választásának lebonyolításában. A törvény biztosítja azt is, hogy a kisebbségi jelölő szervezetek és a független kisebbségi jelöltek tagot bízhatnak meg a helyi választási bizottságba. A területi választási bizottságba és az Országos Választási Bizottságba az országos kisebbségi önkormányzat delegálhat tagot. Ezek a rendelkezések biztosítják, hogy a kisebbségek az őket érintő kérdések eldöntésébe beleszólhassanak.

(115/J. §)

Jelöltet a jelölő szervezet állíthat. A jelölt nyilvános nyilatkozatot teszt.

(115/K. §)

A kisebbségenként készülő szavazólap mindazokat az elemeket tartalmazza, amelyeket a választási eljárások során alkalmazott szavazólapok tartalmaznak. A törvény által felsorolt tartalmi elemek lehetővé teszik, hogy a választás típusa, illetőleg a választáson induló jelöltek és listák is a kisebbségi választópolgár által egyértelműen beazonosíthatók legyenek.

A beazonosíthatóságot segíti és a nemzeti és etnikai kisebbségek jogainak érvényesülését szolgálja az a szabályozás, miszerint a szavazólapot nemcsak magyarul, hanem a kisebbség anyanyelvén is el kell készíteni. A jelöltek és a jelölő szervezetek ezzel szemben szabadon dönthetnek arról, hogy nevüket a kisebbség anyanyelvén is fel kívánják-e tüntetni a szavazólapon.

A szavazás garanciális szabálya, hogy a szavazatszámláló bizottság a kisebbségi választói névjegyzékbe nem vehet fel választópolgárt. Ez azt biztosítja, hogy a választásban csak azok a személyek vehessenek részt, akik valóban rendelkeznek választójoggal a kisebbségi önkormányzati választásokon.

(115/L. §)

A területi kisebbségi önkormányzati képviselők választásának eredményét a területi választási bizottság, az országos kisebbségi önkormányzati képviselők választásának eredményét a helyi Választási Bizottság állapítja meg.

(115/M-U. §)

A területi és országos választás elektorok útján történik. A területi és országos választással kapcsolatos szabályok így eltérnek az általános rendelkezésektől.

A 66. §-hoz

E § a Ve.-nek a módosításra szoruló rendelkezését korrigálja, továbbá a Ve.-be is beépíti a kisebbségi jelölő szervezet fogalmát.

A 67-69. §-hoz

Alapvető jogalkotási elvárás, hogy a Nekt.-ben szabályozott jogintézményeket rendező más törvények összhangba kerüljenek a módosított Nekt.-vel. Erre figyelemmel a törvény módosítja az Öt.-t, kimondva, hogy a képviselő-testület egyes hatásköreinek gyakorlását a kisebbségi önkormányzatra vagy akár a létrejött társulásra is átruházhatja. Összhangban a törvény rendelkezéseivel az Öt.-nek a polgármesteri hivatalra vonatkozó rendelkezése kiegészül a kisebbségi önkormányzatok gazdálkodásával kapcsolatos feladatellátásra vonatkozó rendelkezéssel. A megyei önkormányzatra vonatkozó Öt. rendelkezések pedig olymódon egészülnek ki, hogy a megyei önkormányzat kötelezettségévé válik a nemzeti és etnikai kisebbségek jogai érvényesítésének biztosítása. Az ismertetetteken túlmenően a törvény módosítja egy-egy ponton a Ptk.-t, az Áht.-t és a bírák jogállásáról és javadalmazásáról szóló 1997. évi LXVII. törvényt is. A bírák jogállásáról szóló törvényt azért kell módosítani, mert a törvény a kisebbségi önkormányzatokat bevonja a népi ülnökök választási eljárásába.

A 70-71. §-hoz

A törvény kiegészíti a Nekt.-t az országos kisebbségi önkormányzati képviselőknek előírt vagyonnyilatkozati kötelezettség teljesítéséhez kitöltendő formanyomtatvánnyal, továbbá a választási eljárásról szóló 1997. évi C. törvényt a kisebbségi választói névjegyzékbe valló felvétel iránti kérelem mintájával, a települési kisebbségi önkormányzati választási, illetve a területi és az országos kisebbségi választási szavazólapmintákkal. Emellett a törvény egyes terminológiai változásokat is rendez a jövőre nézve az egyértelmű jogalkalmazás biztosítása érdekében.

-----STARTING---POINT---VEGE---

A 72. §-hoz

A törvénynek ez a rendelkezése meghatározza a módosítás hatálybalépésének időpontját, a Nekt.-ből hatályon kívül helyezett törvényhelyeket, valamint egyéb kapcsolódó törvények hatályon kívül helyezett szabályait sorolja fel.

A 73. §-hoz

Tekintettel arra, hogy a törvény egyúttal a Nekt. első átfogó módosító novelláját is tartalmazza, indokolt a módosított Nekt. egységes szerkezetben való közzététele.