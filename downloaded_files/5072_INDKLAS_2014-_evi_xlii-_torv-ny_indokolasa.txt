2014. évi XLII. törvény indokolása

az adóügyekben történő kölcsönös adminisztratív segítségnyújtásról szóló Egyezmény és az adóügyekben történő kölcsönös adminisztratív segítségnyújtásról szóló Egyezményt módosító Jegyzőkönyv kihirdetéséről

Általános indokolás

Az adóügyekben történő kölcsönös adminisztratív segítségnyújtásról szóló, 1988. január 25-én aláírt Egyezményt közösen készítette az Európa Tanács (ET) és az OECD. A nemzetközi adócsalás és adóelkerülés megakadályozása hatékony eszközének a hatóságok közötti együttműködés erősítését és az adóügyi információcserét tartják. Az adóügyi hatóságok közötti információcsere az elmúlt évtizedben a nemzetközi színtéren kiemelt figyelmet kapott, azzal mind az Európai Unió, mind az OECD foglalkozik.

Az Egyezmény legfőbb célja, hogy a részes államoknak lehetőséget nyújtson a nemzetközi adókikerüléssel szembeni hatékony fellépésre, valamint annak elősegítése, hogy a részes államok jobban érvényt tudjanak szerezni saját belső adójogszabályaiknak az adófizetők jogainak egyidejű tiszteletben tartása mellett. Az Egyezmény a kérésre történő információcsere mellett az adóügyekben történő segítségnyújtás egyéb formáinak igénybevételét is lehetővé teszi, ezek az automatikus, valamint spontán információcsere, az egyidejű adóellenőrzések és a külföldön történő adóellenőrzések lefolytatása, adatok szolgáltatása, valamint segítségnyújtás az adókövetelések beszedésében. Az Egyezmény alapul szolgál, hogy két vagy több állam adóügyi információk automatikus kicserélésében is megállapodhasson.

A G-20-ak a 2009-ben Londonban tartott csúcstalálkozójukon szorgalmazták, hogy az Egyezményt meg kell újítani annak érdekében, hogy az hívebben tükrözze a nemzetközi adókijátszás elleni újabb, szorosabb elkötelezettséget, továbbá, hogy a fejlődő országok számára is elérhetővé váljanak az új együttműködő adózási környezet nyújtotta előnyök. Ennek hatására az ET és az OECD kidolgozott egy Jegyzőkönyvet, amely 2010-ben úgy módosította az Egyezményt, hogy az összhangba került az adóügyi információcsere legújabb nemzetközi gyakorlatával, és tartalmazta azt a nemzetközi követelményt, miszerint egy állam nem tagadhatja meg az adóügyekben történő információcserét banktitokra vagy saját belső adóérdek hiányára való hivatkozással.

Az Egyezmény és a Jegyzőkönyv tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

Az adóügyekben történő kölcsönös adminisztratív segítségnyújtásról szóló Egyezmény és a Jegyzőkönyv megfelel az adóügyekben történő információcsere legújabb nemzetközi sztenderdjeinek.

Részletes indokolás

Az 1. §-hoz

Az Országgyűlés által az Egyezmény és a Jegyzőkönyv kötelező hatályának elismerésére adott felhatalmazásról rendelkezik.

A 2. §-hoz

Az Egyezmény kihirdetéséről rendelkezik.

A 3. §-hoz

Az Egyezmény hiteles angol szövegét és annak hivatalos magyar nyelvű fordítását tartalmazza.

Az Egyezmény főbb rendelkezései a következők:

- 1. Cikk: az Egyezmény tárgyát és személyi hatályát határozza meg. Az Egyezmény célja, hogy a részes felek adminisztratív segítségnyújtásban részesítsék egymást adóügyekben.

- 2. Cikk: tartalmazza az Egyezmény hatálya alá tartozó adókat.

- 3. Cikk: tartalmazza az Egyezményben használt legfontosabb fogalmak meghatározását.

- 4. Cikk: az információcsere végrehajtására vonatkozó általános rendelkezéseket írja le.

- 5. Cikk: tartalmazza a megkeresésre történő információcserére vonatkozó szabályokat.

- 6. Cikk: tartalmazza az automatikus információcserére vonatkozó szabályokat.

- 7. Cikk: tartalmazza a spontán információcserére vonatkozó szabályokat.

- 8. Cikk: tartalmazza az egyidejű adóellenőrzésekre vonatkozó szabályokat.

- 9. Cikk: tartalmazza a külföldi adóellenőrzésekre vonatkozó szabályokat.

- 10. Cikk: tartalmazza az információ hitelességének ellenőrzésére vonatkozó szabályokat.

- 11. Cikk: tartalmazza az adókövetelések behajtására vonatkozó szabályokat.

- 12. Cikk: tartalmazza a megőrzési intézkedésre vonatkozó szabályokat.

- 13. Cikk: leírja a segítségnyújtásra vonatkozó megkeresés mellé csatolandó dokumentumokat.

- 14. Cikk: tartalmazza a kérések benyújtására és végrehajtására vonatkozó határidőket.

- 15. Cikk: leírja, hogy a segítségnyújtási kérésben szereplő adókövetelések nem élveznek elsőbbséget az adott állam hagyományos ügymenetében szereplő adókövetelések végrehajtásához képest.

- 16. Cikk: a részletfizetés és fizetési halasztás nyújtásának lehetőségéről rendelkezik.

- 17. Cikk: a kézbesítési segítségnyújtásról rendelkezik.

- 18. Cikk: meghatározza, hogy az információt kérő államnak mit kell csatolnia a megkereséshez.

- 20. Cikk: szabályozza, hogy a megkeresett államnak milyen lépéseket kell tennie a kérelem megérkezésekor, és annak feldolgozásakor.

- 21. Cikk: az információcsere-kérelem visszautasításának lehetőségeit mutatja be.

- 22. Cikk: az Egyezmény alapján cserélt információ bizalmasan kezelendő.

- 23. Cikk: szabályozza, hogy az Egyezmény keretében indított különböző eljárásokat a megfelelő testület előtt kell lefolytatni.

- 24. Cikk: az Egyezmény végrehajtására vonatkozó rendelkezéseket tartalmaz.

- 25. Cikk: a segítségnyújtásra vonatkozó megkeresések, és azokra vonatkozó válaszok nyelvéről rendelkezik.

- 26. Cikk: a segítségnyújtás során felmerülő költségek megosztását szabályozza.

- 27. Cikk: az Egyezmény más nemzetközi szerződésekhez és megállapodásokhoz fűződő viszonyát, illetve az Európai Unió jogához való viszonyát rendezi.

- 28. Cikk: az Egyezmény hatályba lépésére és aláírásra vonatkozó rendelkezéseket tartalmazza.

- 29. Cikk: az Egyezmény területi hatályára vonatkozó rendelkezéseket tartalmazza.

- 30. Cikk: az Egyezményhez fűzhető fenntartásokról rendelkezik.

- 31. Cikk: az Egyezmény felmondásának szabályairól rendelkezik.

- 32. Cikk: az Egyezmény letéteményeseiről, és azok funkcióiról rendelkezik.

- A Melléklet - az Egyezmény hatálya alá tartozó magyar adók felsorolását tartalmazza

- B Melléklet - az Egyezmény vonatkozásában a magyar illetékes hatóság megnevezését tartalmazza

Az Egyezményhez tartozó C Melléklet egy szerződő ország vonatkozásában az „állampolgárok” fogalom meghatározását tartalmazza, amennyiben az eltér az Egyezményben használttól. Mivel Magyarország kettős adóztatás elkerüléséről szóló egyezményeiben azonos definíció szerepel, így hazánk esetében nincs szükség C Mellékletre.

A 4. §-hoz

A Jegyzőkönyv kihirdetéséről rendelkezik.

Az 5. §-hoz

A Jegyzőkönyv hiteles angol szövegét és annak hivatalos magyar nyelvű fordítását tartalmazza.

A Jegyzőkönyv legfontosabb rendelkezései a következők:

- I. Cikk: az Egyezmény Preambulumához fűz módosításokat.

- II. Cikk: az Egyezmény 4. Cikkéhez fűz módosításokat.

- III. Cikk: az Egyezmény 18. Cikkéhez fűz módosításokat.

- IV. Cikk: az Egyezmény 19. Cikkének törlését írja elő.

- V. Cikk: az Egyezmény 21. Cikkéhez fűz módosításokat.

- VI. Cikk: az Egyezmény 22. Cikkéhez fűz módosításokat.

- VII. Cikk: az Egyezmény 27. Cikkéhez fűz módosításokat.

- VIII. Cikk: az Egyezmény 28. Cikkéhez fűz módosításokat.

- IX. Cikk: a Jegyzőkönyv hatálybalépésére és aláírásra vonatkozó rendelkezéseket tartalmazza.

- X. Cikk: a Letéteményesek teendőiről rendelkezik.

- Fenntartás: Az Egyezmény 30. Cikkének értelmében ahhoz fenntartások tehetők; Magyarország fenntartja magának a jogot, hogy a Magyarországgal szemben az Egyezmény hatálybalépésének időpontjában fennálló adókövetelések vonatkozásában nem nyújt segítséget.

A 6. §-hoz

Az Egyezményhez Magyarország által teendő fenntartás hiteles angol szövegét és annak hivatalos magyar nyelvű fordítását tartalmazza.

A 7. §-hoz

A törvény hatálybalépéséről rendelkezik, a törvény végrehajtásáért felelős minisztert nevezi meg, továbbá rendelkezik az Egyezmény és a Jegyzőkönyv egységes szerkezetbe foglalt szövegének a Nemzeti Jogszabálytárban történő közzétételéről.