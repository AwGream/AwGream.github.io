1993. évi CVIII. törvény indokolása

a számvitelről szóló 1991. évi XVIII. törvény módosításáról

-----STARTING---POINT---ALTALANOS--- 

A számvitelről szóló 1991. évi XVIII. törvény 1992. január 1-jével lépett hatályba. A hatályba lépést követően eltelt rövid időszak tapasztalatai csupán a törvény néhány előírásának pontosítását indokolják.

A forintnak a külkereskedelemben való alkalmazása az exportárbevétel fogalmának és tartalmának, a kerskedelmi banki önálló árfolyampolitika az árfolyamra vonatkozó előírásoknak a módosítását igényli.

Az összevont (konszolidált) éves beszámoló készítéséhez a törvény szabályozását - az összevont (konszolidált) beszámolók valós és megbízható információtartalma érdekében - lényegesen ki kell egészíteni. Meg kell határozni azt a vállalkozói kört, amelyre az összevont (konszolidált) beszámolókészítési kötelezettség terjed, de szükséges a konszolidálás során elvégzendő feladatoknak, a konszolidálás során elvégzendő feladatoknak, konszolidálás különböző fokozatainak, azok értékelésének, az összevont (konszolidált) éves beszámoló részeinek, nyilvánosságának, auditálásának egyértelmű meghatározása is.

A törvényjavaslat általános indokolása a fenti három témához kapcsolódik, míg az egyes paragrafusokban rögzített módosításokat a részletes indokolás támasztja alá.

A törvényjavaslat tartalmazza azokat az 1992. évi éves beszámoló készítése során szerzett tapasztalatokon alapuló módosító, kiegészítő rendelkezéseket, amelyek a törvény egyértelmű végrehajtása érdekében indokoltak. A módosító, kiegészítő rendelkezések a vállalkozók többsége által igényelt végrehajtási rendeletek hiányát hidalják át, és nem jelentik a törvény főbb előírásainak megváltoztatását.

A számvitelről szóló törvény 1990. évi előkészítése során az egyik szempont az volt, hogy az export árbevétel fogalma közelítsen a nemzetközi gyakorlathoz, de feleljen meg a már korábban kialakult hazai gyakorlatnak is.

A nemzetközi számviteli előírások az éves beszámoló mellékletében az árbevételnek földrajzi területek szerinti piaconként részletezett adatait kérik bemutatni.

Arra vonatkozóan, hogy az egyes országok a saját országuk területén kívüli földrajzi területre történő értékesítést hogyan nevezik, nincs egységes gyakorlat. Az viszont lényeges, hogy a nem hazai pénznemben jelentkező árbevételt hogyan, milyen árfolyamon számolják el, az árfolyamváltozásokat miként kezelik.

A számviteli törvény 2. sz. mellékletének 1. pontja szerinti export árbevétel kritériuma az, hogy a megrendelő külföldi legyen és az ellenértéket devizában (valutában) fizesse meg (illetve közvetlenül importáruval egyenlítse ki). Ez a fogalom egyben utal arra is, hogy a számviteli elszámolásokban ezt a - csak forintban elszámolt - belföldi árbevételtől eltérően kell kezelni, az export árbevételhez kapcsolódó külföldi pénzértékre szóló követeléseknél érvényesíteni kell az árfolyamváltozások figyelembe vételére vonatkozó törvényi előírásokat.

A számviteli törvény módosításra javasolt előírásai szerinti - az eredménykimutatáson külön sorban kimutatott, az érdekeltek tudomására hozott - export árbevétel forintértéke azt mutatja, hogy az adott vállalkozó a tárgyévben a szerződés szerinti teljesítéskor érvényes, a Magyar Nemzeti Bank által közzétett deviza vételi árfolyamon átszámított forintértéken a külföldi megrendelőnek külföldre vagy külföldön, továbbá a külföldi megrendelőnek belföldön devizáért milyen értékű árut értékesített, illetve milyen értékű szolgáltatást nyújtott.

A törvényjavaslat előkészítése során az a vélemény alakult ki, hogy a statisztikai, külkereskedelmi, banki, adózási, számviteli export fogalmak a legjobban akkor közelítenek egymáshoz, ha a számviteli törvényben az export árbevétel fogalmát a területi elv határozza meg.

Az Európai Közösség 4. számú irányelve szerint az éves beszámoló mellékletében közölni kell: a nettó árbevételt (a rendes üzletmenet keretében eladott termékek és teljesített szolgáltatások árbevételét, az árengedmények, a hozzáadott értékadó és más forgalmat terhelő adók levonása után) tevékenységenként, valamint földrajzilag elkülönült piaconként, külön választva a normális kereskedelmi tevékenység keretében értékesülő tipikus termékekeket és szolgáltatásokat.

Lényegében az előbbiekhez hasonló előírást tartalmaznak a Nemzetközi Számviteli Standardok is: „egyes országokban az export értékesítésekre vonatkozóan elkülönített információ közlést írnak elő a hazai tevékenységekkel való összehasonlítás érdekében.”

Mindezek figyelembe vételével a törvényjavaslat lnyege: az export értékesítés árbevételeként kell elszámolni a termékek, anyagok, áruk külkereskedelmi áruforgalomban külföldre történő értékesítésének, továbbá a külföldön teljesített szolgáltatásnyújtásnak a törvény szerint meghatározott értékét, függetlenül attól, hogy azt devizában, valutában, importáruval vagy forintban egyenlítik ki. Az export értékesítés árbevétele elszámolása szempontjából külföld a Magyar Köztársaság államhatárán kívüli terület. Az előbbiekből következően: belföldi értékesítés esetén az áru nem hagyja el a Magyar Köztársaság területét, és független attól, hogy az ellenértéket forintban, devizában, valutában egyenlítik ki. Az export árbevétel változása az importtal kapcsolatos előírások megfogalmazását is indokolja.

Az export értékesítés árbevétele elszámolásánál meghatározó szerepe van tehát a Magyar Köztársaság államhatárának. Mivel az államhatár és a vámhatár nem minden esetben azonos, külön kell szabályozni a vámszabad- és tranzitterületen lévő vállalkozónak történő közvetlen értékesítést, továbbá a vámszabad- és tranzitterületen lévő vállalkozó belföldi és külföldi értékesítéseit.

A javaslat elfogadása esetén:

a) Az export árbevétel fogalma lényegében azonos lesz a nemzetközi számviteli előírásokban foglaltakkal.

b) Az export árbevétel elszámolás feltételei (külkereskedelmi áruforgalom, országhatár) egyértelműen meghatározhatók.

c) Az export árbevétel elszámolásnak nem feltétele a devizában történő fizetés, a jogszabályoknak megfelelő keretek között lehet forintban is, devizában is fizetni, az ellenérték importáruval, importszolgáltatással is kiegyenlíthető.

d) Az export árbevétel fogalma lényegesen közelebb kerül az általános forgalmi adóról, továbbá a devizagazdálkodásról szóló törvényekben foglalt export fogalomhoz.

e) Az export árbevétel elszámolása nem lesz egységes, mivel az elszámolás

 - a forintban történő teljesítése esetén a forintszámla alapján, fix összegben,

 - a devizában történő teljesítés esetén a devizában kiállított számla alapján, a teljesítéskor érvényes deviza árfolyamon forintra átszámított összegben

 történik. Ez utóbbi esetben az árfolyam változása változóvá teszi a szerződés szerinti deviza forintösszegét.

f) Hátránya az is, hogy nemcsak az export elszámolásánál lesz forintban, illetve devizában számlázott árbevétel, hanem a belföldi teljesítéseknél is.

A pénzintézetek jelentős része már 1992. évben lehetőséget kapott arra, hogy a devizaeladásoknál, illetve a devizavételeknél - a Magyar Nemzeti Bank hivatalos devizavételi, illetőleg devizaeladási árfolyamjegyzése mellett - önálló árfolyampolitikát folytasson. A Magyar Nemzeti Bank 1994. január 1-jétől hivatalos árfolyamként csak deviza középárfolyamot jegyez. Mindezek indokolják a számviteli törvény árfolyamra vonatkozó előírásainak a módosítását is, úgy, hogy a kereskedelmi devizaeladási árfolyam használata a jellemző, mivel a Magyar Nemzeti Bank deviza középárfolyamon való elszámolás a bevételeket felértékeli, a ráfordításokat pedig leértékeli, ezen keresztül torzítja a vállalkozó vagyoni, pénzügyi, jövedelmi helyzetéről az éves beszámolóban megjelenő összképet.

A számviteli törvény lehetővé tette, hogy a vállalkozók - a nemzetközi számviteli gyakorlatnak megfelelően - olyan beszámolót készítsenek és hozzanak nyilvánosságra, amely megbízható és valós összképet ad vagyoni, pénzügyi, jövedelmi helyzetükről.

A törvény általános előírásai abból indulnak ki, hogy a beszámolókészítésre kötelezettek nemcsak jogilag, de gazdaságilag is önállóak. A vállalkozók egyrésze azonban nem ilyen, mivel egymás közötti kapcsolatuk oly annyira szoros, hogy azokat - jogi önállóságuk ellenére is - gazdasági szempontból egyetlen egységnek kell tekinteni. Ez esetben a vállalkozók kapcsolatát az jellemzi, hogy az egyik vállalkozó (az anyavállalat) egy másik vállalkozó (a leányvállalat) üzletpolitikájára meghatározó befolyást képes gyakorolni. Ez a meghatározó befolyás vagy a tulajdoni hányadok (szavazatok), vagy szerződés alapján áll fenn. Az ilyen vállalati kapcsolatoknál az egyes - konszolidálásba bevonandó - vállalkozók éves beszámolói csak korlátozottan fogadhatók el, mivel az egymás közötti szállításokkal az adott vállalkozás eredményét jelentősen befolyásolhatják (az anyavállalat például „diktálhatja” leányvállalatai felé az árakat, így annál a vállalkozónál realizálódik a nyereség, amelyiknél az anyavállalat azt érdekeinek megfelelően indokoltnak tartja), anélkül, hogy azt a harmadik (kívülálló) fél elismerte volna. Ezen vállalkozók egymás mellé helyezett éves beszámolói így hiányos képet adnak az idetartozó vállalkozók egésze gazdasági helyzetéről.

A piacgazdaság résztvevőinek hiteles tájékoztatása megköveteli, hogy a részesedési viszonyban lévő vállalkozókról is, legalább a konszolidálási körbe tartozókra vonatkozóan összevontan, megbízható és valós összképet adó beszámoló készüljön és kerüljön nyilvánosságra.

Az összevont (konszolidált) éves beszámolónak az a rendeltetése, hogy a jogilag önálló, de gazdaságilag egymáshoz szorosan kapcsolódó vállalkozók (a továbbiakban: vállalatok) összességének vagyoni, pénzügyi, jövedelmi helyzetét úgy mutassa be, mintha a konszolidálásba bevont vállalatok (az anyavállalat és leányvállalatai) egyetlen vállalatként működnének. Ennek érdekében az eszközök és a források, a bevételek és a ráfordítások (a teljesítmények és a költségek), a nyereség és a veszteség értékéből a halmozódásokat ki kell szűrni.

A vállalatok közötti szoros gazdasági kapcsolat azonban önmagában nem indokolja a konszolidációt. A konszolidáláshoz mindenképpen szükséges az, hogy ebben a szoros gazdasági kapcsolatban az egyik vállalat egy másik vállalat üzletpolitikájára meghatározó befolyást gyakoroljon. Ha a konszolidálás feltételei teljesülnek, akkor a konszolidálásba bevont vállalatok egymás közötti kapcsolatából adódó minden halmozódást ki kell szűrni.

Az összevont (konszolidált) éves beszámolóra azért is szükség van, mert rendszerint a konszolidálásba bevont vállalatok gazdaságos működése, életben maradása szorosan kapcsolódik a többi vállalat működéséhe6z.

Az összevont (konszolidált) éves beszámoló nem helyettesíti az egyes vállalatok éves beszámolóit, azokra továbbra is szükség van. Az egyes - konszolidálásba bevont, de egyébként jogilag önálló - vállalat éves beszámolója az adott vállalat tulajdonostársai, hitelezői, munkavállalói, költségvetési kapcsolatai vonatkozásában továbbra is mérvadó., Az összevont (konszolidált) éves beszámoló azonban szolgáltat olyan kiegészítő információkat, amelyek alkalmasak arra, hogy az egyes vállalatok vagyoni, pénzügyi, jövedelmi helyzetét egymáshoz lehessen viszonyítani.

Az összevont (konszolidált) éves beszámoló tehát

-  nem mentesíti a konszolidálásba bevont vállalatokat (sem az anyavállalatot, sem a leányvállalatokat) éves beszámolójuk elkészítése alól, sőt részletesebben kell azt elkészíteniük,

-  nem képezheti az összevont (konszolidált) mérleg szerinti eredmény a konszolidálásba bevont vállalatok tulajdonosai osztalékigényének alapját, a részvényese, a tulajdonosok a konszolidálásba bevont vállalatokkal szemben semmiféle igényt nem támaszthatnak,

-  nem alkalmas arra, hogy a hitelezők annak alapján igényeiket benyújthatnák a konszolidálásba bevont bármely vállalattal szemben,

-  nem lehet alapja a társasági adó fizetésének (a konszolidálásba bevont vállalatok éves beszámolójukban kimutatott eredmény alapján adóznak).

Összevont (konszolidált) éves beszámoló készítésére nem kötelezhetők a magánszemély-tulajdonosok. (A magánszemély-tulajdonosok, ha nem vállalkozók, nem tartoznak a számviteli törvény hatálya alá.) Így amennyiben a magánszemély-tulajdonosnak egyszerre több társaságnál van részesedése (amellyel az adott társaságra meghtározó befolyást tud gyakorolni), teljes vagyona az összevont (konszolidált) éves beszámoló készítésével nem ismerhető meg.

Az összevont (konszolidált) éves beszámoló feladatát csak akkor tudja teljesíteni, csak akkor ad a konszolidálásba bevont vállalatok vagyoni, pénzügyi, jövedelmi helyzetéről megbízható és valós összképet, ha annak összeállításakor az Európai Közösség 7. számú irányelvében megfogalmazott alapelveket is figyelembe veszik. A törvény 8. és 59-63. §-aiban megfogalmazottakat az eredményes gyakorlati végrehajtás érdekében is lényegesen ki kell egészíteni. Technikailag ez azt jelenti, hogy a törvény 8. és 59-63., valamint 71. §-a helyébe új rendelkezések lépnek, a törvény más (elsősorban a közzétételre, a könyvvizsgálatra vonatkozó) rendelkezéseinél pedig a meglévő előírásokat kell a javasolt módosításokkal kiegészíteni.

A törvényjavaslat összeállítása során - az Európai Közösséggel kötött társulási szerződésben foglaltak figyelembevételével - az Európai Közösség 7. számú irányelve volt a meghatározó, de tekintettel kellett lenni arra is, hogy Magyarországon még csak kevés vállalat rendelkezik az összevont (konszolidált) éves beszámoló készítés terén szerzett tapasztalatokkal. Mindezek figyelembevételével a törvénymódosítás egyes rendelkezései kevésbé konkrétak, nem egyértelműen körülhatároltak, más rendelkezései pedig talán a szükségesnél kissé részletesebbek.

Összevont (konszolidált) éves beszámolót az a kettős könyvvitelt vezető vállalat (anyavállalat) köteles készíteni, amely más vállalatnál (leányvállalatnál) vagy többségi részesedéssel (a szavazatok többségével) rendelkezik, vagy döntő irányítást, ellenőrzést gyakorol. A Javaslatban meg kellett fogalmazni - a gazdasági társaságokról szóló törvényben előírtaknál részletesebben - a többségi részesedéssel való rendelkezésnek, a döntő irányítás, ellenőrzés gyakorlásának kritériumait. Csak ezen ismérvek fennállása mellett feltételezhető, hogy az anyavállalat döntő befolyást tud gyakorolni a leányvállalat üzletpolitikájára.

A kisebbségi tulajdoni hányaddal rendelkező tulajdonosok érdekeinek védelme az Európai Közösség országaiban törvénnyel szabályozott. Emellett is a konszolidálást szabályozó törvényekben szigorú előírásokhoz kötött az anyavállalat összevont (konszolidált) éves beszámoló készítési kötelezettség alóli mentesíthetősége. Ezt az előírást a Javaslat is átvete, és azt a szabályt is, mely szerint, ha a konszolidálásba bevont vállalatok (az anyavállalat és leányvállalatai) adatai együttesen sem haladják meg a törvényben előírt három mutatóérték közül kettőnél a megadott határértéket két egymást követő éven, akkor az anyavállalatnak nem kell összevont (konszolidált) éves beszámolót készítenie.

A főszabály az, hogy a konszolidálásba be kell vonni a Javaslatban külön meghatározott leányvállalatot, közös vezetésű vállalkozást, kivételt csak a Javaslat feltételeinek megfelelő leányvállalatok jelenthetnek.

Az összevont (konszolidált) éves beszámoló elkészítésének alapvető feltétele, hogy a konszolidáláshoz szükséges adatok időben rendelkezésre álljanak. Ezért az adatszolgáltatás formáját, tartalmát, a felvilágosítás, a magyarázatadás, az indokolás, a részletezés, az értékelés kötelezettségét, az adatszolgáltatásért való felelősséget több helyen is rögzíteni kellett.

Az összevont (konszolidált) éves beszámoló a vállalkozások éves beszámolójától eltérően:

-  összevont (konszolidált) mérlegből,

-  összevont (konszolidált) eredménykimutatásból,

-  összevont (konszolidált) kiegészítő mellékletből áll,

amelyekben a konszolidálásba bevont vállalatok egymás közötti kapcsolataiból adódó halmozódásokat már a konszolidálás során kiszűrték. Az összevont (konszolidált) éves beszámolóhoz kapcsolódik az összevont (konszolidált) üzleti jelentés, amely a konszolidálásba bevont vállalatok összesenjének várható jövőbeni fejlődéséről ad megfelelő képet.

Az összevont (konszolidált) éves beszámolót általában az anyavállalat éves beszámolója mérlegének fordulónapjára az anyavállalatnak kell elkészítenie. Ez belföldi székhelyű anyavállalat esetében december 31-e. Ha azonban a leányvállalatok többsége külföldi székhelyű, a Javaslat - az Európai Közösség 7. számú irányelvének megfelelően - ad arra lehetőséget, hogy ezen leányvállalatok mérlegének fordulónapjára készüljön az összevont (konszolidált) éves beszámoló. Az anavállalat természetesen saját éves beszámolóját december 31-e fordulónappal köteles ez esetben is elkészíteni.

A konszolidálás magyarországi tapasztalatának hiánya miatt részletesebben kell foglalkozni a konszolidálás gyakorlatával is. Az elnevezésben szereplő „összevont” szó megtévesztő lehet, mivel az összevonás nem jelent összeadást, hiszen a halmozódásokat ki kell szűrni. A kiszűréshez azonban először ki kell mutatni ezeket a tételeket, meg kell határozni azok összegeit.

Az összevont (konszolidált) éves beszámoló készítése során ezért a Javaslat úgy fogalmaz, hogy az anyavállalat és a konszolidálásba bevont leányvállalatok éves mérlegeit és eredménykimutatásait az eltérő értékelésből adódó korrekciók és a külföldi pénznemben készült mérleg és eredménykimutatás adatai forintra átszámításának elvégzése után előkészítő-mérleg és előkészítő-eredménykimutatás keretében össze kell foglalni. Az összefoglalás nem automatikus összeadást jelent. (A konszolidáció nem értelmezhető úgy, hogy az adatokból ki kell szűrni a halmozódásokat és utána az adatok összeadhatók.) Az összefoglalás során kell elvégezni azokat a feladatokat, amelyek ahhoz szükségesek, hogy az összevont (konszolidált) éves beszámoló a konszolidálásba bevont vállalatok valós vagyoni, pénzügyi, jövedelmi helyzetét úgy mutassa, mintha ezek a vállalatok egyetlen vállalatként működnének. Az elvégzendő feladatok közé tartozik

-  a tőkeösszevonás (tőkekonszolidáció),

-  az adósságkonszolidálás,

-  a közbenső eredmények elhagyása,

-  a bevételek és a ráfordítások konszolidálása,

 a közös vezetésű vállalkozások konszolidálása,

-  a társult vállalkozások konszolidálása,

-  a konszolidálás miatti adókülönbözetek meghatározása.

A tőkeösszevonás során a tőkehalmozódást kell kiszűrni. Ennek érdekében a konszolidálásba bevont leányvállalat mérlegéből - az összevont (konszolidált) mérlegbe - az anyavállalatot megillető, a Javaslat szerint számított részesedés helyére a leányvállalat eszközeit, illetve a források közé a leányvállalatnak a számított részesedéssel csökkentett forrásait kell átvenni a megfelelő mérlegsoron.

A számított részesedés és az anyavállalat könyveiben szereplő részesedés különbözetével, ha az egy adott eszközhöz vagy forráshoz hozzárendelhető, akkor az adott eszköz, illetve forrás értékét kell növelni, illetve csökkenteni, majd a fennmaradó különbözetet konszolidációs különbözetként kell kimutatni. A konszolidálásba bevont leányvállalat saját tőkéje változásának az anyavállalatra jutó hányadás, továbbá a leányvállalat saját tőkéjéből nem az anyavállalatot megillető részesedés összegét elkülönítetten kell az összevont (konszolidált) mérlegben szerepeltetni.

Az adósságkonszolidálás során a konszolidálásba bevont vállalatok egymás közötti követeléseit, illetve kötelezettségeit kell kiszűrni, azaz az összevont (konszolidált) mérlegben már nem szerepelhet olyan követelés, amelyik a konszolidálásba bevont vállalatok bármelyikénél kötelezettség. Ha az adósságkonszolidálás során a konszolidálásba bevont követelés és kötelezettség eltér egymástól, a különbözet rendezésének szabályait is rögzíti a Javaslat. Természetesen a konszolidálásba be nem vont vállalatokkal szembeni követelések és ötelezettségek összeadásra kerülnek.

Különösen fontos a konszolidálásba bevont vállalkozásokon belüli közbenső eedmények elhagyása, kiszűrése, mivel ezek az eredmények az egymás közötti szállításokból, szolgáltatásnyújtásból származnak. Az éves beszámoló mérlegében ezek a magasabb (eredményt is tartalmazó) értéken szerepelnek, de nem lehetne azokat ezen a magasabb értéken az éves beszámoló mérlegébe sem beállítani, ha a konszolidálásba bevont vállalatok együttesen, jogilag is egyetlen vállalatot alkotnának.

Az összevont (konszolidált) eredménykimutatásban nem lehet kimutatni az egymás közötti szállításokból és szolgáltatásnyújtásokból származó árbevételeket, egyéb bevételeket, továbbá az egymástól kapott kamatokat, osztalékot stb., mivel ezeket - ha egy vállalat lenne - nem lehetne elszámolni. Természetesen a kapcsolódó közvetlen önköltséget is csak akkor lehet kimutatni aktivált saját teljesítményként, ha a törvény előírásai szerint annak tartalmilag megfelel. Továbbá nem szerepeltethetők az egymásnak fizetett kamatok, kötbérek, kártérítések stb. sem. Így az összevont (konszolidált) eredménykimutatás csak a konszolidálásba be nem vont vállalkozók felé történ értékesítéseket, azoktól kapott bevételeket, a halmozódások kiszórésével csökkentett költségeket, ráfordításokat fogja tartalmazni.

A paritásos alapon közös vezetésű vállalkozások eszközeinek és forrásainak, illetve bevételeinek és ráfordításainak konszolidálása az anyavállalat tőkerészesedésének megfelelő arányban történik (tőkerészesedés szerinti konszolidálás), amennyiben a konszolidációra vonatkozó előírásokat figyelembe vették.

Társult vállalkozás az a - konszolidálásba teljeskörűen be nem vont - gazdasági társaság, ahol az anyavállalat vagy a konszolidálásba bevont leányvállalat jelentős részesedéssel rendelkezik és ezen keresztül mértékadó befolyást gyakorol a gazdasági társaság üzleti és pénzügyi politikájára. A társult vállalkozásban lévő részesedést vagy a könyv szerinti értékből, vagy a részesedésre jutó saját tőke összegéből kiinduló korrigált értéken kell az összevont (konszolidált) mérlegben szerepeltetni.

Bár az összevont (konszolidált) mérleg nem képezi alapját a társasági adófizetési kötelezettség megállapításának, mégis indokolt (és nemcsak a tulajdonosok számára ad információt) annak kimutatása, hogy a konszolidálásba bevont vállalatok külön-külön több vagy kevesebb (társasági) adót fizettek, mintha egyetlen vállalatként adóztak volna, de indokolt azért is, mert a konszolidálásba bevont vállalatok valós vagyoni, pénzügyi, jövedelmi helyzete megítélése enélkül nem lehetséges. A konszolidálás miatti társasági adó különbözetet a mérlegben is, az eredménykimutatásban is ki kell mutatni.

Az összevont (konszolidált) kiegészítő mellékletre vonatkozó előírások az összevont (konszolidált) mérlegben és eredménykimutatásban szereplő adatokat egészítik ki a konszolidálásba bevont vállalatok vagyoni, pénzügyi helyzetének, működésük eredményének megbízható és valós bemutatása érdekében. Az összevont (konszolidált) kiegészítő mellékletben bemutatásra kerülő adatok lényegében megegyeznek az éves beszámoló kiegészítő mellékletében bemutatásra kerülő adatokkal, de tartalmaznak adatot a konszolidálásba bevont leányvállalatok, közös vezetésű vállalkozások, a társult vállalkozások részesedésének mértékére és összegére vonatkozóan is.

Az Európai Közösség 7. számú irányelve nagy jelentőséget tulajdonít a konszolidálásba bevont vállalatok együttesének előrelátható fejlődését bemutató összevont (konszolidált) üzleti jelentésnek. A könyvvizsgálónak az összevont (konszolidált) üzleti jelentés és az összevont (konszolidált) éves beszámoló összhangjáról is nyilatkoznia kell.

Az összevont (konszolidált) éves beszámolót - tekintettel az elkészítés időigényére - az éves beszámolóra előírt május 31-e helyett szeptember 30-ig kell a cégbíróságon letétbe helyezni, ezzel a nyilvánosságra hozás feltételeit biztosítani. (Az Európai Közösségben is erre általában - a mérlegfordulónapot követően - kilenc hónap áll rendelkezésre.)

Az összevont (konszolidált) éves beszámolót is könyvvizsgálóval kell ellenőriztetni. A könyvvizsgáló köteles megvizsgálni azt is, hogy a konszolidálásba bevont vállalatok figyelembe vették-e az összevont (konszolidált) éves beszámoló készítésének rájuk vonatkozó előírásait. A könyvvizsgáló a felülvizsgálatról írásbeli jelentést készít, az összevont (konszolidált) mérleget pedig záradékkal látja el.

-----STARTING---POINT---RESZLETES---

Az 1. §-hoz

Az időközben bekövetkezett változások miatti kiegészítéseket és pontosítást tartalmaz a Javaslat.

A 2. §-hoz

A törvényjavaslat a konszolidálás során több új - az Európai Közösség 7. számú irányelvének megfelelő - fogalmat használ, illetve ezen fogalmakat a korábbiaktól eltérően használja, indokolt külön §-ban összefoglalni ezeket.

A 3. §-hoz

A Javaslat a törvény 8. §-át módosítja [kiegészíti az összevont (konszolidált) üzleti jelentés készítési kötelezettséggel és azzal, hogy az összevont (konszolidált) éves beszámolót az anyavállalatnak kell elkészítenie]. A Javaslat ezen §-a lépteti hatályba a 8/A.-8/E. §-okat, amelyek a konszolidáláshoz szükséges kiegészítő rendelkezéseket tartalmaznak. Ezen §-ok indokai a következőkben foglalhatók össze:

Az Európai Közösség 7. számú irányelvének megfelelően az összevont (konszolidált) éves beszámoló készítési kötelezettséghez szükséges meghatározni a többségi részesedés, vagy söntő irányítás, ellenőrzés kritériumait, azt, hogy a vállalkozó milyen feltételek mellett anyavállalat. Ilyen feltétel lehet a tulajdoni hányad, illetve a megállapodás alapján a szavazatok többségével való rendelkezésen túlmenően a tisztségviselők többsége megválasztásának vagy visszahívásának a joga, de ilyen lehet ezektől függetlenül az is, ha az adott vállalat a tulajdonosokkal kötött szerződés alapján leányvállalat.

Szabályozni kellett azt is, hogyan kell eljárni, ha az anyavállalat egyedül, vagy ha az anyavállalat és a leányvállalat együtt rendelkezik a jogosultságokkal. Általános szabály, hogy azokat a jogokat, amelyek a leányvállalat bármelyikét megilletik, az anyavállalat javára kell beszámítani. Fontos annak előírása is, hogyan kell a szavazati arányt megállapítani. Lehetnek olyan esetek, amikor az összevont (konszolidált) éves beszámoló készítési kötelezettség megállapításánál a jogokat figyelmen kívül kell hagyni, mert azt például átruházott jogkörben mások helyett, mások utasítására, mások érdekében gyakorolja az adott vállalkozó. A konszolidáláshoz szükséges adatok előkészítése érdekében indokolt annak szabályozása is, hogy az anyavállalatnak közölnie kell a leányvállalatal azonnal, ha az adott vállalkozót az anyavállalat leányvállalatnak minősíti. (8/A. §)

Vannak olyan esetek is, amikor a feltételek alapján az anyavállalatnak összevont (konszolidált) beszámolót kellene készítenie, a törvény azonban ezen kötelezettség alóli mentesítésre ad lehetőséget. A Javaslat szerint nem kötelező összevont (konszolidált) éves beszámolót készítenie annak az anyavállalatnak (mentesíthető anyavállalat), amely maga is leányvállalat, ha a fölérendelt anyavállalat az általa készített összevont (konszolidált) éves beszámolóba a mentesíthető anyavállalat adatait is bevonja és a beszámolót nyilvánosságra hozza. (A mentesítést a Javaslatban rögzített feltételek teljesülése mellett a fölérendelt anyavállalat adhatja meg.) A mentesítés egyszerűsíti a konszolidálást (a több fokozatú konszolidálásból egy fokozatot kiiktat), azonban a kisebbségi tulajdoni hányaddal rendelkezők érdekeinek védelmére a Javaslatban szigorú követelményeket kellett meghatározni: így a fölérendelt anyavállalat köteles tekintettel lenni a kisebbségben lévő tulajdonosokra, hiszen ha a részvénytársaságnál a 10, illetve korlátolt felelősségű társaságnál a 20 százalékos vagyont meghaladó részesedéssel rendelkező bármelyik tulajdonos (tulajdonosok) kérte az összevont (konszolidált éves beszámoló összeállítását a mentesíthető anyavállalattól az előírt hat hónappal korábban, akkor a mentesítés nem adható meg. Ezt a mentesítési lehetőséget a Javaslat - az európai gyakorlatnak megfelelően - az Európai Közösséghez való csatlakozásig csak a belföldi székhelyű anyavállalatoknak biztosítja (8/B.§)

A törvényben rögzített feltételek mellett előfordulhat, hogy a konszolidálásba bevonandó vállalatok (az anyavállalat és a leányvállalatai) együttesen sem érnek el egy meghatározott nagyságrendet. A konszolidálást szabályozó rendelkezések meghatározzák ezeket - a nagyságrendet jellemző - mutatóértékeket, és ha a konszolidálásba bevont vállalatok együttesen sem haladják meg ezen mutatóértékeket (általában a megadott három mutatóérték közül kettőnél és két egymást követő évben), akkor az anyavállalatnak nem kötelező összevont (konszolidált) éves beszámolót készítenie. Meg kell azonban jegyezni, hogy ezen mutatóértékek közül - összhangban a magyarországi vállalatnagyságokkal - a mérlegfőösszeg és az éves nettó árbevétel mintegy ötödrésze, a foglalkoztatottak száma pedig fele az Európai Közösség 7. számú irányelvében meghatározottaknak. A Javaslatban átmeneti intézkedésként fogalmazódott meg az, hogy az 1994-95. években az európai gyakorlatnak megfelelő nagyságrendek mellett készüljön csak összevont (konszolidált) éves beszámoló.

A pénzintézetek, a biztosítóintézetek sajátos helyzetére tekintettel a pénzintézeti, a biztosítóintézeti anyavállalatra ez a mentesítés nem vonatkozik. Nem lehet mentesíteni az összevont (konszolidált) éves beszámoló készítési kötelezettség alól azokat a vállalatokat, amelyek részvényeinek, üzletrészeinek, az általuk kibocsátott értékpapíroknak a tőzsdei kereskedelmét engedélyezték, vagy az engedélyezést már kérelmezték. (8/C.§)

Az összevont (konszolidált) éves beszámoló készítésébe - általános előírás szerint - az anyavállalatot és minden leányvállalatot be kell vonni. A bevonás során biztosítani kell a tárgyév és az előző év adatainak az összehasonlíthatóságát. Miután a konszolidálásba bevont vállalatok köre egyik évről a másik évre változhat, a javaslat előírja azokat a minimum követelményeket, amelyeket ilyen esetekben is figyelembe kell venni.

Mivel a konszolidáláshoz adatok kellenek, a Javaslat meghatározza a leányvállalatok adatszolgáltatási kötelezettségének formáját és tartalmát (8/D.§)

A nemzetközi szabályozás ismer olyan eseteket, amikor a leányvállalatot nem kötelező az összevont (konszolidált) beszámoló készítésébe bevonni. Ilyen kivételes eset lehet az, ha az adatokat a leányvállalat csak aránytalanul magas költség mellett és késedelmesen tudja szolgáltatni, ha a leányvállalatban lévő részesedést kizárólag továbbértékesítés céljából vásárolták, ha lényeges és tartós jogi korlátozások vagy rendkívüli körülmények huzamosabb ideig akadályozzák az anyavállalatot jogai gyakorlásában, ha a leányvállalat nem jelentős, elhanyagolható a konszolidálásba bevont vállalatok vagyoni, pénzügyi, jövedelmi helyzete megítélése szempontjából. (8/E. §)

A 4. §-hoz

A törvény jelenlegi 10. §-ának (1) bekezdése helyébe lépő rendelkezés a korábbi előírásokban szabályozott beszámolókészítési kötelezettséget egészíti ki további - az összevont (konszolidált) éves beszámoló, illetve az összevont (konszolidált) üzleti jelentés készítéséhez szükséges - adatszolgáltatási kötelezettséggel.

Az 5. §-hoz

Az időközben bekövetkezett változások, az új szervezeti formák miatti sajátosságok rendezésének külön előírásait tartalmazza a Javaslat.

Az. 6. §-hoz

A számviteli törvény gyakorlati végrehajtása során felmerült kérdésre ad választ a 12. § (2) bekezdésének módosítása azzal, hogy a könyvvezetésnek magyar nyelven kell megvalósulnia.

A 7. és 11. §-hoz

A számviteli törvényt az 1992. évi LXX. törvény 12. §-a módosította. Az 1992. évi tapasztalatok szakmai értékelése során nyilvánvalóvá vált, hogy - bár a módosítás célját illetően indokolt volt - az előírással nem a 31. § (2) bekezdését, hanem a 24. §-t kellett volna módosítani, ugyanis a tárgyévi eredmény helyes megállapításánál az összemérés elvég kell alkalmazni. Ez a követelmény az adott esetben az időbeli elhatárolás elvének használatával valósulhat meg.

A 8. §-hoz

1992-ben többször előfordult, hogy a tulajdonosok osztalékot, részesedést vettek fel az eredménytartalékból történő kiegészítéssel akkor, amikor az előző évek áthozott - kigazdálkodásra váró - vesztesége lényegesen meghaladta a rendelkezésre álló eredménytartalékot és a tárgyév is veszteséges volt. A javasolt módosítás mellett a vállalkozók csak abban az esetben egészíthetik ki adózott eredményüket a más célra le nem kötött eredménytartalékból osztalék, részesedés fizetése céljából, ha az e célra történő igénybevételt követően a jegyzett tőke összege meghaladná a saját tőke összegét (azaz emiatt a saját tőke csökkenne).

A 9. §-hoz

A 27. § (1) és (2) bekezdését egyrészt a csődbejutott pénzintézeteknél lévő pénzeszközök minősítésének követelménye, másrészt a kétes követelések miatti ellentmondás feloldása indokolja (a céltartalék-képzés fő kritériuma, hogy határidőn túli legyen a követelés).

A 27. § (5) bekezdésének szükségességére a törvény hatályba lépése óta eltelt időszak tapasztalatai utalnak. Az értékpapírforgalom növekedésével nyilvánvalóvá vált, hogy a kamatfolyósítás időpontját követő adás-vételeknél a vételár magában foglalja az adás-vételig eltelt időszak időarányos kamatának összegét is. Ezt a kamatot a vételárból a számviteli alapelvek érvényesítése mellett nem lehet kiemelni, levonni. Az év végén időarányosan járó kamatot nem a vételtől, hanem a kamat folyósításától eltelt időszak figyelembe vételével kell elszámolni. Így - módosítás nélkül - az értékpapírok a vétel időszakában nyereségtöbbletet, az értékesítés, a beváltás, a könyvekből történő kievezetés időszakában pedig veszteséget jelentenének. Ez ellentétes az összemérés számviteli alapelvvel. Mivel nem az óvatosság elvének érvényesítéséről van szó, a beszerzési árban elismert kamatból való céltartalék képzésére és felhasználására is indokolt a kötelező előírás.

A 10. §-hoz

A 29. § b) pontjának pontosítását tartalmazza a Javaslat.

A 12-13. §-hoz

A devizahatósági rendelkezések szerint devizaműveletek végzésére felhatalmazott pénzintézeteken keresztül bonyolódik az export értékesítés ellenértékének a kövtelezően előírt átváltása forintra. A követelések, a mérlegben szereplő pénzeszközök forintértékének helyes megállapítása érdekében pontosítani kell a számviteli törvény 32-33. §-ait.

A Javaslat a Magyar Nemzeti Bank hivatalos devizavételi és devizaeladási árfolyama helyett a devizaműveletek végzésére felhatalmazott - az adot ügyletet lebonyolító - pénzintézet által meghirdetett árfolyamok használatát írja elő, ezzel a kereskedelmi bankok részére biztosított önálló árfolyampolitika vállalati hatásai a számvitelben nemcsak a pénzügyi rendezéskor, hanem a követelésként történő kimutatáskor is érvényesülnek. Ha a Magyar Nemzeti Bank hivatalos árfolyamként csak deviza középárfolyamot jegyez, az ezen az árfolyamon való számviteli nyilvántartás a külföldi pénznemben fennálló követeléseket felértékelné, a valóságosnál nagyobb eredményt mutatnának ki a vállalkozók, amely ellentétes lenne a számviteli alapelvekkel.

A 14-18. §-hoz

A gazdasági társaságokban lévő, tulajdoni részesedést is jelentő befrektetések után értékvesztést elszámoltak akkor is, amikor a gazdasági társaságtól osztalékot kaptak, a gazdasági társaság saját tőkéje nem csökkent, az adott társaság részvényei, üzletrészei a tőzsdén nem jegyzett értékpapír piacon azonban névérték alatti értéken cseréltek gazdát. Egyértelművé vált, különbséget kell tenni az értékvesztés elszámolásánál aszerint, hogy a befektetések tartósak, mert a tulajdonosi jogok érvényesítését szolgálják, osztalékot jelentenek, vagy a befektetés csak nevében befektetés, megszerzésük rövid lejáratú célokat (például árfolyamnyereség elérését) szolgál. A leírtak miatt a 34. § (3) bekezdését és a 39. § (3) bekezdését indokolt módosítani.

A Javaslat nem enged értékvesztést elszámolni akkor, ha a befektetett összeg a gazdasági társaság esetleges megszűnésekor megtérül, ha a gazdasági társaság saját tőkéjének arányos része nem csökken a befektetés könyv szerinti értéke alá.

A 15. §-hoz

A számviteli törvény jelenlegi előírásai nem határozzák meg az importbeszerzés fogalmát. A törvény 2. számú mellékletének 9./ pontja az importanyagok, az igénybe vett importszolgáltatások értékének meghatározására vonatkozóan tartalmaz előírásokat, értelemszerűen az export árbevételhez hasonlóan.

Amennyiben az export árbevétel meghatározásánál a területi elv a meghatározó, akkor ennek az elvnek az importbeszerzéseknél is érvényesülnie kell. Ezt alátámasztja az is, hogy a forintnak a külkereskedelemben való alkalmazásáról hozott rendelkezések lehetővé teszik - előírt feltételek mellett - az import ellenértékének forintban történő kiegyenlítését is. Így az importbeszerzés elszámolása szempontjából külföld a Magyar Köztársaság államhatárán kívüli terület, azaz import a külföldről történő eszközbeszerzés, illetve a külföldiek által végzett szolgáltatás.

Mivel az államhatár és a vámhatár nem mindig azonos, a Javaslat külön rendelkezést tartalmaz a vámszabad- és tranzitterületen lévő vállalkozótól történő beszerzésre, amely szerint az nem minősül importbeszerzésnek.

Nem minősül importbeszerzésnek a magyar határállomás és a külföldi rendeltetési hely közötti útszakasz devizában, valutában vagy forintban számlázott, fizetett szállítási és rakodási költsége, mivel azzal az export értékesítés árbevételét kell csökkenteni.

A Javaslat tartalmazza az importbeszerzés értékének meghatározását is. A módosítást az árfolyam - a korábbiaktól eltérő - figyelembe vétele indokolja. Külön ki kell emelni, az importbeszerzés értéke a meglévő deviza, valuta könyv szerinti árfolyama alapján is meghatározható, továbbá a barter-ügyletek keretében beszerzett importtermékek értékének meghatározását.

A 16-17. §-hoz

A törvényalkalmazás tapasztalatai alapján pontosító, kiegészítő módosítások. Lényeges kiegészítés a terven felüli értékcsökkenés elszámolásának - feltételekhez kötött - lehetősége az immateriális javak meghatározott körénél. Ezt a módosítást a tárgyi eszközökhöz való - értelemszerű - hasonlóság indokolja.

A 19. §-hoz

A külföldi pénzértékre szóló tartozások mérlegben kimutatott összegének a lehető legjobban meg kell közelítenie a pénzügyileg (forintban is) fizetendő összegét. Ennek a követelménynek - kötelezően előírt, pénzintézetől való devizavásárlás mellett - csak úgy lehet megfelelni, ha a devizában az év végén fennálló tartozásokat a devizaműveletek végzésére felhatalmazott és az adott ügyletet lebonyolító pénzintézet devizaeladási árfolymán veszik figyelembe, ha a pénzügyi rendezés a mérlegkészítésig még nem történt meg, akkor az év utolsó napján érvényes devizaeladási árfolyamon, ha megtörtént, akkor a ténylegesen forintban fizetett összegben.

A Javaslat szerinti változást a 12-13. §-nál leírtak is indokolják. A Javaslat tartalmazza a deviza-törzsbetét felhasználásának sajátos - árfolyamhasználattal kapcsolatos - szabályait is.

A 20. §-hoz

A Javaslat pontosítja a törvény 44. §-a (1) bekezdésének a) pontját.

A 21. §-hoz

Az export értékesítése árbevételének megváltozott tartalmát, az export, illetbe a belföldi értékesítés árbevétele értékének meghatározására vonatkozó előírásokat tartalmazza a Javaslat ezen §-a.

A számviteli törvény 45. §-a (2) bekezdésének b) pontja az árbevételt módosító árkiegészítések, illetve fogyasztási adó elszámolásának feltételét és időszakát szabályozta. A beszámoló készítésének számviteli törvényből következő határideje mellett az adóhatósággal való elszámolás időszaka lényegesen eltérhet a számviteli nyilvántartásokban való rögzítés időszakától (az összemérés elvéből következően). Ezen ellentmondás feloldása érdekében javasolt az előírást úgy módosítani, hogy az adóhatósággal történő elszámolás alapján kell az árbevételt módosító költségvetési kapcsolatokat rögzíteni, de az elszámolás időszakát a számviteli előírások határozzák meg.

A belföldi, illetve az export értékesítés árbevételének fogalmát a Javaslat a területi elv érvényesítésével határozza meg. Az árbevétel elszámolása szempontjából belföld a Magyar Köztársaság területe. Ebből következően külföld a Magyar Köztársaság államhatárán kívüli terület. A Magyar Köztársaság államhatára általában meghatározó a belföldi és az export árbevétel elszámolása vonatkozásában. Ezért volt indokolt a vámszabad- és tranzitterületen lévő vállalkozó kapcsolatait külön szabályozni.

Ezen szabályozással az export értékesítés árbevételének a halmozódása kerülhető el, mivel a Magyar Köztársaság területén lévő vámszabadterületi társaságokra is a számviteli törvény előírásai vonatkoznak, a tranzitterületek pedig vagy a vámszabadterületi társasághoz, vagy más belföldi vállalkozáshoz tartoznak.

A számviteli törvény 45. §-ának (3) bekezdése az export árbevétel értékének meghatározását szabályozta annak feltételével, hogy az export kiegyenlítése csak devizában vagy valutában történhet. Az export árbevétel elszámolásánál a területi elv bevezetése, továbbá az a devizagazdálkodásra vonatkozó előírás, amely szerint a külföldi vevő az ellenértéket forintban is és importáruval (importszolgáltatással) is kiegyenlítheti, valamint a pénzintézetek szabadabb árfolyampolitikája indokolja, hogy a jelenlegi (3) bekezdés helyett részletesebb előírást adjon a törvény. Az újonnan felvett (6)-(12) bekezdések előírásai azonban nemcsak az export árbevételre, hanem a belföldi értékesítés árbevételére is érvényesek.

Az export árbevételként elszámolandó összegnek - a deviza, a valuta forintra történő átváltásának, forintért történő felajánlásának kötelezettsége mellett - a lehető legjobban meg kell közelítenie a pénzügyileg (forintban is) realizálódó bevételt. Ennek a követelménynek csak úgy lehet megfelelni, ha a devizaműveletek végzésére felhatalmazott és az adott ügyletet lebonyolító pénzintézet deviza-, valutavételi árfolyamaival veszik figyelembe a teljesítéskor az export árbevételt. Ilyen előírás mellett a vállalkozónak előre, de legkésőbb a külkereskedelmi áruforgalomban külföldre történő értékesítés, a külföldön végzett szolgáltatásnyújtás teljesítésének időszakában el kell döntenie, hogy mely devizaműveletek végzésére felhatalmazott pénzintézetet választja a devizaügylet lebonyolításában való közreműködésre.

Egyszerűbb lenne, ha egységesen a Magyar Nemzeti Bank által közzétett deviza-, valutaközép-árfolyamok alkalmazását írná elő a törvény. Ez azonban ellentétes lenne a számviteli alapelvekkel, mivel ez az export árbevétel felértékelését, a várhatóan forintban is realizálódó összegnél magasabb értéknek a felvételét, a reálisnál nagyobb nyereség kimutatást jelentené.

Ha az értékesítés devizában meghatározott ellenértékét - előzetes devizahatósági engedély alapján - azonos devizaértékű importáruval, illetve importszolgáltatással egyenlítik ki, azaz az ügylethez kapcsolódóan pénzmozgás nincs, nincsen akadálya annak, hogy az export árbevételt, illetve az importbeszerzés forintértékét a Magyar Nemzeti Bank által közzétett devizaközép-árfolyam alkalmazásával határozzák meg.

A 22. §-hoz

A Javaslat a terven felüli értékcsökkenésnek az értékcsökkenési leíráskénti elszámolását pontosítja.

A 23. §-hoz

A javasolt módosítást egyrészt indokolja a konszolidálásra vonatkozó előírások változása (leányvállalat, közös vezetésű vállalkozás, társult vállalkozás, egyéb részesedési viszonyban lévő vállalkozás), másrészt az Európai Közösség 4. számú irányelvéhez való közeledés, harmadrészt a korábbi adatokkal való összehasonlítás követelménye.

Az európai Közösség 4. számú irányelvéhez való közeledés érdekében, és mert az összevont (konszolidált) éves beszámolónál is előírt ez a követelmény, indokolt az export értékesítés árbevételének fontosabb piacok szerinti bontására vonatkozó előírással a kiegészítő melléklet tartalmát bővíteni azzal, hogy a részletezést a vállalkozó sajátosságai figyelembe vételével alakítja ki.

A belföldi és az export értékesítés árbevétele tartalmának változása indokolja, hogy legalább a kiegészítő mellékletben bemutatásra kerüljön a devizában, valutában elszámolt belföldi, illetve export értékesítés nettó árbevétele. Ez biztosítja, hogy a piac szereplői (elsősorban a hitelezők, a tulajdonosok) hozzájuthassanak lényegében a jelenleginek megfelelő tartalmú információhoz (A módosításra kerülő előírás szerint a devizában, valutában teljesített árbevételt nem lehetett belföldi értékesítés árbevételeként elszámolni.)

A 24. §-hoz

A forgalmi költség eljárással készített eredménykimutatás nem tartalmazza az aktivált saját teljesítmények értékét. Erre az információra azonban a kívülállóknak szükségük lehet. Ezért legalább a kiegészítő mellékletben, megfelelően részletezve be kell mutatni azzal, hogy ezen adatokat a kettős könyvvitel zárt rendszerével kell alátámasztani.

A környezetvédelem előtérbe kerülése indokolja, hogy a kiegészítő melléklet a környezetvédelemre vonatkozóan is tartalmazzon adatokat, a környezet védelmét szolgáló tárgyi eszközökről, a veszélyes hulladékokról, a környezetvédelmi garanciális kötelezettségekről.

A 25. §-hoz

Pontosítást és a saját üzletrészeknek a saját részvényekkel azonos módon való kezelését tartalmazza a Javaslat.

A 26. §-hoz

Az egyszerűsített éves beszámoló kiegészítő mellékletére vonatkozóan tartalmaz kedvező előírást a Javaslat.

A 27. §-hoz

A törvény jelenlegi, az összevont (konszolidált) éves beszámolót szabályozó 59-63. §-ai helyébe lépő rendelkezéseket tartalmazza.

Az új 59. § meghatározza, mit kell az összevont (konszolidált) éves beszámolónak magában foglalnia, milyen követelményt kell vele szemben támasztani.

Az összevont (konszolidált) éves beszámoló készítésének célja az, hogy az anyavállalat és a hozzátartozó leányvállalatok belső gazdasági kapcsolataiból adódó összes halmozódás kiszórésével a mérlegben az eszközök és a források, az eredménykimutatásban a bevételek és a ráfordítások, valamint a nyereség és a veszteség halmozódás mentesen jelenjen meg úgy, mintha az anyavállalat és a leányvállalatok (a konszolidálásba bevont vállalatok) egyetlen önálló vállalatot alkotnának.

Az összevont (konszolidált) éves beszámoló mérlege és eredménykimutatása formailag alig tér el az éves beszámoló mérlegétől, eredménykimutatásától. Ezt az eltérést a Javaslat melléklete tartalmazza.

Az összevont (konszolidált) éves beszámolóra is érvényesek a számviteli alapelvek, ezt a beszámolót is áttekinthető formában kell elkészíteni, hogy mindenki számára világos képet mutasson a konszolidálásba bevont vállalatok együttesének vagyoni, pénzügyi, jövedelmi helyzetéről. Ezen előírások kiemelése a Javaslatban a követelmény fontosságát hangsúlyozza.

Az összevont (konszolidált) éves beszámoló összeállításánál a törvény előírásait figyelembe kell venni. Tekintettel azonban a sajátosságokra újabb előírásokat is meg kellett fogalmazni azzal, amennyiben nem szabályozott kérdés merülne fel, akkor is úgy kell az összevont (konszolidált) éves beszámolót elkészíteni, hogy az a konszolidálásba bevont vállalatok vagyoni, pénzügyi, jövedelmi helyzetét úgy mutassa, mintha ezek a vállalatok egyetlen vállalatként működnének. Az ennek érdekében szükséges - a megbízható és valós összképet bemutató, és az összevont (konszolidált) mérlegben és eredménykimutatásban nem szereplő - adatokat az összevont (konszolidált) kiegészítő mellékletnek kell tartalmaznia.

Az összevont (konszolidált) éves beszámoló elkészítésénél is követelmény a következetesség. Ezért az értékelésnél, a konszolidálási módszereknél, a beszámoló tagolásánál, részletezésénél az előző évhez képest csak indokolt esetben lehet eltérni, az eltérés, a változtatás vagyoni, pénzügyi, jövedelmi helyzetre gyakorolt, számszerűsített hatásának a bemutatásával.

Az összevont (konszolidált) éves beszámoló készítésének egyik fontos szabálya, a beszámoló mérlegfordulónapjának meghatározása (a 60. §-ban). Az általános szabály az, hogy ezt az anyavállalat éves beszámolója mérlegének fordulónapja határozza meg. A törvény hatályos előírásai szerint ez a fordulónap belföldi anyavállalat esetében december 31-e. Az Európai Közösség országaiban nem kötelező a december 31-i mérlegfordulónap, ettől eltérő időpont is lehet. Ebből az következhet, hogy a belföldi székhelyű és december 31-i fordulónappal beszámolót készítő anyavállalathoz nem december 31-ével beszámolót készítő, külföldi székhelyű leányvállalatok is tartozhatnak, vagy a külföldi székhelyű és nem december 31-i fordulónappal beszámolót készítő anyavállalathoz december 31-i mérlegfordulónappal beszámolót készítő belföldi leányvállalatok kapcsolódnak. A Javaslat szerinti szabályozás mindkét esetre tartalmaz előírást.

Ha az anyavállalat belföldi székhelyű és a leányvállalatok külföldi székhelyűek és nem december 31-i fordulónappal készítik éves beszámolójukat, akkor az összevont (konszolidált) éves beszámoló mérlegfordulónapja lehet ezen külföldi székhelyű leányvállalatok többsége éves beszámolója szerinti mérlegfordulónap is.

A belföldi székhelyű leányvállalatnak minden esetben december 31-i fordulónappal éves beszámolót kell készítenie, függetlenül attól, hogy a külföldi székhelyű anyavállalat milyen mérlegfordulónappal konszolidál.

Mivel az anyavállalat, illetve a leányvállalatok éves beszámolója készítésének mérlegfordulónapja eltérhet egymástól, a Javaslat előírást ad ennek a konszolidálás során való figyelembevételére.

Amennyiben a konszolidálásba bevont vállalat mérlegfordulónapja eltér az összevont (konszolidált) éves beszámoló mérlegfordulónapjától, akkor a konszolidálás megbízhatósága érdekében ennek a vállalatnak az összevont (konszolidált) éves beszámoló mérlegfordulónapjára közbülső beszámolót kell készítenie. Ez ma Magyarországon csak akkor fordul elő, ha a belföldi székhelyű anyavállalatnak külföldi székhelyű leányvállalatai vannak, amelyek nem december 31-i fordulónappal készítik éves beszámolójukat, illetve abban az esetben, amikor a külföldi székhelyű leányvállalatok éves beszámolójának mérlegfordulónapja határozza meg az összevont (konszolidált) éves beszámoló készítésének mérlegfordulónapját. Az előbbi esetben a külföldi székhelyű leányvállalatoknak, az utóbbi esetben a belföldi anyavállalatnak kell közbülső beszámolót készítenie.

A 60/A § a konszolidálás technikájára vonatkozóan tartalmaz előírásokat. Ezt az indokolja, hogy Magyarországon az utóbbi időben összevont (konszolidált) éves beszámolót nem készítettek, csupán a külföldi székhelyű anyavállalatok magyarországi leányvállalatai szolgáltattak adatokat a konszolidáláshoz, és kerültek kapcsolatba a konszolidálással.

Általános szabály, hogy a konszolidálásba bevont vállalatok eszközeit és forrásait, a bevételeket és a ráfordításokat teljes egészükben az összevont (konszolidált) éves beszámolóba be kell vonni. Ez azonban nem jelent mechanikus összesítést, egyrészt azért nem, mert az anyavállalatnak a törvényben biztosított mérlegbeállítási, döntési, választási lehetősége van, függetlenül attól, hogy a konszolidálásba bevont vállalatok éltek-e vagy sem ezekkel a lehetőségekkel, másrészt azért, mert a konszolidálás során a különböző halmozódásoktól meg kell tisztítani a konszolidálásba bevont vállalatok együttesének vagyoni, pénzügyi, jövedelmi helyzetét bemutató összevont (konszolidált) éves beszámolót.

A Javaslat tartalmazza az összevont (konszolidált) éves beszámoló készítése során elvégzendő feladatokat, azok sorrendjében. A konszolidálás során - az eltérő értékelésből adódó korrekciók és a forintra-tászámítás elvégzése után - gyakorlatilag minden egyes feladat elvégzését követően előkészítő-mérleget és előkészítő-eredménykimutatást célszerű készíteni. Az előkészítő-mérlegek és -eredménykimutatások sorozata vezet el az összevont (konszolidált) mérleghez és eredménykimutatáshoz.

Ahhoz, hogy a konszolidálásba bevont vállalatok eszközeit és forrásait az összevont (konszolidált) mérlegbe össze lehessen vonni, a leányvállalatnál is az anyavállalat éves mérlegében alkalmazható értékelési előírások szerint kell értékelni. Ugyanígy feltétele a konszolidálásnak, hogy a külföldi pénznemben készült leányvállalat mérlegének és eredménykimutatásának tételeit forintra átszámítsák. A Javaslat 61. §-a ezeknek a szabályait foglalja össze.

Az összevont (konszolidált) éves beszámolóban az anyavállalat értékelési előírásai érvényesülnek. Amennyiben a leányvállalat ettől eltér, akkor az összevonás előtt a leányvállalat az eltérően értékelt eszközöket és forrásokat köteles az anyavállalat módszerei szerint - az összevont (konszolidált) mérlegbe bekerülő értékek megállapítása érdekében - értékelni. Csak kivételes esetekben lehet ettől eltekinteni. Ilyen eset az, ha az értékelés eredénye nem jelentés, vagy a leányvállalat értékelése a pénzintézetekre, a biztosítókra, az értékpapír-forgalmazókra vonatkozó sajátos előírásokon alapul. Az anyavállalatnál alkalmazott, illetve alkalmazható értékelésre való áttérés miatti különbözetet az adott vállalat előkészítő-eremdénykimutatásban is szerepeltetni kell.

A törvény számos esetben biztosít az értékelésre vonatkozóan választási lehetőséget. Az ebből adódó azon eltéréseket, amelyek a törvény előírásaival összhangban vannak, a konszolidálás egyszerűsítése érdekében - a Javaslat szerint - nem szükséges egységesíteni. Mindenképpen rendezendő viszont a belföldi és a külföldi szabályozásból adódó eltérés.

A konszolidálásba való bevonás előtt a külföldi pénznemben készült leányvállalati mérleget és eredménykimutatást forintra át kell számítani. Ezt az átszámítást el lehet végezni úgy, hogy a befektetett eszközöket, a saját tőke elemeit, ezen eszközökkel kapcsolatos költségeket és ráfordításokat bekerülési árfolyamon, az egyéb eszközöket és kötelezettségeket, a mérleg szerinti eredményt és ezek eredményre gyakorolt hatásait mérlegfordulónapi, a Magyar Nemzeti Bank által közzétett, hivatalos devizaközép-árfolyamon, minden más eredménykimutatást érintő tételt a havonként devizavéeli, illetve eladási középárfolyamon értékelik. A forintra való átszámítás különbözetéből az adott vállalat előkészítő-mérlegében a saját tőke korrekciós tételeként azt a részt kell kimutatni, ami az előző évben ilyen címen megállapított különbözettel azonos összeg, a különbözetből az eltérés összegét az adott vállalat előkészítő eredménykimutatásában kell szerepeltetni. Ugyancsak az adott vállalat előkészítő-eredménykimutatásában az egyéb bevételek, illetve az egyéb ráfordítások között elkülönítetten kell kimutatni az eredménykimutatás forintra való átszámításából adódó különbözetet is. A röviden ismertetett értékelés az eredményalakulás valósabb képét adja meg, azonban igen jelentős és folyamatos munkaráfordítást igényel. Ezért a Javaslat lehetőséget ad arra, hogy a mérleg valamennyi tételét, a befektetett és a forgóeszközökhöz kapcsolódó költségeket és ráfordításokat mérlegfordulónapi, a Magyar Nemzeti Bank által közzétett, hivatalos devizaközép-árfolyamon értékeljék át, és csak az eredménykimutatás egyéb tételénél kell a havonként hó végi devizavételi, illetve eladási árfolyamok alapján a forintra átszámított értékek összegzését elvégezni.

A tőkeösszevonás (a tőkekonszolidáció) részletes szabályait a Javaslat 61/A. §-a tartalmazza. A konszolidálásba először történő bevonáskor meg kell határozni a leányvállalat saját tőkéjétől az anyavállalatot megillető részesedést (részt), a számításnál figyelmen kívül hagyva egyrészt a leányvállalat által visszavásárolt saját részvényeket, üzletrészeket (ezek könyv szerinti értékével a leányvállalat saját tőkéjét kell csökkenteni), másrészt a leányvállalatnál, illetve az anyavállalatnál lévő anyavállalati részvényeket, üzletrészeket.

A leányvállalat saját tőkéjéből az anyavállalatot konszolidálásba először történő bevonáskor megillető részesedés számításakor a leányvállalat saját tőkéjét

- vagy könyv szerinti értéken,

- vagy a választott bevonási időpontnak megfelelő értéken (aktualizált értéken)

határozzák meg.

A viszonyítási érték meghatározása történhet:

-  a részesedés megszerzésének időpontjában, vagy

-  akkor, amikor a leányvállalatot először bevonják az összevont (konszolidált) éves beszámolóba, vagy

-  a részesedések megszerzésekor, különböző időpontokban, vagy

-  akkor, amikor a vállalat leányvállalattá vált.

Az alkalmazott módszert, a választott időpontot az összevont (konszolidált) kiegészítő mellékletben meg kell adni.

Az anyavállalatot a konszolidálásba először történő bevonáskor megillető részesedés kiszámítása után, a kiszámított értéket össze kell vetni a részesedés beszerzési árával (könyv szerinti értékével). A különbözetet attól függően kell - az Európai Közösség 7. számú irányelvének megfelelően - kimutatni, hogy az aktív vagy passzív.

Ha a konszolidálásba először történő bevonáskor a részesedés könyv szerinti értéke több, mint a számított részesedés (aktív különbözet), és ez a különbözet (vagy egy része) az egyes eszközökhöz és forrásokhoz hozzárendelhető (mert azok piaci értéke eltér könyv szerinti értéküktől, az eszközökhöz rejtett tartalékok, a forrásokhoz rejtett terhek rendelhetők), akkor az adott eszköz, illetve forrás értékét a rájutó különbözettel növelni, illetve csökkenteni kell, majd a fennmaradó különbözetet - amely tartalmában pozitív üzleti, vagy cégérték - tőkekonyszolidációs különbözetként ki kell mutatni az összevont (konszolidált) mérlegben az eszközök között.

Ha a konszolidálásba először történő bevonáskor a részesedés könyv szerinti értéke kevesebb, mint a számított részessedés (passzív különbözet), a különbözetet az előbbiek szerint az egyes eszközökhöz és forrásokhoz hozzá kell rendelni és csak a fennmaradó különbözetet kell a források között tőkekonyszolidációs különbözetként kimutatni.

A Javaslat szabályozza az aktív, illetve a passzív tőkekonszolidációs különbözetek eredmény terhére, illetve javára történő elszámolását is.

Aktív tőkekonszolidációs különbözet esetén, mivel pozitív üzlet- vagy cégértékről van szó, a költségkénti (értékcsökkenési leírásként való) elszámolás szabályai adottak. Passzív tőkekonszolidációs különbözetet csak akkor lehet az eredmény javára elszámolni, ha az már biztosan realizált eredmény, mert az érintett leányvállalat a konszolidálási körből kiválik, vagy azt az eszközt, amihez a különbözet kapcsolódik értékesítették. Az eszközökhöz és forrásokhoz hozzárendelt különbözetek elszámolása az adott eszköz, illetve forrás beszerzési, nyilvántartási értékének elszámolásával azonosan történik.

A leányvállalat saját tőkéjéből az anyavállalatot arányosan megillető részesedést nemcsak a konszolidálásba először történő bevonáskor kell megállapítani, hanem minden olyan esetben, amikor az anyavállalat összevont (konszolidált) éves beszámolót készít. Az utóbbi esetben megállapított részesedés és az első bevonáskor megállapított részesedés különbözetét a saját tőke korrekciójaként kell az összevont (konszolidált) mérlegben kimutatni.

Amennyiben a leányvállalatnak olyan tulajdonosai is vannak, akik nem tartoznak a konszolidálásba bevont vállalatok közé, az anyavállalat részesedésének a megállapításával meghatározzák az ő részesedésüket is, amelyet az összevont (konszolidált) mérlegben a saját tőkén belül elkülönítetten, mint a más tulajdonosok részesedését kell kimutatni.

Az összevont (konszolidált) mérlegbe csak a külső, a konszolidálásba be nem vont vállalkozókkal szembeni követeléseket, kötelezettségeket, képzett céltartalékokat, az időbeli elhatárolások között kimutatott tételeket lehet beállítani, azaz a konszolidálásba bevont vállalatok egymás közötti ilyen tételei nem szerepelhetnek. Ezen utóbbiak kiszűrésének, az adósságkonszolidálásnak a szabályait a Javaslat 61/B. §-a tartalmazza. Az adósságkonszolidálásba bevonandó tételekre ad előzetes információt a törvény 3. számú melléklete szerinti mérlegtagolás.

Az adósságkonszolidálásnál előfordulhat, hogy a konszolidálásba bevont követelések és kötelezettségek eltérnek egymástól. Az összevont (konszolidált) mérlegben emiatt mutatkozó különbözetet ellentételezni kell. Ha ez a különbözet eltér az előző évben ilyen címen megállapított különbözet összegétől, akkor a különbözet összegéből az eltéréssel azonos összeggel az eredényt kell módosítani [eredményváltozáson keresztül - tezhát közvetetten - kerül az összevont (konszolidált) mérlegbe], az előző évi különbözettel azonos összeget pedig a saját tőke változásaként kell közvetlenül az összevont (konszolidált) mérlegbe beállítani.

A halmozódások kiszűrése érdekében kell elhagyni a Javaslat 61/C. §-a szerint a konszolidálásba bevont vállalatok egymás közötti szállításaiból, szolgáltatás nyújtásaiból származó közbenső eredményeket, azokat az eredményeket, amelyek a konszolidálásba bevont vállalati körből kilépve még nem realizálódtak. Ezek a tételek a konszolidálásba bevont vállalatok mérlegeiben magasabb értéken szerepelnek, mintha a konszolidálásba bevont vállalatok jogilag is egyetlen vállalatot alkotnának. Az eszközök nyilvántartás szerinti értéke eltér attól az értéktől (magasabb vagy alacsonyabb), mint amennyi a konszolidálásba bevont vállalatok beszerzési, illetve előállítási költségei. Ezért az eszközök nyilvántartás szerinti értékének és konszolidálásba be nem vont vállalkozóktól való beszerzési értékének, illetve a saját előállítású (a konszolidálásba bevont vállalatok által előállított) eszközöknél közvetlen önköltségének különbözetét ki kell munkálni.

Amennyiben a tárgyévi ilyen címen kimunkált különbözet eltér az előző évitől, akkor feltételezhető, hogy az a tárgyévi szállításokkal függ össze és a ráfordítások-bevételek konszolidálásával eredményhatása az összevont (konszolidált) mérlegben - közvetetten - megjelenik. A tárgyévi különbözetből az előző évben ilyen címen megállapított különbözettel azonos összeget viszont a saját tőke változásaként kell közvetlenül az összevont (konszolidált) mérlegbe beállítani.

Ettől az igen jelentős munkával járó konszolidálási feladattól csak akkor lehet eltekinteni, ha a közbenső eredmény a konszolidálásba bevont vállalatok együttes vagyoni, pénzügyi, jövedelmi helyzete megítélése szempontjából nem jelentős.

A mérlegtételekben meglévő közbenső eredmények mellett ki kell szűrni a ráfordítások és bevételek halmozódását és annak eredményhatását is. Ezt szabályozza a Javaslat 61/D. §-a. A konszolidálásba bevont vállalatok egymás közötti áruszállításait, szolgáltatásnyújtásait árbevételként nem lehetne a törvény előírásai alapján elszámolni, ha jogilag is egyetlen vállalatot alkotnának. Tehát a konszolidálás során az ilyen árbevételeket ki kell szűrni. Az árbevétel kiemelését a közvetlen költségek csökkentésének is követnie kell, kivéve azt az esetet, amikor az összevont (konszolidált) eredménykimutatás összköltség eljárással készül, mert akkor a közvetlen költségek - ha az egyéb feltételek még fennállnak (a tárgyévben történ az aktiválás, vagy a készletek között szerepel és így az állományváltozás része stb.) - az aktivált saját teljesítmények állományát növelik.

Az árbevétel és a hozzákapcsolódó közvetlen költségek kiszűrésén túlmenően az összevont (konszolidált) eredménykimutatásban nem szerepelhetnek az egymás közötti, de nem áruszállításból, nem szolgáltatásnyújtásból származó bevételek és ráfordítások sem (például a kamatok, az osztalék).

Az öss6zevont (konszolidált) eredménykimutatás - a halmozódások kiszűrése, az adókülönbözet meghatározása után - lényegében a konszolidálásba bevont vállalatok adózott eredményét tartalmazza. A más tulajdonostársakat ebből megillető részként azt az összeget kell figyelembe venni, amelyet a konszolidálásba bevont vállalatok eredménykimutatásuk szerint más tulajdonostársaknak fizetett (jóváhagyott) osztalékként, részesedésként elszámoltak.

A Javaslat 61/E. §-a tartalmazza a közös vezetésű vállalkozások konszolidálására vonatkozó előírásokat. A közös vezetésű vállalkozás nem tekinthető leányvállalatnak. A közös vezetésű vállalkozás kritériuma a paritásos (50-50%-os, 33-33-33%-os) alapon történő vezetés. Ebből következően a közös vezetésű vállalkozást kvóta (tőkerészesedés) konszolidálás elvén kell az összevont (konszolidált) éves beszámolóba bevonni. A kvóta (hányad) konszolidálás során a közös vezetésű vállalkozás éves beszámolójának tételei a részesedéshányadnak megfelelően állítandók be az összevont (konszolidált) éves beszámolóba. Ebből az is következik, hogy a más tulajdonosok részesedése nem szerepel az összevont (konszolidált) mérlegben. A tőkerészesedés szerinti konszolidálásnak, az eddigieken túlmenően, feltétele az is, hogy a közös vezetésű vállalkozás is a konszolidálásnál alkalmazott értékelési, mérlegbeállítási, tagolási előírásokat alkalmazza. Ha a más tulajdonosok miatt ezeket az előírásokat nem lehet érvényesíteni, akkor a társult vállalkozásokra vonatkozó szabályokat kell értelemszerűen alkalmazni.

A társult vállalkozás nem leányvállalat, ebből következően éves beszámolójának mérlege és eredménykimutatása nem épül be az összevont (konszolidált) éves beszámolóba. Mivel azonban a társult vállalkozás gazdasági döntéseire a konszolidálásba bevont vállalatok (az anyavállalat, a leányvállalatok külön-külön vagy együttesen) jelentős, mértékadó befolyást gyakorolnak, mindenképpen szükséges és indokolt - éppen a konszolidálásba bevont vállalatok valós vagyoni, pénzügyi, jövedelmi helyzete megítéléséhez -, hogy a társult vállalkozásban lévő részesedést a valós értéken állítsák be az összevont (konszolidált) mérlegbe, illetve eredménykimutatásba. Ennek előírásait adja meg a Javaslat a 61/F. és a 61/G. §-okban.

A társult vállalkozásban lévő részesedés értékét az un. equity-módszer szerinti értékeléssel lehet meghatározni. Ennél a módszernél a részesedés értékét alapvetően a társult vállalkozás saját tőkéjének a részesedésre jutó értékével kell kimutatni.

A társult vállalkozásban lévő részesedést,

-  vagy a konszolidálásba bevont vállalat mérlegében kimutatott könyv szerinti értéken,

-  vagy a társult vállalkozás saját tőkéjéből a konszolidálásba bevont vállalat tulajdoni hányadára jutó könyv szerinti értéken

veszik a nem teljeskörű bevonáskor számításba.

Ezen értékek megállapításának módszere és ebből adódóan a különbözeti összeg elszámolása - értelemszeróen - megegyezik a leányvállalat saját tőkéjéből az anyavállalatot megillető részesedés számítási módszerével és annak elszámolásával.

A társult vállalkozásban lévő részesedés előbbiek szerint megállapított értékét minden évben módosítani kell:

-  a társult vállalkozás saját tőkéje változásának arányos összegével,

-  az eredménykimutatásban nem szeeplő, továbbá az eredménykimutatásba beállított, de a mérlegkészítésig meg nem kapott, a társult vállalkozástól járó (várható) osztalék, részesedés összegével (ezeket az összegeket a következő évben le kell vonni),

-  a részesedés a tőkekonszolidációs különbözet leírt összegével.

A 61/H. § szerint, ha a részesedési viszonyban lévő vállalkozás nem leányvállalat, nem közös vezetésű vállalkozás, nem társult vállalkozás, akkor az ilyen részesedést a konszolidálásba bevont vállalat éves mérlegében szereplő értéken kell az összevont (konszolidált) mérlegben kimutatni.

A konszolidálás miatt társasági adófizetési különbözet keletkezhet, amely ugyan nem változtatja meg a konszolidálásba bevont vállalatok társasági adó fizetési kötelezettségét, a különbözet elkülönített kimutatását az Európai Közösség irányelve és a vagyoni, pénzügyi helyzet reális megítélése indokolja. A konszolidálás következtében más lesz az összevont (konszolidált) eredménykimutatás szerinti adózás előtti eredmény, mint amennyi a konszolidálásba bevont vállalatok éves eredménykimutatásainak összevonása mellett lenne. A fizetendő társasági adó nem változik, mivel azt nem az összevont (konszolidált) éves beszámoló alapján kell fizetni. Ki kell azonban számítani azt a fizetendő társasági adót is, amelyet a konszolidálásba bevont vállalatoknak az összevont (konszolidált) eredménykimutatás alapján fizetniök kellett volna (mintha jogilag is egységes vállalatként adóznának). A ténylegesen fizetett és az így számított társasági adó különbözetét (amelyet a Javaslat 61/I. §-a szabályoz), mind az összevont (konszolidált) mérlegben (áthúzódó adókövetelése, illetve áthúzódó adótartozás), mind az összevont (konszolidált) eredménykimutatásban külön soron kell kimutatni.

Fontos része az összevont (konszolidált) éves beszámolónak az összevont (konszolidált) kiegészítő melléklet, amelynek feladata: az összevont (konszolidált) mérlegben és eredménykimutatásban szereplő adatok kiegészítése, értékelése, továbbá olyan információk adása, amelyek a konszolidálásba bevont vállalatok megbízható és valós összképének kialakításához, a valós vagyoni, pénzügyi, jövedelmi helyzet bemutatásához szükségesek. (Részletesen a Javaslat 62. §-ában.)

Az éves beszámoló kiegészítő melléklete szerinti információk egyrészt sajátosan értelmezendők, másrészt attól eltérően, többletinformációként jelennek meg az összevont (konszolidált) kiegészítő mellékletben. Ez utóbbiak közé tartozik, hogy egyrészt - vállalatonként külön-külön - meg kell adni a leányvállalatok, a közös vezetésű vállalkozások, a társult vállalkozások saját tőkéjéből az anyavállalat és a konyszolidálásba bevont más vállalat részesedésének mértékét és összegét, másrészt azt, hogy a leányvállalat, a közös vezetésű vállalkozás, a társult vállalkozás részesedésének mértéke és összege milyen arányt képvisel mind más, a konszolidálásba bevont vállalat saját tőkéjéből.

Az Európai Közösség 7. számú irányelvének megfelelően kell az összevont (konszolidált) kiegészítő mellékletben bemutatni az igazgatóság, az ügyvezetés, a felügyelő bizottság tagjainak ilyen irányú - az anyavállalatnál és a leányvállalatoknál végzett - tevékenységéért kifizetett járandóságok összegeit, továbbá a folyósított előlegek és kölcsönök összegeit, azok feltételeivel együtt.

Az összevont (konszolidált) üzleti jelentés - az Európai Közösség irányelve szerint - nem része az összevont (konszolidált) éves beszámolónak. Az összevont (konszolidált) üzleti jelentésnek a konszolidálásba bevont vállalatok együttesének helyzetét és üzletmenetét úgy kell tartalmaznia, hogy az a tényleges viszonyokról valós, megbízható képet adjon, mutassa be a konszolidálásba bevont vállalatok előrelátható fejlődését is (63. §).

A 28. §-hoz

A javaslat kiegészítő pontosítást tartalmaz.

A 29-30. §-hoz

Ezen rendelkezések a törvény - nyilvánosságra hozatallal és közzététellel foglalkozó - 71-72. §-ait egészítik ki és módosítják. Az Állami VAgyonkezelő Rt. által készített éves beszámoló letétbehelyezési határidejét hosszabbítja meg egy hónappal a Javaslat szerinti (1) bekezdés, mivel az Állami Vagyonkezelő Rt. éves beszámolóját csak a hozzátartozó vállalkozók éves beszámolójának elfogadása után tudja csak a mérleggel lezárt évről úgy elkészíteni, hogy az tartalmazza az Állami Vagyonkezelő Rt-t megillető részesedést, osztalékot is, és így megbízható és valós képet adjon az Állami Vagyonkezelő Rt. vagyoni, pénzügyi, jövedelmi helyzetéről.

Az összevont (konszolidált) - köhnyvvizsgálói záradékkal ellátott - éves beszámolót az anyavállallat a tárgyévet követő szeptember 30-ig köteles a cégbíróságnál letétbe helyezni. Így négy hónap áll az éves beszámoló elkészítését és elfogadását, illetve letétbehelyezését követően a konszolidálás elvégzésére.

Az összevont (konszolidált) éves beszámoló megalapozottsága érdekében indokolt a közzétételi kötelezettséget (és ezzel a kötelező könyvvizsgálatot) a konszolidálásba bevont vállalatokra is kiterjeszteni. A takarékszövetkezeteknél a közzétételi kötelezettséget (és ezzel a kötelező könyvvizsgálatot) az indokolja, hogy pénzintézeti tevékenységet végeznek, és azt nem részvénytársasági formában folytatják.

Az összevont (konszolidált) éves beszámoló adatai is nyilvánosak, azokat is közzé kell tenni. Az összevont (konszolidált) üzleti jelentést sem kell a cégbíróságon letétbe helyezni, és nem kell közzétenni sem, a nyilvánosságot azonban az anyavállalat székhelyén biztosítani kell.

A 31. §-hoz

Az összevont (konszlidált) éves beszámolónál is kötelező a könyvvizsgálat. A törvény 73. §-át kiegészítő javaslat megfogalmazza az összevont (konszolidált) éves beszámoló könyvvizsgálatának célját, a könyvvizsgálatban résztvevő könyvvizsgáló megválasztásával, megbízásával szembeni követelményeket.

A könyvvizsgálattal arról kell meggyőződni, hogy az összevont (konszolidált) éves beszámoló a konszolidálásba bevont vállalatok együttesének vagyoni, pénzügyi, jövedelmi helyzetéről megbízható és valós képet ad-e, azzal összhangban van-e az összevont (konszolidált) üzleti jelentés.

Az összevont (konszolidált) éves beszámoló könyvvizsgálóját az anyavállalat tulajdonosai választják meg. Ha nem választanak erre a feladatra külön könyvvizsgálót, akkor az a könyvvizsgáló tekintendő az összevont (konszolidált) éves beszámoló könyvvizsgálójának, aki az anyavállalat éves beszámolóját - vagy közbülső éves beszámolóját - felülvizsgálta.

A 32-34. §-hoz

A könyvvizsgáló konszolidálással kapcsolatos feladatait fogalmazza meg a törvény 74-76. §-ait kiegészítő és módosító javaslat.

Az összevont (konszolidált) éves beszámoló könyvvizsgálója köteles együttműködni a konszolidálásba bevont vállalatok könyvvizsgálójával, hogy a konszolidálásba összefoglalt éves beszámolók adatai megfeleljenek a konszolidálás követelményeinek, és a konszolidálásba bevont vállalatok figyelembe vegyék az összevont (konszolidált) éves beszámoló készítésének rájuk vonatkozó előírásait. Ez azhonban az összevont (konszolidált) éves beszámoló könyvvizsgálatának céljaként megfogalmazottakból eredő - felelősségét nem korlátozza.

Az összevont (konszolidált) éves beszámoló könyvvizsgálója is a felülvizsgálat befejezése után az ellenőrzés megállapításairól jelentést köteles készíteni és azt megbízójának átadni. Ebben az összevont (konszolidált) üzleti jelentésről is nyilatkozni kell.

Az összevont (konszolidált) éves beszámoló könyvvizsgálójának ugyanazok a jogai és kötelezettségei, mint az éves beszámoló könyvvizsgálójának.

Az összevont (konszolidált) éves beszámoló sajátos hitelesítő záradékát a Javaslat kiegészítő rendelkezésként tartalmazza. A konszolidálásba bevont vállalatok együttese vagyoni, pénzügyi és jövedelmi helyzete megbízható és valós bemutatásának igazolása mellett az összevont (konszolidált) üzleti jelentéssel való összhang is fontos.

A 35. §-hoz

A törvény nem szabályozza az aktivált saját teljesítmények értékének helyét az egységes számlakeretben. A törvény gyakorlati alkalmazása során olyan megoldások születtek (például az árbevételek közötti szerepeltetés), amelyek ellentmondanak a törvény szellemének. A kiegészítő módosító javaslat egyértelművé teszi az aktivált saját teljesítmények értékének helyét az egységes számlakeretben.

A 36. §-hoz

Az egyszeres könyvvitelre épülő egyszerűsített mérleg és a kettős könyvvitelre épülő éves beszámoló, illetve egyszerósített éves beszámoló közötti különbségek, a gyakorlati tapasztalatok indokolják, hogy a könyvviteli rendszerek változtatását szabályozó 81. § rendelkezései kiegészüljenek. A javasolt kiegészítések az áttérések könyvviteli elszámolását hivatottak megkönnyíteni, egyértelművé tenni.

A 37-39. §-hoz

A Javaslat szerinti kiegészítések pontosító módosításokat tartalmaznak, a törvény más rendelkezéseivel való összhang megteremtése érdekében.

A 40. §-hoz

A számviteli törvény mellékleteit módosító, kiegészítő rendelkezéseket tartalmazó mellékleteket iktat a Javaslat a törvénymódosítás rendszerébe.

Az 1. számú melléklet a számviteli törvény 1. számú mellékletének 11./ pontját és a mellékletet egészíti ki egy új ponttal az egyéb követelések és az egyéb kötelezettségek tartalmának pontosítása érdekében.

A 2. számú melléklet a számviteli törvény 2. számú mellékletének előírásait egészíti ki, illetve pontosítja.

Az eredménykimutatásban szereplő eredménykategóriák helyes tartalma, egyértelmű információja érdekében bővíti a saját előállítású eszközök aktivált értékének fogalmát.

A rendkívüli bevételek és a rendkívüli ráfordítások előírásait is pontosítják a javasolt módosítások.

A törvény jelenlegi előírásaiból ugyan következik, hogy az előző évek éves beszámolójában elkövetett jelentősebb hibák eredményre gyakorolt hatásait, a költségvetési kapcsolatokban mutatkozó hiányokat és többleteket hogyan kell rendezni, az 1992. évi tapasztalatok alapján azonban indokolt ezt pontosítani. A 2. számú melléklet új 26. pontja összefoglalja az adóellenőrzéssel, az önellenőrzéssel kapcsolatos rendkívüli bevételeket és rendkívüli ráfordításokat.

A 3. számú melléklet a konszolidálásba bevont vállalatok éves beszámolója mérlegének, illetve eredménykimutatásának megváltozott részletezését tartalmazza, a törvényjavaslattal módosított 10. § (1) bekezdésének, a konszolidálás követelményeinek megfelelően.

A 4. számú melléklet a törvény 4. számú mellékletének 2./ pontját pntosítja, csökkenti a kötöttséget.

Az 5. számú melléklet új mellékletként tartalmazza azokat a tételeket, amelyekkel a számviteli törvény 1. számú melléklete szerinti mérleget, illetve 2. számú melléklete szerinti eredménykimutatást kiegészítve az összevont (konszolidált) mérleg, illetve eredménykimutatás tagolása, részletezése meghatározható.

-----STARTING---POINT---VEGE---

A 41. §-hoz

A hatályba léptető és a hatályon kívül helyező rendelkezéseket tartalmazza.

A Javaslat szerint a konszolidálásra vonatkozó előírásokat 1994. január 1-jétől kell alkalmazni. Így a konszolidálásba bevont vállalatoknak először 1994. évről kell összevont (konszlidált) éves beszámolót készíteniök.

A hatályon kívül helyezés alapvetően a megváltozott rendelkezésekből következik.

A 42. §-hoz

A javasolt átmeneti rendelkezéseket a következők indokolják:

A belföldi anyavállalat konszolidálási kötelezettség alól való mentesíthetőségét csak akkor lehet megengedni, ha a Magyar Köztársaság már teljes jogú tagja az Európai Gazdasági Közösségnek, a kölcsönösség csak ezt követően lesz meg.

A Javaslatban meghatározott, vállalati nagyságot jelentő határértékek a gazdasági társaságok viszonylag széles körét fogják át. A konszolidálás bevezetésének nehézségére tekintettel indokolt, hogy 1994-1995. években

-  egyrészt lényegesen magasabb határértékek alapján legyen kötelező az összevont (konszolidált) éves beszámoló készítése,

-  másrészt a külföldi pénznemben készült mérlegek, eredménykimutatások forintra átszámítását a legegyszerűbb módon lehessen elvégezni,

-  harmadrészt a társult vállalkozások részesedése az összevont (konszolidált) mérlegben könyv szerinti értéken szerepelhessen,

-  az Állami Vagyonkezelő Rt. az összevont (konszolidált) éves beszámolóját csak a tőkekonyszolidáció figyelembe vételével készíthesse el, mivel a hozzátartozó gazdasági társaságok teljeskörű konszolidációja csak hosszas előkészítés után oldható meg.

Az összevont (konszolidált) éves beszámoló mérlege és eredménykimutatása minden tételénél fel kell tüntetni az előző év megfelelő adatát is. A vállalkozók döntő többsége eddig nem végzett konszolidálást. Ezért a Javaslat felmentést ad az előző év adatainak a szerepeltetése alól azoknak, akik először 1994. évről, illetve más felhatalmazás alapján először 1996. évről készítenek összevont (konszolidált) éves beszámolót.