2006. évi CXIV. törvény indokolása

egyes szakképzési és felnőttképzési tárgyú törvények módosításáról

-----STARTING---POINT---ALTALANOS--- 

A Magyar Köztársaság minisztériumainak felsorolásáról szóló 2006. évi LV. törvény a szakképzés irányítását a Szociális és Munkaügyi Minisztérium (SZMM) feladatkörébe sorolta. Ebből adódóan indokolttá vált, hogy az eddig különálló szakképzési és felnőttképzési támogatási, tanácsadó testületi és háttérintézményi rendszer felülvizsgálatra, és - a hatékonyabb forrás-felhasználás és intézményi működtetés biztosítása érdekében - racionalizálásra kerüljön.

Az oktatási és kulturális miniszter, valamint a szociális és munkaügyi miniszter között létrejött megállapodás (a továbbiakban: miniszteri megállapodás) alapján az iskolai rendszerű szakoktatáshoz és szakképzéshez kapcsolódó egyes feladatok a két tárca között megosztásra kerültek.

A feladatok megosztása, illetve azok egyértelmű elhatárolása, továbbá a megváltozott kormányzati struktúra, a szakképzés-felnőttképzés irányításának átláthatóvá tétele a vonatkozó jogszabályi környezet módosítását teszi szükségessé.

Mindezek mellett a szakképzési rendszerben a gazdaság képviselői szerepének növelése, a tanulószerződéses gyakorlati képzéssel összefüggő gyakorlati problémák kiküszöbölése, és egyes felnőttképzési vonatkozású szakmai javaslatok megvalósítása is a jogszabályi környezet felülvizsgálatát igényelték.

A fentiek alapján a szakképzéssel és felnőttképzéssel összefüggő alapvető szabályokat meghatározó a foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.), a szakképzésről szóló 1993. évi LXXVI. törvény (a továbbiakban: Szt.), a felnőttképzésről szóló 2001. évi CI. törvény (a továbbiakban: Fktv.), valamint a szakképzési hozzájárulásról és a képzés fejlesztésének támogatásáról szóló 2003. évi LXXXVI. törvény (a továbbiakban: Szht.) egyidejű módosítása vált indokolttá.

Jelen törvénymódosítás - majd ennek elfogadását követően a vonatkozó további jogszabályok módosítása - biztosítja a szakképzés és felnőttképzés irányításának, valamint az SZMM és az OKM közötti feladatmegosztásnak az átláthatóvá tételét, a szakképzési és felnőttképzési intézményi rendszer költség-hatékony működtetését és a párhuzamosan végzett szak- és felnőttképzési feladatok megfelelő szintű ellátását. Elősegíti a felnőttképzési és szakképzési támogatási rendszer eredményességének javítását, a támogatásra szolgáló források céljának megfelelő, hatékonyabb felhasználását.

-----STARTING---POINT---RESZLETES---

Az 1. §-hoz

A szakképzés, illetve a felnőttképzés támogatására a Munkaerőpiaci Alap (MPA) terhére biztosított források (a képzési alaprész és a felnőttképzési célú keret) összevonását a két területnek az SZMM-hez történő átkerülése, és a források hatékonyabb felhasználásnak biztosítása indokolja. Az összevont forráson belül azonban szükséges a szakképzési és felnőttképzési támogatási célok szétválasztása, és a vonatkozó jogszabályokban ezt figyelembe vevő szabályozás kialakítása.

A törvény a fentiek alapján a képzési alaprész felhasználására vonatkozó jogszabályi hivatkozást egészíti ki - a felnőttképzési támogatási célokat meghatározó - felnőttképzésről szóló törvénnyel.

A 2. §-hoz

Az oktatási és kulturális miniszter valamint a szociális és munkaügyi miniszter között létrejött megállapodás alapján az iskolai rendszerű szakoktatáshoz és szakképzéshez kapcsolódó egyes feladatok a két tárca között megosztásra kerültek.

Az OKM számára - a vonatkozó külön miniszteri megállapodás alapján - az iskolai rendszerű képzésben a szakmai előkészítésre, illetve a párhuzamos oktatásban folyó művészeti szakképesítések oktatására is szükséges forrást biztosítani az MPA terhére.

A törvény mindezekből adódóan rögzíti, hogy a képzési alaprész feletti rendelkezési jog - az Szht.-ban szabályozottak szerint - megoszlik a két tárca között.

A 3. §-hoz

A módosítás a szakképzési törvény és a közoktatási törvény összhangjának megteremtésére irányul, tekintettel arra, hogy a hatályos szabályozás szerint a szakiskola 9-10. évfolyamán és a szakközépiskola 9-12. évfolyamán pályaorientáció, gyakorlati oktatás, szakmai alapozó elméleti és gyakorlati oktatás, elméleti és gyakorlati szakmacsoportos alapozó oktatás folyhat.

A 4. §-hoz

A Magyar Köztársaság minisztériumainak felsorolásáról szóló 2006. évi LV. törvény alapján a szakképzés ágazati irányítását a szociális és munkaügyi miniszter látja el. A törvény a szociális és munkaügyi miniszter és az oktatási és kulturális miniszter között a szakképzés tekintetében történő feladat- és hatáskör megosztást tartalmazza.

A Humánerőforrás-fejlesztés Operatív Program 3.2.1. intézkedése végrehatásának elősegítésére egy jól működő tanácsadó testület jött létre a szakmastruktúra fejlesztése érdekében.

A törvény szerint e testület mintájára létrehozott bizottság átveszi a szakmacsoportos OKJ-s bizottságok szerepét és a továbbiakban is véleményező, javaslattevő testületként működne. A testület összetételét a HEFOP program lezárását követően módosul oly módon, hogy a testület munkájában az SZMM és az OKM képviselője mellett a gazdasági és szakmai kamarák, az országos gazdasági érdekképviseleti szervezetek képviselői fognak részt venni, annak érdekében, hogy a szakképzés területén jobban érvényesüljön a gazdasági szereplők és a szociális partnerek szerepe.

Az 5. §-hoz

A jelenleg hatályos szabályozás szerint a szakképesítésért felelős miniszter kiadja a központi programot (tantervet). E rendelkezés alkalmazása a gyakorlatban nem valósult meg tekintettel a központi programok terjedelmére és a Magyar Közlönyben történő kiadás terjedelmi és anyagi vonzataira. A kialakult gyakorlat szerint a szaktárcák a teljes központi program megjelentetése helyett egy közleményt jelentetnek meg a központi programok jóváhagyásáról, és hozzáférhetőségéről. A törvény a kialakult gyakorlat törvényi szabályozására irányul.

A 6. §-hoz

A Magyar Köztársaság minisztériumainak felsorolásáról szóló 2006. évi LV. törvény szerint a szakképzéssel kapcsolatos feladatok a szociális és munkaügyi miniszter feladat- és hatáskörébe kerültek, ezért indokolt, hogy az eddig különálló szakképzési és felnőttképzési háttérintézményi rendszer racionalizálásra és összevonásra kerüljön.

A Nemzeti Szakképzési Intézet az Oktatási Minisztérium háttérintézményeként, a Nemzeti Felnőttképzési Intézet a Foglalkoztatáspolitikai és Munkaügyi Minisztérium háttérintézményeként fejlesztő-szolgáltató intézményként jött létre állami feladatok ellátására. Tekintettel arra, hogy a két szakterület egységes irányítás alá került, a költség-hatékony működtetés és a sok esetben párhuzamosan végzett szak- és felnőttképzési feladatok megfelelő szintű ellátása szempontjából indokolatlan két önálló intézmény fenntartása.

Az intézmény-racionalizálás jogszabályban történő megjelenítésére a Magyar Köztársaság minisztériumainak felsorolásáról szóló 2006. évi LV. törvény és a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény végrehajtásához szükséges egyes törvénymódosításokról szóló kormány-előterjesztésre való tekintettel került sor. Ebből adódóan az intézet tényleges megnevezését, valamint a törvényi deklarációt nem igénylő feladatait - jelen törvény 17. §-ában szereplő felhatalmazás alapján kiadásra kerülő - külön Kormányrendelet fogja tartalmazni.

A 7. §-hoz

A módosítás a kamarák szakképzésben betöltött szerepének növelésére irányul. A kamara részére lehetővé válik a vizsgaelnöki megbízások kiadása a szakképesítésért felelős miniszterrel kötött együttműködési megállapodás alapján azon szakképesítések esetében, amelyek szakmai és vizsgakövetelményét megállapodás alapján kidolgozta. A gazdasági érdekképviseleti szervek szakképzésben betöltött szerepének növelése érdekében ezen esetekben - ha a kamara jelöli a vizsgaelnököt - lehetővé válik számukra, hogy a kamarai tag helyébe lépő vizsgabizottsági tagot egy mögöttes megállapodás alapján - amely majd a kamara és a szakképesítésért felelős miniszter megállapodásának szerves részét képezi - kijelöljék.

A 8. §-hoz

A módosítás jogtechnikai pontosító jellegű, a szakmai és vizsgakövetelmény tartalmi elemei és az Országos Képzési Jegyzék tartalmi elemei közötti összhang megteremtését szolgálja.

A 9. §-hoz

A módosítás a szakképzési törvény és a közoktatási törvény összhangjának megteremtésére irányul, tekintettel arra, hogy a hatályos szabályozás szerint a szakiskola 9-10. évfolyamán és a szakközépiskola 9-12. évfolyamán pályaorientáció, gyakorlati oktatás, szakmai alapozó elméleti és gyakorlati oktatás, elméleti és gyakorlati szakmacsoportos alapozó oktatás folyhat.

A 10. §-hoz

A modulrendszerű OKJ fejlesztése során kialakult terminológia szerint a szakmai és vizsgakövetelményeket felépítő egységeket (modulokat) - a tartalmukra utaló - szakmai követelménymodulnak nevezik. Minden szakmai követelménymodulhoz kapcsolódik egy vizsgarész, amely az adott modulhoz kapcsolódó, a szakmai vizsgán számon kérendő követelményeket határozza meg. Mindezekre való tekintettel a törvény szövegének pontosítása szükséges.

A módosítás továbbá joghézag pótlására szolgál. Törvényi szintű szabályozást igényel ugyanis, hogy iskolai rendszerű szakképzésben beiskolázni csak szakképesítésre lehessen, annak figyelembevételével, hogy a speciális szakiskolák és iskolarendszeren kívüli képzést folytatók rész-szakképesítésre is beiskolázhatnak.

A 11. §-hoz

A módosítás a vizsgaszervező dokumentációs kötelezettségeinek erősítését szolgálja. A vizsgaszervező dokumentációs kötelezettségét a szakmai vizsgaszabályzat tartalmazza, azonban a vizsgaszervezők a gyakorlati tapasztalatok szerint a jogszabályban foglalt kötelezettségüknek sok esetben nem tesznek eleget. Ebből adódóan szükséges a dokumentációs kötelezettség törvényi szintű előírása, illetve ennek elmulasztásához fűződő szigorú szankció meghatározása.

A 12. §-hoz

A módosítás a kamarák szakképzésben betöltött szerepének növelésére irányul. A kamara részére lehetővé válik a vizsgaelnöki megbízások kiadása a szakképesítésért felelős miniszterrel kötött együttműködési megállapodás alapján azon szakképesítések esetében, amelyek szakmai és vizsgakövetelményét megállapodás alapján kidolgozta. A gazdasági érdekképviseleti szervek szakképzésben betöltött szerepének növelése érdekében ezen esetekben - ha a kamara jelöli a vizsgaelnököt - lehetővé válik számukra, hogy a kamarai tag helyébe lépő vizsgabizottsági tagot kijelöljék.

A 13. §-hoz

A törvény arra irányul, hogy növeljük a tanulószerződések számát. Egyes szakképesítések esetében a központi program (tanterv) meghatározza, hogy a gyakorlati képzés egy része - meghatározott óraszámban - kötelezően iskolai tanműhelyben folyik. A gazdálkodó szervezet ilyen esetben nem köt tanulószerződést, még akkor sem, ha a gyakorlati képzés nagyobb része nála folyik, arra való hivatkozással, hogy nem a teljes gyakorlati képzést végzi. Ezért szükséges korlátozást meghatározni az együttműködési megállapodás megkötése tekintetében. A módosítás szerint csak akkor lehet együttműködési megállapodással tanulókat képezni a gazdálkodó szervezetnél, ha a tanuló a gyakorlati képzési idő 50%-ánál kevesebb időt tölt egy gazdálkodó szervezetnél az adott szakképzési évfolyamtól kezdődően.

A 14. §-hoz

A módosítás arra irányul, hogy a tanulószerződést meghatározott feltételek esetén a gazdálkodó szervezet is felbonthassa egyoldalúan. Tekintettel a jelenlegi törvényi szabályozásra és a kötelező állami feladatellátásra, erre csak megfelelő jogi garanciák mellett lehet lehetőség, azaz akkor, ha a gyakorlati képzést a tanuló részéről fennálló a szükséges gyakorlati kompetenciák hiányában nem tudja a gazdálkodó szervezet ellátni, erre az iskola nem készíti fel megfelelő határidőn belül és a gyakorlati képzési lehetőségről az iskola és a kamara együttesen gondoskodik.

A 15. §-hoz

A törvény a tanulószerződés alapján a tanulónak kötelezően járó pénzbeli juttatás félévenként legalább 10%-kal történő kötelező megemelésének eltörlésére irányul a pénzbeli juttatás minimum összegének a minimálbér 20%-ára történő felemelése mellett. A kötelező emelés akadályozza a tanulószerződéssel rendelkezők teljesítmény szerinti differenciálását, továbbá követhetetlen a rendelkezés betartása. A gazdálkodó szervezetekre bízzuk, hogy az adott határok között - a tanuló teljesítményétől függően - mennyi pénzbeli juttatást adnak.

A 16. §-hoz

A módosítás az Szt. és Fktv. közötti koherens szabályozás megteremtésére irányul a párhuzamos szabályozás megszűntetése mellett. A módosítást követően az Szt. nem tartalmaz az iskolarendszeren kívüli szakképzés tekintetében olyan rendelkezéseket, amelyeket az Fktv. és külön jogszabály is szabályoz.

A törvény biztosítja továbbá, hogy - az eddigi szabályozásnak megfelelően - a regionális képző központok (állami felnőttképzési intézmény) részt vehessenek az iskolai rendszerű gyakorlati képzésben a szakképző iskola fenntartójával kötött megállapodás alapján.

A 17. §-hoz

A törvény - a Magyar Köztársaság minisztériumainak felsorolásáról szóló 2006. évi LV. törvény és a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény végrehajtásához szükséges egyes törvénymódosításokról szóló kormányrendelet tervezetre tekintettel - a Kormány számára az állami szakképzési és felnőttképzési intézet kijelölésére vonatkozó rendelet kiadására ad felhatalmazást.

A 18. §-hoz

A módosítás a felnőttképzési tevékenység kiterjesztését, céljának pontosítását, szolgálja.

A jelenleg hatályos meghatározásból kimarad a „rendszeresen végzett” kifejezés, mely feleslegesen leszűkítette a felnőttképzési tevékenység fogalmát.

A felnőttképzési tevékenység célját az új megfogalmazás a képzettség megszerzésében, kompetencia elsajátításában határozza meg. Képzettség alatt meghatározott életpályára, hivatásra, szakmára, foglalkozás gyakorlására való felkészültséget értünk. Így minden olyan képzés besorolható a felnőttképzés fogalmába, amely ilyen felkészültséget biztosít függetlenül attól, hogy ez dokumentummal elismert-e vagy sem.

A meghatározást szükséges kiegészíteni a kompetencia elsajátításával, mert a felnőttképzés fogalmába olyan tevékenységeket is be kell sorolni, amelyek nemcsak, vagy nem közvetlenül az életpályára, hivatásra, szakmára való felkészülést, hanem az általános ismeretek, készségek, képességek, magatartási és viselkedési tulajdonságok elsajátítását, fejlesztését is szolgálják. A megfogalmazás továbbra is tartalmazza a felnőttképzési tevékenység három fő területét (általános, nyelvi, szakmai).

A 19. §-hoz

A felnőttképzésben a gyakorlati foglalkozás teljesítésére vonatkozóan jelenleg nincs jogi szabályozás, így a felnőttképzési intézmények körében igen eltérő gyakorlat alakult ki. A gyakorlat egységesítése és a szabályozatlanságból adódó problémák kiküszöbölése érdekében a vonatkozó tárgyban miniszteri rendelet kibocsátására ad felhatalmazást a törvény.

A 20. §-hoz

A jelenlegi szabályozás szerint az MPA foglalkoztatási alaprész iskolarendszeren kívüli felnőttképzési célú kerete és a képzési alaprész tekintetében külön működik a miniszter döntés-előkészítő, javaslattevő testületeként az Országos Szakképzési Tanács és az Országos Felnőttképzési Tanács. Két önálló tanács fenntartása nem indokolt, különös figyelemmel arra, hogy e törvénymódosításban az MPA foglalkoztatási alaprész iskolarendszeren kívüli felnőttképzési célú kerete és a képzési alaprész összevonásra kerül.

Az új összevont tanács feladatai az Szht.-ban kerülnek szabályozásra. A módosítás arra irányul, hogy az új tanács a felnőttképzési törvényben is nevesítésre kerüljön.

A 21. §-hoz

A törvény 6. §-ának indokolására való tekintettel a Nemzeti Szakképzési Intézet és a Nemzeti Felnőttképzési Intézet önálló intézményként történő fenntartása nem indokolt.

Az összevont intézmény jogszabályban történő megjelenítésére - a Magyar Köztársaság minisztériumainak felsorolásáról szóló 2006. évi LV. törvény és a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény végrehajtásához szükséges egyes törvénymódosításokról szóló kormány-előterjesztésre való tekintettel - az Szt.-ben kerül sor, de mivel felnőttképzéssel összefüggő feladatokat is ellát indokolt, hogy az intézet az Fktv.-ben is nevesítésre kerüljön.

A 22. §-hoz

A tanulás folyamatában a nyelvvizsga nem minden esetben a képzés kimeneti célja, így a nyilvántartás adatai között inkább a nyelvi képzés típusának, és a megszerezhető nyelvtudás szintjének rögzítése indokolt.

A 23. §-hoz

A törvény a munkaügyi központok (állami foglalkoztatási szerv) ellenőrzési jogköre kereteinek pontos meghatározására irányul azáltal, hogy egyértelműen felsorolja, hogy az intézmény nyilvántartásba vételi kötelezettségének teljesítése, illetve jogszerű működésének ellenőrzése során mit kell vizsgálnia.

A módosítás a törvény megszegőjével szemben az eddiginél súlyosabb szankciókat helyez kilátásba. Ennek indoka az, hogy az eddigi törvényi előírások nem bírtak kellő visszatartó erővel. A nyilvántartásba vétel nélkül folytatott felnőttképzés alapvető törvénysértés, melynek esetében az eddigi ötvenezer forintos büntetési tétel nem áll arányban a törvénysértés súlyával, és elkövetőjét egyáltalán nem ösztönzi a jogsértő magatartás megszüntetésére. Ezért - az eddigi maximális pénzbüntetés összegének alapulvételével a kötelező havi minimálbér megfelelő szorzataként meghatározott - emelt összegű pénzbüntetés alkalmazza, kiegészítve a felnőttképzési tevékenységtől két évre történő azonnali eltiltással.

A 24. §-hoz

Az egyes felnőttképzési intézmények gyakran hiányosan, illetve igen eltérő tartalmú és formájú dokumentumokat vezetnek a képzéseikről, mivel ezek körét a törvény nem határozza meg. Ebből adódóan, illetve a felnőttképzési intézmények jogszerű működése ellenőrzésének elősegítése érdekében szükséges taxatíve felsorolni, hogy a képzést szervező, lebonyolító intézménynek az adott képzéssel összefüggésben milyen igazoló dokumentumokat kell vezetnie, illetve - a támogatásokra vonatkozó más jogszabályokra való tekintettel - öt évig őriznie.

A 25. §-hoz

A felnőttképzési törvény eddig nem fogalmazta meg az intézmény-akkreditáció célját, így a képzéseket igénybe vevők számára nem volt teljesen egyértelmű, hogy miért kedvező, ha akkreditált intézményben tanulnak.

Az akkreditáció céljának pontos meghatározása fontos az akkreditációt kérelmező intézményeknek és a felnőttképzést, mint szolgáltatást igénybe vevőknek egyaránt. A megfogalmazás rámutat arra, hogy az akkreditált intézményeknek meg kell felelniük a velük szemben támasztott magasabb elvárásoknak.

A törvény befolyásolja a felnőttképzési piac szereplőinek magatartását, és a szolgáltatások iránt érdeklődőket a minőségi képzést nyújtó intézmények, és programok igénybevételére ösztönözik.

A törvény lehetőséget teremt arra, hogy az iskolák egyszerűsített akkreditációs eljárás lefolytatásával, egyszerűbb feltételek alapján, jussanak intézmény-akkreditációhoz tekintettel a szakképző iskolák személyi és tárgyi feltételére. Ezáltal a felnőttképzésben való részvétellel fejleszthetik képzési profiljukat, többletforrásokhoz juthassanak. A szakképző iskolák felnőttképzési tevékenysége jelentős, mivel nem egyszer speciális és hiánypótló képzést folytatatnak. A felnőttképzés egyúttal elősegíti az iskolák fejlődését is, mivel közvetlenül érezhetik a képzési piac, ezen keresztül a munkaerőpiac igényeit.

A 26. §-hoz

A képző intézmények tevékenységének lényege a képzési programok megvalósítása. Az intézményi akkreditáció követelményei között azonban eddig csak közvetett módon szerepelt e programok megvalósításának minősége. Ezért a törvény az intézmény akkreditáció megszerzésének további alapfeltételeként határozza meg, hogy az intézmény legalább egy akkreditált képzési programot valósítson meg, és rendelkezzen annak teljes dokumentációjával.

A kormányzati szervezetrendszerben bekövetkezett változások, minisztériumok összevonása miatt indokolt a FAT átalakítása, költséghatékonyság szempontjából létszámának csökkentése 15 főre. A FAT összetételét oly módon indokolt változtatni, hogy a szaktárcák részvétele helyett, a gazdaság szereplőinek (munkaadók, munkavállalók) bevonása erősödjön, a Testület szakmai függetlensége növekedjen.

A 2002. óta működő akkreditációs rendszer tapasztalatai alapján indokolt a tagok felkérésének két évről három évre történő módosítása a FAT elnökének három évről négy évre történő felkérése mellett, hogy a Testület stabil működése és irányítása biztosítva legyen.

A 27. §-hoz

Az Országos Képzési Jegyzékben szereplő szakképesítések szakmai és vizsgakövetelményeinek felépítése a jövőben moduláris lesz, melynek jelentősége abban áll, hogy idő és költségtakarékossá válhat új szakképesítések, illetve a gazdaság igényéhez illeszkedő kompetenciák megszerzése. Mindezek indokolják, hogy a felnőttképzési program is moduláris felépítésű legyen annak érdekében, hogy a már megszerzett tudás, kompetencia beszámíthatósága érvényre jusson, a képzési program felépítése, tartalma is tükrözze a követelményrendszer modularitását, és ezzel is biztosítva legyen a szakmák közötti átjárhatóság.

A 28. §-hoz

Az Fktv. eddig nem fogalmazta meg a program-akkreditáció célját, így a képzéseket igénybe vevők számára nem volt teljesen egyértelmű, hogy miért kedvező, ha akkreditált program alapján tanulnak.

A 29. §-hoz

A szakképzés és a felnőttképzés egységes irányítása szükségtelenné teszi, hogy az iskolarendszeren kívüli képzésben kétféle képzési szerződés - egyrészt a szakképzést folytató intézmények által kötendő „képzési szerződés”, másrészt a felnőttképzést folytató intézmények által kötendő „felnőttképzési szerződés” - alkalmazását írják elő a képző intézmények számára. Mivel az iskolarendszeren kívüli képzést - így a szakképzést is - a felnőttképzést folytató intézmények valósítják meg, egységesen „felnőttképzési szerződés” megkötésére kerül sor, melynek tartalmát a korábbi két szerződésfajta tartalmának összevetése és egységesítése, és a gyakorlati tapasztalatok alapján történő kiegészítése alapján célszerű meghatározni.

A 30. §-hoz

Célszerű olyan garanciákat beépíteni az Fktv.-be, amely jelentős motivációt jelent, egyben az állami és közösségi források felhasználásának ellenőrizhetőségét, átláthatóságát is biztosítja. A törvény szerint ilyen megoldás lehetne, ha a támogatások általános szabályainál meghatározásra kerülne, hogy kizárólag FAT akkreditációval rendelkező intézmények juthassanak állami forrásokhoz.

Mindezt az is indokolja, hogy mivel a személyi jövedelemadó-kedvezmény igénybevételéhez szükséges igazolás kiadására a képző intézményeket (az szja kedvezmény eltörlése miatt) az intézmény-akkreditáció már nem jogosítja fel, félő, hogy az intézmények nagy része nem újítja meg az akkreditációját, illetve jelentősen lecsökken az intézmény-akkreditációt kérelmezők száma.

A törvény e mellett - a vonatkozó tárgyú európai uniós normákkal a hazai jogszabályokkal, illetve az elfogadás előtt álló tervezetekkel való összhang megteremtése érdekében - biztosítja, hogy a felnőttképzés támogatására szolgáló források terhére támogatásban részesülhessen az a nem magyar állampolgár is, aki szabad mozgás és tartózkodás jogával rendelkező személyek beutazásáról és tartózkodásáról szóló törvényben meghatározottak szerint a szabad mozgáshoz és tartózkodáshoz való jogát Magyarországon gyakorolja, vagy a harmadik országbeli állampolgárok beutazásáról és tartózkodásáról szóló törvény hatálya alá tartozik, és bevándorolt, letelepedett, befogadott, illetőleg hontalan vagy a menedékjogról szóló törvény alapján menekült vagy menedékes jogállású.

A 31. §-hoz

A rendszer 2003. évi bevezetése óta a felnőttképzési normatív támogatásra vonatkozóan minden igénylés alkalmával rendkívül magas volt a túligénylés a rendelkezésre álló költségvetési keretösszeghez képest.

Tekintettel arra, hogy nem várható a költségvetési forrás jelentős, az intézmények által benyújtott támogatási igényeket kielégíteni képes mértékű megemelése, szükséges lényegesen szűkíteni a támogatási célcsoportot. Ennek eredményeképpen kizárólag a munkaerőpiacon leghátrányosabb helyzetben lévők, a fogyatékkal élő felnőttek - figyelembe véve, hogy e célcsoport más forrás terhére kiemelt támogatásban nem részesül - számára biztosít a törvény normatív képzési forrást.

A 32. §-hoz

A törvény a képzési alaprész központi keretéből a felnőttképzésre fordítható támogatások céljait sorolja fel.

A 33. §-hoz

A módosítás egyrészt az Fktv.-ben már rögzített meghatározások pontosítására, másrészt a törvényben új elemként használt fogalmak definiálására irányul.

A 34. §-hoz

A törvény Fktv.-t módosító rendelkezései az Európai Unió egyes jogi normáihoz való összhang megteremtését is szolgálják, így a törvény kiegészíti az Fktv.-t az erre utaló jogharmonizációs záradékkal.

A 35. §-hoz

A képzési alaprészből nyújtható felnőttképzési támogatások céljait az Fktv. rögzíti. A módosítás a megváltozott jogszabályi környezettel való összhang megteremtésére irányul.

A 36. §-hoz

A módosítás célja a szakképzési hozzájárulásra kötelezettek saját munkavállalói képzésére fordítható kötelezettséghányada felhasználásának elősegítése. További célként fogalmazható meg, hogy a mikro- és a kisvállalkozások saját munkavállalóik képzése során az eddiginél lényegesen nagyobb mértékben vegyék igénybe a hozzájárulási kötelezettség csökkentésének ezt a módját. Ennek érdekében a mikro- és kisvállalkozások esetében a bruttó kötelezettség elszámolható aránya 60%-ban került meghatározásra, az egyéb hozzájárulásra kötelezettek a bruttó kötelezettség 33%-át számolhatják el.

A módosítás alapvető koncepcionális eleme az elszámolhatóság feltételeként a munkaügyi tanácsok által hozott döntés eltörlése. A döntéshozatal helyett az eddigieknél pontosabban szabályozott, egyszerűen teljesíthető bejelentési kötelezettség kerül bevezetésre.

A módosítás továbbá a hozzájárulásra kötelezett által saját hatáskörben maximálisan felhasználható eddigi 80 százalékos mértéket 70 százalékra csökkenti azoknál a gazdálkodó szervezeteknél, amelyek nem folytatnak gyakorlati képzést. Az Új Magyarország Fejlesztési Terv keretében megvalósítandó programok társfinanszírozása érdekében növelni kell az Alap bevételét. A gyakorlati képzést nem folytatók befizetési kötelezettségének 10 százalékos növelése várhatóan mintegy 4-5 milliárd forint többletbevételt eredményez az Alap számára.

A 37. §-hoz

A törvény rögzíti, hogy a szakképzési hozzájárulás nyilvántartását, beszedését, ellenőrzését, a pénzügyi garanciák érvényesítését, az alaprész kezelését az állami szakképzési és felnőttképzési intézet végzi tekintettel arra, hogy e feladatokat - a kormányzati struktúra megváltozásáig - ellátó Oktatási Minisztérium Alapkezelő Igazgatósága háttérintézményként az OKM irányítása és felügyelete alá tartozik.

A módosítás az állami adóhatóság szerepvállalásának erősítését szolgálja azzal, hogy az APEH (állami adóhatóság) szakképzési hozzájárulás kezelésében való szerepe miniszteri rendelet helyett törvényi szinten kerül szabályozásra.

A 38. §-hoz

A módosítás az Szht. 4. § (3)-(5) bekezdésének módosulása - a hozzájárulásra kötelezett által saját hatáskörben maximálisan felhasználható eddigi 80 százalékos mértékének 70 százalékra csökkentése - miatt szükséges technikai módosítást tartalmazza.

A módosítás továbbá a szakképzési hozzájárulásra kötelezettek saját munkavállalói képzésére fordítható kötelezettséghányada felhasználásának elősegítésére irányul a 36. §-hoz kapcsolódóan.

A 39. §-hoz

A szakképzés, illetve a felnőttképzés támogatására az MPA terhére biztosított források összevonását a két területnek az SZMM-hez történő átkerülése, a források hatékonyabb felhasználásnak biztosítása indokolja. Az összevont forráson belül azonban szükséges a szakképzési és felnőttképzési támogatási célok szétválasztása, és a vonatkozó jogszabályokban ezt figyelembe vevő szabályozás kialakítása. Emellett - a vonatkozó külön miniszteri megállapodás alapján - az OKM számára az iskolai rendszerű képzésben a szakmai előkészítésre forrásokat szükséges biztosítani az MPA-ból. A törvény mindezekre figyelemmel az alaprész megosztásának jogi kereteit teremti meg.

A törvény biztosítja továbbá a Szülőföld Alapról szóló törvény módosításáról szóló előterjesztés azon célkitűzésének megvalósulását, hogy a határon túli magyarok támogatására szolgáló források átlátható, egységes döntéshozatali és forráskezelési rendszerben kerüljenek felhasználásra. Ennek érdekében a képzési alaprész terhére a határon túli magyarok képzésének, felsőoktatásának támogatására szolgáló forrás - amelynek összege az alaprész eredeti bevételi előirányzatának 2%-ában került meghatározásra - átcsoportosításra kerül a Szülőföld Alapba.

A 40. §-hoz

A törvény biztosítja, hogy az összevont forráson belül a szakképzési és felnőttképzési támogatási célok szétválasztásra kerüljenek.

A törvény továbbá az állami szakképzési és felnőttképzési intézet alapfeladataihoz biztosít forrást a képzési alaprész terhére.

A 41. §-hoz

Az alaprész feletti rendelkezési jog a szociális és munkaügyi miniszter valamint az oktatási és kulturális miniszter között - a 2. §-hoz fűzött indoklásra való tekintettel - megosztásra került. Ebből adódóan szükséges törvényi szinten meghatározni az alaprész, illetve az alaprésznek a két miniszter rendelkezése alatt álló részének kezelésével kapcsolatos döntési jogosítványokat, és a felelősség kereteit.

A 42. §-hoz

A Magyar Köztársaság minisztériumainak felsorolásáról szóló 2006. évi LV. törvény szerint a szakképzéssel kapcsolatos feladatok a szociális és munkaügyi miniszter feladat- és hatáskörébe kerültek. Az MPA foglalkoztatási alaprész iskolarendszeren kívüli felnőttképzési célú keretének és a képzési alaprész tekintetében jelenleg külön működik a miniszter döntés-előkészítő, javaslattevő testületeként az Országos Szakképzési Tanács és az Országos Felnőttképzési Tanács. A két testület elkülönült működtetése nem indokolt különös figyelemmel arra, hogy e törvénymódosításban az MPA foglalkoztatási alaprész iskolarendszeren kívüli felnőttképzési célú kerete és a képzési alaprész is összevonásra kerül. A módosítás a két testület összevonására irányul.

A 43. §-hoz

A módosítás a Regionális Fejlesztési és Képzési Bizottság összetételét érinti. A módosítást követően a szociális és munkaügyi miniszter (korábban oktatási miniszter) képviselője nem vesz részt tagként a Bizottság munkájában.

A 44. §-hoz

A törvény a képzési alaprésznek az OKM és az SZMM közötti megosztására, illetve a megosztott pénzeszközök terhére nyújtható támogatási célokra való tekintettel módosítja az alaprészből nyújtható támogatások körét, és biztosítja a koherens szabályozást jelen törvény 39. §-ában foglaltakkal.

A módosítás a kamara által a szakképzési törvény módosításával átvett feladatellátás MPA képzési alaprészéből történő finanszírozásának lehetőségét teremti meg. A szakképzési törvény módosításával a kamara részére lehetővé válik a vizsgaelnöki megbízások kiadása a szakképesítésért felelős miniszterrel kötött együttműködési megállapodás alapján azon szakképesítések esetében, amelyek szakmai és vizsgakövetelményét megállapodás alapján kidolgozta.

Annak érdekében, hogy a munkaügyi központok, illetve a FAT a jogszabályban előírt ellenőrzési feladatait megfelelően el tudja látni a törvény az alaprésznek az SZMM rendelkezése alatt álló részének terhére forrást biztosít a munkaügyi központok (állami foglalkoztatási szerv) valamint a FAT ellenőrzési tevékenységének ellátásához.

A 45. §-hoz

A törvény értelmében a képzési alaprész terhére nyújtott támogatásokra vonatkozó szerződéseket - a törvényben rögzített kivételekkel - az állami szakképzési és felnőttképzési intézet köti meg, tekintettel arra, hogy e feladatot - a kormányzati struktúra megváltozásáig - ellátó Oktatási Minisztérium Alapkezelő Igazgatósága háttérintézményként visszakerül az OKM irányítása és felügyelete alá.

A 46. §-hoz

A törvény az alaprész központi kerete terhére nyújtott támogatások kedvezményezettjeinek a támogatási program végrehajtásával összefüggésben felmerülő, illetve az SZMM által ellátott feladatok működtetési költségeinek a finanszírozására biztosít forrást.

A törvény rögzíti továbbá, hogy az alaprész saját rendelkezési jogkörébe tartozó része 40%-a mértékéig egyaránt tárgyéven túli fizetési kötelezettséget vállalhat az oktatásért felelős miniszter, illetve a szakképzéséért és felnőttképzésért felelős miniszter.

A 47. §-hoz

A törvény az Szht.-ban új fogalomként használt mikro-, és kisvállalkozások fogalmát határozza meg.

A 48. §-hoz

A törvény a megváltozott kormányzati struktúra, illetve az ebből adódó felelősségi kompetenciák megváltozására való tekintettel módosítja, illetve kiegészíti az egyes miniszteri rendeletek kiadására felhatalmazó rendelkezéseket.

A 49. §-hoz

A módosítás az Alap terhére elszámolható költségek körét bővíti. A tanulószerződés alapján gyakorlati képzésen résztvevők gyakorlati képzésével kapcsolatban felmerülő költségeinek elszámolása komoly adminisztrációs terheket ró a gyakorlati képzést folytatóra, a gyakorlati tapasztalatok szerint számos esetben ez a gyakorlati képzés akadályává válik. A törvény elsősorban a kisebb vállalkozásokat támogatja, és elősegíti a tanulószerződések számának növekedését.

A gyakorlati képzést folytatók átalányként elszámolható összege a jelenlegi másfélszeresről (minimálbér másfélszerese) kétszeresére nő a mikro-, és kisvállalkozások gyakorlati képzésbe való bekapcsolódásának ösztönzésére

-----STARTING---POINT---VEGE---

Az 50. §-hoz

A rendelkezés a hatályba léptető rendelkezések mellett átmeneti rendelkezéseket tartalmaz a szakképzési hozzájárulással kapcsolatos folyamatban lévő ügyekre vonatkozóan, továbbá a kormányzati struktúra megváltozása, valamint a Magyar Köztársaság minisztériumainak felsorolásáról szóló 2006. évi LV. törvény és a központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény végrehajtásához szükséges egyes törvénymódosításokról szóló kormányrendelet tervezetében foglaltak miatt szükséges technikai módosításokat tartalmazza.

E mellett a törvény - tekintettel arra, hogy a törvény Fktv.-t módosító rendelkezései az Európai Unió egyes jogi normáihoz való összhang megteremtését is szolgálják - kiegészíti a törvényt a szükséges jogharmonizációs záradékkal.