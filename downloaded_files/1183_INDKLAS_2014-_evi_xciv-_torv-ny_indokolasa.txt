2014. évi XCIV. törvény indokolása

a dohányipari vállalkozások 2015. évi egészségügyi hozzájárulásáról

-----STARTING---POINT---ALTALANOS--- 

Magyarországon a dohányzás - az Országgyűlés, illetve a Kormány által tett jelentős, és látható eredményeket felmutató erőfeszítések ellenére - továbbra is döntő szerepet játszik a betegségek kialakulásában, illetve a halálozási okok között is kiemelt helyen szerepel. Több tanulmány is kimutatta, hogy a magyarországi dohányzás miatt fellépő, egyéni és állami összes kiadás, illetve bevétel szaldója negatív.

Kétségtelen, hogy a dohányzás elleni küzdelem egyik eszköze a dohánytermékek megfelelő mértékű jövedéki adóztatása. Ugyanakkor ez a teher döntően a fogyasztókon csapódik le; miközben nem lehetnek kizárólag ők a dohányzás egyéni társadalmi költségeinek viselői. A dohánygyártók a jövedéki adót könnyedén hárítják át a dohányzó népességre; amely egészségpolitikailag ugyan döntő részben elfogadható, ugyanakkor a dohánygyártók „személyes” tehervállalása is feltétlenül indokolt.

Mindeközben a közelmúltban kezdődött meg az egészségügyi rendszer átalakításának, illetve hatékonyabbá tételének folyamata (amely alrendszer kiadásaihoz a dohányzás hatásai közvetlenül vagy közvetve jelentősen hozzájárulnak). Az egészségügyi ellátás színvonalának növelése pedig olyan kiemelt közpolitikai cél, amelyhez a szükséges anyagi forrásokat mindenképpen biztosítani kell.

A törvény általános célja a fentiekre tekintettel kettős: egyszerre kíván érvényt szerezni az igazságos(abb) közteherviselés alapvető célkitűzésének akkor, amikor a dohánygyártók, illetve bejegyzett kereskedők teherviselését is előírja; ugyanakkor segíteni kívánja az egészségügyi rendszer átalakítására vonatkozó kormányzati elképzeléseket is további források bevonásával.

E törvény egyszeri hozzájárulás-fizetési kötelezettséggel terheli a dohányipari vállalkozásokat - a fenti célokhoz kötött módon -, így az előterjesztő a célokra, valamint a piaci versenyre tekintettel alappal feltételezheti, hogy e teher döntő részben valóban a dohányipari cégeken marad, s a piaci szereplők a terheket a fogyasztókra nem fogják tovább hárítani.

-----STARTING---POINT---RESZLETES---

Az 1-3. §-hoz

A törvény előírja, hogy a törvényben meghatározott dohányipari gazdálkodó szervezetek egyszeri, az egészségügyi alrendszer finanszírozását elősegítő hozzájárulás fizetésére kötelezettek akkor, ha a törvény hatálya alá esnek. A törvény hatálya alá döntően a magyarországi dohánygyártók, és mindazon - a jövedéki törvényben meghatározott - bejegyzett kereskedők esnek, akik Magyarországon dohányterméket hoznak kereskedelmi forgalomba (szabadforgalomba bocsátanak). Mivel a törvény pontosan rögzíti, hogy az adóraktár engedélyese (gyártó), a (harmadik országból dohányterméket) importáló, valamint a (Magyarországon az Európai Unió tagállamaiból dohányterméket fogadó) bejegyzett kereskedő a hozzájárulásra kötelezett, sem a már szabadforgalomba bocsátott termékekkel kereskedő nagykereskedők (azaz a jövedéki engedélyes kereskedők), sem pedig a dohánytermék-kiskereskedők nem esnek a törvény hatálya alá.

A hozzájárulásból befolyó összeg a központi költségvetés bevétele, amely kizárólag az államháztartás egészségügyi alrendszereinek finanszírozására fordítható.

A hozzájárulás fizetésére az a jogi személy köteles, amelyik Magyarországon dohánytermék gyártására és kereskedelmére irányuló tevékenységet folytat, vagy folytatott (a továbbiakban: hozzájárulásra kötelezett).

A 4. §-hoz

A törvény meghatározza a fizetendő hozzájárulás alapját, méghozzá úgy, hogy a hozzájárulásra kötelezettnek a 2014. adóévben elért nettó árbevételét veszi annak. Ugyanakkor, ha a hozzájárulásra kötelezett a naptári évtől eltérő üzleti évet választott, úgy a 2014. naptári évben beszámolóval lezárt utolsó üzleti évében elért nettó árbevétele lesz a fizetési kötelezettség alapja.

Az 5. §-hoz

A törvény sávosan határozza meg a fizetendő hozzájárulás mértékét - szintén az igazságosabb közteherviselés jegyében. A hozzájárulás mértéke az adóalap 30 milliárd forintot meg nem haladó része után 0,2% de legalább harmincmillió forint, az adóalap 30 milliárd forintot meghaladó, de 60 milliárd forintot meg nem haladó része után 2,5%, az adóalap 60 milliárd forintot meghaladó része után 4,5%. A sávos fizetési kötelezettség a piacon arányaiban nagyobb részesedéssel bíró dohányipari vállalkozásokat arányosan nagyobb teherrel sújtja, de a kisebb vállalkozások is kénytelenek mindenképpen kivenni részüket az egészségügyi kiadások finanszírozásából.

A 6. §-hoz

A törvény eljárási szabályokat állapít meg a hozzájárulás bevallására, illetve annak megfizetésére vonatkozóan. A törvény azt is kimondja, hogy a hozzájárulásra kötelezett a törvény alapján megállapított hozzájárulást az adózás előtti eredmény terhére számolhatja el.

-----STARTING---POINT---VEGE---

A 7. §-hoz

Záró rendelkezések.