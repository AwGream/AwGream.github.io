2005. évi CXXIII. törvény indokolása

a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény, valamint a honvédelemről és a Magyar Honvédségről szóló 2004. évi CV. törvény kapcsolódó módosításáról

-----STARTING---POINT---ALTALANOS--- 

Az önkéntes haderő kialakítását, illetve a honvédség következő tízéves fejlesztésének fő irányait meghatározó kormányzati döntések a jelenlegitől lényegesen eltérő haderő és állományszerkezet kialakítását határozták meg. Az ország a NATO- és EU-tagsággal nagy valószínűséggel távolabb került egy saját területén megvívandó fegyveres konfliktus lehetőségétől. A szövetségi feladatok végrehajtása során azonban a világ különböző térségeiben a Magyar Honvédség (a továbbiakban: MH) felajánlott erőinek egy része kerülhet olyan helyzetbe, amely megfelel a korábbi fogalmaink szerinti háborús, vagy ahhoz közeli szolgálatteljesítési körülményeknek. Az új típusú katonai kihívásoknak történő megfelelés követelményét és az MH új feladatrendszerét a honvédelemről és a Magyar Honvédségről szóló 2004. évi CV. törvény (a továbbiakban: Hvt.) tartalmazza. E törvény vezette be az önkéntes haderő intézményrendszerét.

A fenti változásokat érvényesíteni kell a honvédség foglalkoztatáspolitikájában. A honvédség megváltozott feladatrendszere azt is jelenti, hogy a békeidejű működés a készenlét fenntartásától és annak fokozásától a békefenntartáson át a szövetségi kötelékben végzett műveleti területen történő alkalmazásig (harctevékenység) terjed.

Az önkéntes haderő bevezetése, valamint az új feladatrendszer sem igényli a szolgálati törvény teljes újraszabályozását, sem koncepcionális és lényegi eltéréseket a Hjt. hatályos szabályozásához képest. Módosítási igény azonban felmerült. A módosítások leginkább az átalakult, illetve átalakuló állományszerkezet, továbbá a haderő - korábbiakban említett - megváltozott feladatai, és az ezekhez kapcsolódó ellátási, juttatási rendszerek miatt szükségesek. Ezek megvalósítása kulcskérdés, mert ezen múlik a haderő finanszírozhatósága, illetve döntően a legalacsonyabb beosztásokban szolgáló legénységi állomány és erre építve a többi állománycsoport megtarthatósága. Ennek érdekében meg kell teremteni az azóta elfogadott honvédelmi tárgyú Alkotmánymódosítás és az új Hvt. szabályaival való összhangot. A harmonizáció kapcsán különös figyelmet kell fordítani az MH új feladatrendszerére.

A szabályozás koncepcionális célja tehát a jelenlegi jogszabály olyan irányú módosítása, amely biztosítja az MH megváltozott szerkezetének, szervezési és működési rendjének megfelelő foglalkoztatáspolitika kialakítását, az állomány hatékony alkalmazását a különböző alkalmazási feltételek között.

A törvény bevezeti az önkéntes haderőre épülő Magyar Honvédség hivatásos és szerződéses állománya mellett a harmadik állománykategóriát, az önkéntes tartalékos állományt. Megadja ezen állomány fogalmi meghatározását, behívásának, felkészítésének és alkalmazásának alapvető szabályait. Az önkéntes tartalékos szolgálatot vállalók az önkéntes haderő kiegészítését, utánpótlását hivatottak biztosítani.

Összhangban a közigazgatás egészére vonatkozó kormányzati döntésekkel a törvény erősíti a tervezhető életpálya és tervezhető pályakép kialakítását. Elősegíti, hogy az állomány többsége - elsősorban a legénység, illetve a tiszthelyettesek nagy része - szerződéses legyen. Ezen túl az MH-ra vonatkozó felső szintű döntések végrehajtása, illetve az elvárt nagyobb mobilitás érdekében a törvény hatására könnyebb lesz a különböző beosztási szintek közötti átjárhatóság, átmenet biztosítása.

A megváltozott igények, illetve állományszerkezet kívánatos kialakítása miatt ösztönzi a szerződéses jogviszony létesítését a tiszti és tiszthelyettesi állománycsoportban egyaránt. A tiszthelyettesek esetében a törvény a hivatásos jogviszony létesítését csak a zászlósi vagy annál magasabb rendfokozatban tenné lehetővé.

Növeli a szerződéses jogviszony minimális időtartamát, a korábbiakhoz képest pontosítja a szabályozást a nemzetközi kötelezettségek teljesítéséhez kapcsolódó sajátosságokra, eltérő szabályokra, követelményekre tekintettel.

A törvény a (külföldi) műveleti területen való alkalmazás miatti szükségszerű tilalmakat, illetőleg korlátozásokat, valamint a NATO-együttműködésre kijelölt, illetve felajánlott erők alkalmazásához kapcsolódó alapjogi változásokat - elsősorban, pontosításokat - tartalmaz. A törvény ezen speciális katonai feladatrendszerrel kapcsolatban a jelenlegi szabályozás alapulvételével, de lehetséges egyszerűsítésével gondoskodik a szolgálat - és az állomány tagja - érdekének védelméről, többek között a szolgálati viszonyról történő lemondás (szerződésbontás) tilalma jelenlegi eseteinek kiterjesztésével, azon szolgálatteljesítési esetek felsorolásával, amikor ehhez az érintett beleegyezése nem szükséges, a felkészülés időszakában bizonyos alapvető jogok korlátozásának rögzítésével. Az új rendelkezések a külföldi szolgálatra vezénylés lehetséges időtartamát csökkentik, ugyanakkor a vezénylés jogkörét főszabályként az állományilletékes parancsnokhoz telepítik.

A differenciált egyéni igények jobb kielégítését szolgálja a bevezetni tervezett Választható Illetményen Kívüli Juttatások Rendszere (VIKJ), amely lehetőséget ad a személyi állománynak a megállapított éves kereten belül az általa előnyben részesített szolgáltatások igénybevételére.

A törvény a szolgálati panaszok körét kizárólag formai oldalról érinti, új és a jogbiztonságot szolgáló eljárási határidők beemelésével, egyben gátat vet a korábbi parttalan panaszkodás lehetőségének. A határidők meghatározása során figyelemmel van a 2005. november 1-jével hatályba lépő a közigazgatási hatósági eljárás és szolgáltatásról szóló 2004. évi CXL. törvény szabályaira.

A törvény a kiemelt munkáltatói jogkörök egy részét - a katonai struktúrára jellemző szigorú hierarchikus rend sajátosságait nem érintve, de a vezetői hatáskörök gyakorlását megkönnyítve - alacsonyabb szintre helyezi. A csapattagozati szinten mindez az operativitás és a hatékonyabb vezetés biztosításának irányába tett lépés. A változások erősítik a közép- és a végrehajtói szinten a vezetők jog- és hatáskörét is.

A törvény pontosítja a nyugállomány egyenruha-viselési szabályait, egyaránt figyelve a szerzett jogok védelmére, valamint az egyenruhához fűződő hagyományos értékek megőrzésére.

-----STARTING---POINT---RESZLETES---

Az 1-2. §-hoz

A Hjt. Preambulumához és az 1. § (2) bekezdéséhez

A hivatásos haderőre történő áttérés következtében megnőtt a hivatásos és szerződéses állomány utánpótlásában az önkéntes tartalékos állomány szerepe. A rájuk vonatkozó legfontosabb szabályokat ezért indokolt e törvénybe beemelni, és hatályát rájuk kiterjeszteni.

A Hjt. 1. § (3) bekezdéséhez

A legutóbbi Alkotmánymódosítással összefüggésben kerül e rendelkezésbe a megelőző védelmi helyzet kategóriája.

A 3. §-hoz

A Hjt. 2. § (3) bekezdéséhez

A külföldi szolgálat speciális, a hazai szolgálatteljesítési körülményektől eltérő feltételek mellett végzett katonai tevékenysége szükségessé teszi annak biztosítását, hogy az állományilletékes parancsnok bizonyos (pl. korlátozott fegyelmi) jogköreit szükség esetén a művelet irányításában részt vevő kijelölt magyar parancsnok is gyakorolhassa.

A Hjt. 2. § (13) bekezdéséhez

A Hjt. több helyen alkalmazza a „Szövetséges fegyveres erők” fogalmát, melynek jelentését a Hvt. 204. § (1) bekezdés l) pontja tartalmazza.

A Hjt. 2. § (30) bekezdéséhez

Fogalmat pontosító módosítás.

A Hjt. 2. § (32) bekezdésének a) pontjához

A pontosítás az új Hvt. rendelkezéseivel történő összhang megteremtését célozza.

A Hjt. 2. § (38)-(40) bekezdéseihez

A Hjt. 2. § új (38) bekezdésének felvétele a törvény hatályának az önkéntes tartalékos állományra történő kiterjesztése miatt szükséges. Az új (39) bekezdés beépítését részben a szövetségi kötelezettségekből eredő új típusú (készenléti jellegű) katonai feladatok indokolják (ilyen jellegű tevékenységet végeznek jelenleg a NATO reagáló erőkbe felajánlott magyar katonai alegységekben szolgálatot teljesítők), másrészt pedig az esetleges munkajogi jogviták elkerülése érdekében - jogszabályi szinten - egyértelművé teszi, hogy mely beosztások minősülnek készenléti jellegűnek. Az új (40) bekezdés felvételét szintén az új Hvt. rendelkezéseihez történő igazítás indokolja.

A Hjt. 2. § (39) bekezdéséhez

A készenléti jellegű beosztások általános meghatározása az egységes végrehajtás elősegítését szolgálja, külön költségkihatása nincs.

A 4. §-hoz

A Hjt. 4. § (4) bekezdéséhez

Pontosító jellegű módosítás, mely azért vált szükségessé, mert a név és a rendfokozat mellett a képzettség és nem a hatályos szöveg szerinti beosztás az a jelző, amely az állomány tagjának személyéhez köthető konkrét információval bírhat, és amelynek használata indokolt lehet.

Az 5. §-hoz

A Hjt. 7. § (2) bekezdéséhez

Az írásbeliség kikötése minden a szolgálati viszony tartalmát érintő változás - és így az alacsonyabb beosztásba helyezés - esetén is elengedhetetlen, ezért e tekintetben a hatályos szöveg kiegészítése szükséges.

A 6-7. §-hoz

A Hjt. 19. § (3) és a 20. § (3) bekezdéséhez

Az új (3) bekezdés beépítését a szövetségi kötelezettségekből eredő új típusú (készenléti jellegű) katonai feladatok indokolják (ilyen típusú tevékenységet végeznek jelenleg a NATO reagáló erőkbe felajánlott magyar katonai alegységekben szolgálatot teljesítő katonák). Ilyen esetekben a meghatározott időn belüli készenlét fenntartásának a gyors, adott esetben azonnali bevethetőségi állapot elérése alapvető - nemzetközi kötelezettségből eredő - követelménye, melyet az állomány tagjának szabad mozgás és tartózkodási hely szabad megválasztása jogának közjogi korlátozásai között rögzíteni kell.

A 8. §-hoz

A Hjt. 25. § (6) bekezdéséhez

A gyakorlatban bizonytalanság mutatkozott a Tábori Lelkészi Szolgálat működését illetően a különböző nemzetközi missziókban. A szabályozás a nemzetközi kötelezettségvállalások esetén az abban részt vevő katonák számához köti (150 fő) a tábori lelkész kötelező részvételét a misszióban.

A 9. §-hoz

A Hjt. 32. § (1) bekezdéséhez

A kiegészítés az EU-tagországok által követett gyakorlatnak megfelelően szorosabbá teszi az érdekképviseletek és a Honvédség közötti együttműködést, ugyanakkor pontosítja annak megfogalmazását.

A 10. §-hoz

A Hjt. 33. § (6) bekezdéséhez

A rendelkezés a szakszervezet külföldi szolgálat ellátása során gyakorolható jogosítványait pontosítja, illetve bővíti.

A 11-17. §-hoz

A Hjt. 41. § (3), (11)-(12) bek., a 42. § (2)-(3) bek., a 43. § (4)-(5), (7) bek., a 45. § (1), (7) bek., a 47. § (2) bek., a 47/A. §, valamint a 48. § (1) bek. b) és j) pontjaihoz

A megváltozott állományszerkezeti igény miatt korlátozni kell a hivatásos, és ösztönözni a nagyobb arányú, határozott idejű (szerződéses) jogviszony létesítését a tiszti és tiszthelyettesi állománycsoportban is. A szerződéses jogviszony létesítésének minimális időtartama a tisztesek esetén 3 évre módosult, emellett pontosításra került a szerződéses jogviszony hosszabbítására és annak időtartamára vonatkozó rendelkezés is [41. § (3) bek.]. A törvény rögzíti az előzőektől eltérő időtartamra kötendő szerződés (pl. a GYES, GYED idejére), valamint az önkéntes tartalékos jogviszony  létesítésének eseteit és  feltételét is [41. § (11)-(12) bekezdései].

A törvény a Honvédség hivatásos és szerződéses állományának utánpótlásával kapcsolatos szabályokat is a megváltozott állományszerkezet biztosításához igazítja, ezért a hivatásos állományba vételt ezentúl meghatározott rendfokozattól - zászlós - engedélyezi [42. § (2) bek.].

A szolgálati viszony létesítésére vonatkozó rendelkezések közül a gyakorlatnak megfelelően pontosításra került az állományba vételi okmány tartalma, kibővült a beosztás betöltéséhez, illetve a kinevezéshez szükséges nyelvismereti követelmény pontos meghatározásával [43. § (4)-(5) bek.].

A törvény az állományilletékes parancsnok felelősségének növelésével ösztönzi, hogy a beosztás betöltéséhez szükséges szaktanfolyami, szakiskolai stb. végzettségek megszerzéséhez szükséges beiskolázások minél rövidebb idő alatt megtörténjenek, felgyorsítva ezáltal az alkalmazhatóság elérését [43. § (7) bek.].

A mielőbbi alkalmazhatóság érdekében további pontosításokra került sor a fizikai alkalmassági követelmények próbaidőn belüli megszerzésével összefüggésben, illetve a nemzetközi kötelezettség végrehajtásával összefüggésben kötött rövidebb idejű szerződés esetén a próbaidő kikötésének kizárásával [45. § (1) bek. és új (7) bek.].

A törvény - jogszabályban előírt kötelezettséget teljesítve  - új szakaszként beilleszti az önkéntes tartalékos szolgálat teljesítésének helyére, valamint a behívás időtartamára  vonatkozó rendelkezéseket (47/A. §).

Azok esetében, akik átszervezés, csoportos létszámleépítés vagy a más szervhez történt vezénylésük megszüntetése miatt - tervezett beosztásba helyezésükig - rendelkezési állományba kerülnek, a rendelkezési állomány időtartama csökken (ezentúl legfeljebb 1 év lehet). A rendelkezés a humánerőforrás-gazdálkodás hatékonyságának további növelése érdekében vált szükségessé, ösztönözve arra, hogy az előzőekben felsorolt döntésekkel átmenetileg beosztás nélkül maradt, de beosztásba tervezett minőségi állomány esetén a hosszabb időtartam ne okozzon bizonytalanságot. A törvény belátható időt és életpályát jelent az egyén, és megtartást illetve „megoldási kényszert” a Honvédség számára [48. § (1) bek. b) és j) pontjai].

A 18-20. §-hoz

A Hjt. 52. § (4)-(5) bek., az 52/A. § (1) bek., valamint az 55. § (1) bekezdéséhez

A törvény a külföldre történő vezénylésre vonatkozó jogkörgyakorlást decentralizálja az operativitás növelése érdekében [52. § (4) bek.].

A Honvédség megváltozott feladatrendszere következtében, a nemzetközi kötelezettségek gyorsabb és hatékonyabb teljesítése, valamint az ideiglenes/tartós külszolgálat elhatárolása (3 hónap) érdekében vált szükségessé annak módosítása is, hogy az állomány számára a külszolgálattal összefüggő írásos tájékoztatás csak a 3 hónapot meghaladó külföldi szolgálat esetén szükséges. (A békemisszióra vonatkozó, írásbeli tájékoztatási kötelezettségre vonatkozó rendelkezések változatlanok [52. § (5) bek.]).

Mivel a külföldi szolgálat az átlagosnál nagyobb igénybevételt és megterhelést jelent az állomány számára, ezért garanciális elemként került meghatározásra az ismételt külföldi szolgálatra vezénylés lehetséges időtartama (24 hónapon belül legfeljebb összesen 12 hónap), illetve a két vezénylés között kötelezően eltöltendő hazai időtartam (legalább 2 hónap) meghatározása. Emellett ösztönzi azt is, hogy az állomány minél több tagja szerezzen  külföldi gyakorlatot, tapasztalatot. [52/A. § (1) bek.].

A törvény a szolgálati viszony felső korhatára utáni, egyszeri, miniszteri engedéllyel történő szolgálathosszabbítás esetén szigorítja a feltételeket azzal, hogy ezentúl a szolgálati érdek mellett egészségi és minőségi követelményekhez köti a hosszabbítást [55. § (1) bek.].

A 21-25. §-hoz

A Hjt. 58. § (1) bek. c) pontjához, az 59. § (1) bek. d) pontjához, a 62. § (1) bek. a)-b) és j) pontjaihoz, a 65. § (2) bek. f) pontjához, továbbá a 68. § (1) bek. b) és c), (3) bek. d) pontjaihoz

A módosítás tartalmazza a (külföldi) műveleti területen való alkalmazás miatti szükségszerű tilalmat, illetőleg korlátozást, valamint a NATO-együttműködésre kijelölt, illetve felajánlott erők alkalmazásához kapcsolódó alapjogi korlátozással összefüggő pontosítást. Ennek megfelelően korlátozza az állomány tagja számára a szolgálati viszony megszüntetésének lehetőségét a feladatteljesítést engedélyező közjogi döntést követően - a Hjt. 1. § (4) bekezdésében meghatározott, nemzetközi szerződésből eredő - kollektív védelmi feladatok ellátásának időszaka alatt, és az azt követő 30 nap [58. § (1) bek. c) pontja].

A szolgálati viszony munkáltató részéről felmentéssel történő megszüntetési okai közül pontosításra került a más szervhez történt vezénylés megszüntetését követő felmentési ok, összhangban a 48. §-ban a rendelkezési állományba kerülésre vonatkozó szabályozással [59. § (1) bek. d) pontja].

A törvény módosítja a más közszolgálati jogviszonyba történő áthelyezés esetén alkalmazandó szolgálati nyugdíj megállapítására vonatkozó rendelkezést is [63. § (3) bek.].

Szövegpontosítást tartalmaz a felső korhatárral, illetve az azt követő meghosszabbítással összefüggő szolgálati viszony megszüntetésére vonatkozó szabály [62. § (1) bek. a) pontja], illetve a szolgálati viszony megszűnésekor kiadandó igazolás tartalma is [65. § (2) bek. f) pontja].

A minimális szerződési idő kettőről három évre módosulásával (41. §) összhangban megváltozik a leszerelési segélyre jogosultság minimális időtartama is, a korábbi szabályozás szerint legalább kettő év helyett ezentúl legalább három évet kell leszolgálni a vállalt időtartamból [68. § (3) bek. d) pontja].

A 26-39. §-hoz

A Hjt. 74-105. §-aihoz

A Honvédség átalakult feladatrendszere miatt a külföldi szolgálatteljesítés rendszeressé vált, ezért a megváltozott környezeti, egészségügyi körülményekhez történő alkalmazkodás érdekében az állomány tagjának a továbbiakban folyamatosan meg kell felelni az egészségi, pszichikai, fizikai követelményeknek. A megelőzés és az egészségmegóvás biztosításához szükséges a rendszeres ellenőrzés, szűrővizsgálat és felmérés elvégzése, valamint adott feladatokhoz a külön vizsgálatok, szűrések, és a fertőző megbetegedéseket megelőző egészségügyi intézkedések, melyeknek az állomány tagja köteles magát alávetni [75. § (1) bek. g)-h) pontjai].

A vezetővé válás egyik feltételét teremti meg a módosítás azzal, hogy a magasabb - őrnagyi és az ezredesi - rendfokozattal rendszeresített, alapvetően parancsnoki beosztásokat elsődlegesen olyan katona töltsön be, aki képzettsége, végzettsége és kiváló teljesítménye mellett a gyakorlatban is ismeri a törzsmunkát és alacsonyabb szinten is szerzett vezetői gyakorlatot. Ennek megfelelően tartalmazza a törvény az előmenetel feltételeként a törzsmunkában és az alacsonyabb vezetői beosztásban kötelezően eltöltendő időtartamokat [78. § (4) bek. e)-f) pontjai], az átmenet biztosítása érdekében azonban 2012-re tervezett általános bevezetéssel.

A törvény a megváltozott követelményekhez igazodva, a tiszthelyettesi beosztások jelentőségének növekedése miatt - az átmenet biztosítása érdekében - a hivatásos állományba vétel esetén magasabb iskolai követelményeket támaszt, ezért írja elő a főtörzszászlósi rendfokozathoz kötött beosztást betöltők számára a felsőfokú (legalább főiskolai) végzettséget [79. § (1) bek.].

A módosítás a szakmaiság további megalapozása és megerősítése érdekében, a beosztásokban elvégzett feladat jellegének megfelelően, egyúttal az állománytáblák és munkaköri jegyzékek nagyobb „időtállósága” biztosítására a speciális beosztások meghatározását egy szakmai testület javaslata után a miniszter hatáskörébe utalja [83. § (6) bek.).

A törvény lehetőséget ad a miniszter számára speciális esetben egyedi döntésre a minimális várakozási időtől való eltérésre [83. § új (9) bek.].

A speciális beosztások esetén az ott elérhető eddigi legmagasabb, alezredesi rendfokozaton túl lehetőség lesz további kinevezésre várakozási idő nélkül [84. § (2) bek.].

Az adott rendfokozatban eltöltött várakozási idő számításának pontosítását és egyértelműsítését tartalmazza a módosítás. Rögzíti, hogy a GYED időtartama - más egy évet meghaladó illetménynélküli szabadsággal ellentétben - beleszámít a várakozási időbe [85. § (1) bek.].

A törvény feloldja azt a kettősséget, mely a katonai ügyészségek, katonai bíróságok, illetve a Tábori Lelkészi Szolgálat tagjainak teljesítményértékelését és minősítését jellemezte, hiszen az említett körre más, eltérő jogszabályok is vonatkoznak. A módosítás következtében a kettős értékelés helyett a rájuk vonatkozó különös jogszabály szerint kell a teljesítményértékelésüket és minősítésüket végrehajtani [88. § új (9) bek.].

A törvény pontosítja az Előmeneteli Bizottságok működési rendjére vonatkozó szabályokat [89. § (3)-(5) bekezdései].

A készenléti jellegű munkakörökre vonatkozó eltérő szolgálatteljesítési idő megállapítása ezentúl kifejezetten jogszabály alapján  lehetséges, növelve ezáltal a jogbiztonságot. [91. § (2) bek.].

A Honvédség feladatrendszere figyelembevételével történt a túlszolgálat szabályainak módosítása. A szolgálat az időszak végén szabadidő biztosításával kompenzálásra kerül [91. § (5) bek.]. A törvény a ki nem adott szabadnapok csökkentése és a tervezhetőség érdekében az intenzív és tartós terhelésnek kitett állomány számára lehetővé teszi a szolgálatmentességi idő engedélyezését közvetlenül az igénybevétel után, illetve a kiképzendő állomány alapkiképzését követően azonnal kiadandónak írja elő az 5 nap szolgálatmentességet. Emellett rendelkezik - új szabályként - az önkéntes tartalékos katona részére adható szolgálatmentességi időről is [99. § (2) bek. és új 99/A. §]

A módosítás a szülők nyilatkozatának írásba foglalásával egyértelművé teszi a munkáltató számára, hogy a gyermekek után járó pótszabadságot mely szülő veszi igénybe [93. § új (3) bek.].

A törvény - a gyakorlatban felmerült sorozatos értelmezési problémák megoldása érdekében - egyértelművé teszi a szolgálati hely változásakor a szabadságok kiadásának rendjét a korábbi és az új szolgálati hely számára [104. § (4) bek.]

A 40. §-hoz

A Hjt. 108. §-hoz

A módosítás pontosítás jellegű, az egységes végrehajtás érdeke teszi szükségessé és csupán a rendfokozattal nem rendelkező szerződéses katonák próbaidő alatti illetménybesorolását rögzíti, így külön költségkihatása nincs.

A 41. §-hoz

A Hjt. 114/A. §-hoz

Tekintettel arra, hogy az önkéntes tartalékosok járandóságai nem változnak, csupán átkerülnek a katonák illetményéről és illetményjellegű juttatásairól, valamint a közalkalmazottak jutalmazásáról szóló 3/2002. (I. 25.) HM rendeletből a Hjt.-be, így a változásnak költségkihatása nem lesz.

A 42. §-hoz

A Hjt. 120. §-hoz

A jubileumi jutalommal kapcsolatos rendelkezések módosítása a köztisztviselőkre vonatkozó szabályok változását követi. Ez konkrétan azt jelenti, hogy a nyugdíjasoknak kedvezményesen kifizetett nyugdíjaknál, a nyugdíjazás éve helyett a jogviszony megszűnésének évét határozza meg, amely a szabályt egyértelműbbé teszi, a kedvezményként figyelembe vehető 1, 2, illetőleg 3 év pedig egy-egy évvel növekedik, s így 2, 3, illetőleg 4 év lesz. A kedvezmények változása feltehetően csak a nyugállományra jogosult egyes személyek nyugdíjba vonulásának időpontját befolyásolja (esetleg előbbre hoznák a nyugdíjat), a nyugállományúak számát viszont nem, így költségkihatással sem kell számolni. Ez a módosítás egyébként az állományváltás szempontjából kedvező is lehet.

A 43. §-hoz

A Hjt. 124. § (2) bekezdéséhez

A helyi tömegközlekedési költség részben vagy egészben megtéríthető.

A 44. §-hoz

A Hjt. 125. §-hoz

A 125. § új bekezdése lehetővé teszi a választható illetményen kívüli juttatások intézményének, vagyis a kafeteria-rendszernek a bevezetését.

A 45. §-hoz

A Hjt. 125/A. §-hoz

Ez a módosítás egyértelművé teszi, hogy azok akik a nemzetközi szolgálatuk alatt a Honvédségtől kapják az ellátásukat devizaellátmányra, a valamely nemzetközi szerv (például ENSZ) által ellátottak (a szakértők) pedig - ha az ellátásuk összege elmarad a belföldi szabályokban meghatározottól - napidíj-kiegészítésre jogosultak. A szakértők csekély száma, illetőleg a kiegészítést igénylő ellátások elenyésző volta miatt számottevő költségkihatással az intézkedés nem fog járni.

A 46. §-hoz

A Hjt. 126. § (4) bekezdéséhez

A honvédség tisztesi és honvéd rendfokozatú tagja jogosult arra, hogy a laktanyát térítésmentesen igénybe vegye.

A 47. §-hoz

A Hjt. 126/B. §-hoz

Méltányossági rendelkezés, amely alapján a Honvédség hősi halottá nyilvánított tagja részére nyújtott kamatmentes kölcsönből fennálló tartozást a honvédelmi miniszter kérelemre elengedheti.

A 48. §-hoz

A Hjt. 131. § (1) bekezdéshez

A Hjt. jelenlegi szabálya kizárja fegyelmi eljárás megindítását, illetve fegyelemsértés megállapítását abban az esetben, ha az állomány tagjának cselekménye vagy magatartása bűncselekménynek vagy szabálysértésnek minősül, holott a büntető-, illetve a szabálysértési eljárás és a fegyelmi eljárás különálló eljárások, amelyek lefolytatására a jelenlegi bírói gyakorlat szerint egyidejűleg, egymás mellett is lehetőség van, amennyiben ezt jogszabály (jelen esetben a Hjt. módosítása) lehetővé teszi, valamint ha a szolgálati jogviszonnyal kapcsolatos bűncselekmény egyúttal szolgálati jogviszonnyal összefüggő vétkes kötelességszegést is megvalósít.

A bűntetőeljárás tárgya bűntető jogi felelősség tisztázása, a fegyelmi eljárás tárgya pedig annak tisztázása, hogy a hivatásos állomány tagja a szolgálati viszonnyal kapcsolatos kötelezettségét vétkesen megszegte-e.

A jelenleg hatályos szabályozás szerint az állomány tagja nem követ el fegyelemsértést és ellene fegyelmi eljárás nem indítható, ha a cselekménye vagy mulasztása bűncselekménynek vagy szabálysértésnek minősül. A gyakorlatban előfordulnak viszont olyan esetek, amikor az állomány tagja bűntető jogi felelősségét, illetve szabálysértését - a sokszor elhúzódó procedúra során - az illetékes hatóság nem állapítja meg, a szolgálati viszonnyal kapcsolatos kötelezettsége vétkes megsértése miatt pedig az elévülés miatt már a fegyelmi eljárásra jogosult nem indíthat ellene fegyelmi eljárást, ezáltal az állomány tagja által elkövetett fegyelemsértés szankció nélkül marad.

Ezt az anomáliát kívánja korrigálni a jelenlegi Hjt.-módosítás, amely a bűntető-, illetve szabálysértési és a fegyelmi eljárások egymás mellettiségének lehetőségét biztosítja.

A 49. §-hoz

A Hjt. 132. § (2) bekezdéshez

A rendelkezés lehetővé teszi, hogy nemzetközi szervezet által vezetett vagy más többnemzetiségű missziókban kiadott, a részt vevő nemzetek katonáira is kötelező szabályok megsértésének elbírálására fegyelmi eljárás keretében legyen lehetőség.

Az 50. §-hoz

A Hjt. 134. § (3) bekezdéshez

Fő szabály szerint a fegyelemsértés elévülési ideje (abszolút elévülés) egy év. A Hjt. 134. § (2) bekezdésében meghatározottak szerint az állományilletékes parancsnok tudomásra jutását követő 30 napon belül meg kell indítani a fegyelmi eljárást, ellenkező esetben - függetlenül attól, hogy az az 1 éves határidőn belül van-e - elévül.

Eltérő a helyzet, ha a fegyelemsértés egyben bűncselekményt is megvalósít. Ebben az esetben a fegyelemsértés elévülési határideje megegyezik a bűncselekmény elévülési idejével. Abban az esetben, ha a fegyelmi jogkör gyakorlója a fegyelemsértésre vonatkozó elévülési határidő után szerzett tudomást az olyan fegyelemsértésről, ami egyben bűncselekmény is, akkor a bűncselekmény elévülési idejéig jogosult fegyelmi eljárást indítani. Ha a fegyelemsértést is megvalósító bűncselekmény miatt büntetőeljárás indul és a hivatásos állományút gyanúsítottként hallgatják ki, három hónapon belül meg kell indítani a fegyelmi eljárást, ha a gyanúsításról - amit a hivatásos állományúnak írásban kötelessége jelentenie a szolgálati elöljárójának - a fegyelmi jogkör gyakorlója tudomást szerez. Fontos, hogy nem a közvetlen parancsnoknak kell a fegyelemsértéssel kapcsolatos tényekről tudomást szereznie, hanem a fegyelmi jogkör gyakorlójának. A jogbiztonság erősítése érdekében e § konkrétan meghatározza az elévülési idő kezdő napját.

Az 51. §-hoz

A Hjt. 135. § (2) bekezdéshez

A rendelkezés a külföldi szolgálat során elkövetett fegyelemsértés esetén kiszabható büntetések körét pontosítja.

Az 52. §-hoz

A Hjt. 150. § (3) bekezdéshez

A 150. § (3) bekezdése a fegyelmi eljárás alá vont felfüggesztésének szabályait pontosítja. Meghatározza többek közt a felfüggesztés alatt álló jogait és kötelezettségeit, jogorvoslati lehetőségeit.

Az 53. §-hoz

A Hjt. 160. § (1) bekezdéshez

A 160. § (1) bekezdésének módosítása a jogbiztonság növelése érdekében nem a kihirdetéshez, hanem a kézbesítéshez köti a fenyített katona jogorvoslati lehetőségének megnyíltát, a szűk 8 napos elévülési idő kezdő napját.

Az 54. §-hoz

A Hjt. 169. § (4) bekezdéshez

A módosítás fogalmi konkretizálás, külön mintegy figyelemfelhívásként tárgyalja az egyébként a gazdálkodás fogalomkörébe tartozó illetménybesorolásért való felelősséget, tekintettel az előforduló ügyek jelentőségére, illetve az illetménybesorolásért korábban vétkesség nélküli parancsnoki felelősségi szabályok hatályon kívül helyezésére.

Az 55. §-hoz

A Hjt. 175/A. §-hoz

A gyakorlatban gondot jelent a raktárosok által okozott leltárhiányok érvényesítése. Emiatt a kincstári tulajdon védelme jelenleg nem megfelelő szintű. A jogszabály nem tisztázza azt a helyzetet, amikor a szigorú feltételek valamelyikének hiánya miatt nem sikerül a leltárhiányért fennálló felelősséget a raktárossal szemben a bírósági eljárásban érvényesíteni, de e felelősségen kívüli egyéb felelősségi formák (anyagi-technikai szabályok megsértése, megőrzési felelősség) alapján felelősségre vonásnak lenne helye. Erre nyújt egyértelmű megoldást a törvény módosítása. A leltárfelelősséghez képest, annak meg nem állapítása esetén az egyéb felelősségi formák (anyagi-technikai szabályok megsértése, megőrzési felelősség stb.) mint mögöttes felelősségek felélednek, és e felelősség alapján már marasztalható a károkozó, még ha alacsonyabb összegben is, és megtérülhet a kár egy része. A módosítás jobban szolgálja a kincstári tulajdonért való felelősség megszilárdítását, és a kincstári hiányok hatékonyabb megtérítését. Az eljárás így a leltárhiányért való felelősségre vonatkozó speciális 60 napos jogvesztő határidőre figyelemmel az általános szabályok szerint kerül lefolytatásra. A vizsgálat során a leltárhiányért való felelősségen kívüli kötelezettségszegésekre is figyelemmel kell lenni. Majd amennyiben a leltárhiányért fennálló felelősséget megállapító kártérítési határozatot a későbbiekben hatályon kívül helyeznék, a vizsgálati eljárás során megállapított tényeken alapulva a kötelezettségszegésekért való felelősséget meg lehet állapítani.

Az 56. §-hoz

A Hjt. 177. § (2)-(4) bekezdéseihez

A jelenlegi szabályok között nem szerepel, hogy a káreljárás során annak elrendeléséről határozatot kellene hozni. Így a feltételezett károkozó előzetesen nem kap tájékoztatást arról, hogy milyen károkozásért, milyen kötelezettségszegéssel összefüggő kárért is kívánják eljárás alá vonni. Ugyanakkor a fegyelmi eljárás elrendeléséről jelenleg is határozatot kell készíteni. Egyéb jogállási törvényekben is az szerepel, hogy a fegyelmi eljárás az eljárást elrendelő határozattal indul meg. E hiányt pótolja a módosítás, amikor meghatározza az eljárás megindulásának módját határozat formájában. E határozatban minden lényeges körülményt a feltételezett károkozó tudomására kell hozni.

Az elrendelő határozatban ki kell jelölni a vizsgálót, vagy a vizsgáló bizottságot. A vizsgálónak vagy a vizsgáló bizottság tagjának azonban egyrészt alkalmasnak kell arra lennie, hogy a vizsgálatot le tudja folytatni, másrészt érdektelennek is kell lennie. Ez más jogállási törvényben is hasonló módon szerepel.

Az elrendelő határozat természetéből következően az eljárás elrendelése ellen külön fellebbezési jogot a törvény nem biztosít, ugyanakkor a vizsgálati eljárásban lehetőséget kell adni, hogy a károkozással megvádolt személy védekezését előadhassa. A jelenlegi szabály ennek formájaként a meghallgatást teszi lehetővé, azonban az új kihívásoknak eleget téve a Magyar Honvédség akár más földrészen is jelen lehet, ezért a meghallgatáson kívül a védekezése előterjesztésének más módját is lehetővé kell tenni.

Az 57. §-hoz

A Hjt. 178. § (1)-(4) bekezdéseihez

Jogalkalmazásban eltérő gyakorlat alakult ki a vonatkozásban, hogy ismeretlen károkozó esetén kell-e, illetve lehet-e egyáltalán káreljárást elrendelni. Ezt rögzíti a módosítás oly módon, hogy amennyiben a kár összegének meghatározása utáni időpontban válik ismertté a károkozó személye, ez utóbbi időponttól kell számítani a kármegállapító határozat meghozatalára nyitva álló 60 napot. Amennyiben nem válik ismertté a károkozó személye, ismeretlen személlyel szemben nem kell káreljárást elrendelni, hiszen ez nem vezethet eredményre.

Az 58. §-hoz

A Hjt. 179. §-hoz

Az ún. „egyszerűsített káreljárás”, a kötelezvény formájában történő kárrendezés a jelenlegi szabályok szerint csak az illetményalap összegével megegyező mértékű kár okozása esetén merülhet fel, amely összeg túlságosan alacsony. Ezen összeghatár felemelésével sokkal rövidebb idő alatt térülhetnek meg a Honvédséget ért károk.

Az 59. §-hoz

A Hjt. 203. §-hoz

Pontosítja azoknak a körét, akik - mivel nekik felróható okból kerülnek nyugállományba - az 52. életévük betöltéséig nyugdíjuk 50%-ára jogosultak. Így ebbe a körbe kerülnek azok, akik a kinevezést, illetőleg beosztásba helyezést alapos indok nélkül elutasítják.

A 60. §-hoz

A Hjt. 217. §-hoz

A szolgálati panasz benyújtására a jelenlegi szabály csak szubjektív határidőt állapít meg. Célszerű lenne azonban, hogy a szolgálati panasz benyújtásnak legyen egy objektív határideje is, amely határidő eltelte után ne lehessen e lehetősséggel élni. A 30 napos határidő a döntéstől számított hat hónap időtartamon belül elévülési jellegűnek számít, a hat hónapos határidő azonban jogvesztő.

A 61. §-hoz

A Hjt. 223. §-hoz

A bírói út igénybevételére a jelenlegi szabály csak szubjektív határidőt állapít meg. Tekintettel a bírói gyakorlatra és az igényérvényesítés határidejének anyagi jogi voltára jogszabályban kell rendelkezni a jogvesztés következményéről, e nélkül ugyanis a határidő elévülését a bíróság hivatalból nem állapíthatja meg; a keresetlevél idézés kibocsátása nélküli elutasításának nincs helye, a határidő elmulasztásának következményeit az ügy érdemében hozott ítéletben kell levonni.

A 62. §-hoz

A Hjt. 225. §-hoz

Az önkéntes tartalékos állománynak a törvény hatálya alá kerülése indokolja a § módosítását.

A 63-66. §-hoz

A Hjt. 226-229. §-hoz

A törvény hatálybalépését követően kialakult gyakorlat által igényelt pontosításokat tartalmaznak.

A 67. §-hoz

A Hjt. 230. §-hoz

Pontosítást és a szerződéses állomány egyenruha-viselési szabályait tartalmazza rokkantság, illetve baleseti rokkantság esetén. Lehetővé teszi a nyugállomány tagjának egy alkalommal egy rendfokozattal történő előléptetését.

A 68. §-hoz

A Hjt. 231. §-hoz

A módosítást egyrészt a Választható Illetményen Kívüli Juttatások Jogintézményének a bevezetése, másrészt a Magyar Honvédség átalakult feladatrendszere, illetve a nyugállomány jelentősen megnövekedett számából eredő kényszerű korlátozások teszik szükségessé.

A 69. §-hoz

A tárca támogathatja külön jogszabályban meghatározott mértékig a nyugállományú tag civil otthonban történő elhelyezését is.

A 70. §-hoz

A Hjt. 236. §-hoz

A törvény a külföldi műveleti területen lévők családjára vonatkozóan bővíti a szociális gondoskodás tartalmát, amikor rögzíti a családtámogató és életminőség-javító programok mellett a speciális családsegítő szolgáltatások megvalósítását. [236. § (2) bek.]

A 71-73. §-hoz

A Hjt. 243-249/A. §-hoz

A katonai nemzetbiztonsági szolgálatok különleges helyzete, jogállása indokolja, hogy egyes, a szolgálati viszonyra vonatkozó szabályok szervezetük vonatkozásában az általánostól eltérően érvényesüljenek.

A 74-77. §-hoz

A Hjt. 271. §-ához, 272. § (4) bekezdéséhez, 273. §-ához, valamint a 286/A. §-ához

Átmeneti rendelkezések, amelyek a törvény hatálybalépésével belépő új feltételeknek a türelmi időszakát állapítják meg.

A 78. §-hoz

A Hjt. 287. § (2) bekezdéséhez

A felhatalmazó rendelkezések kiegészítése a jelenlegi módosítással bevezetett új rendelkezésekkel kapcsolatos felhatalmazásokat tartalmazza.

A 79. §-hoz

A Hjt. 3. sz. mellékletéhez

A 3. sz. melléklet módosítása a kiemelt munkáltatói jogköröket pontosítja.

A 80. §-hoz

A Hjt. 5. sz. mellékletéhez

A Hjt. hatálybalépése óta eltelt időszakban bekövetkezett jogszabályi, terminológiai változások miatt, továbbá a szolgálatteljesítés szempontjából fontos adatok körének bővülése miatt szükséges az 5. sz. melléklet pontosítása. A fegyvertartási engedély megszerzésének, illetve birtoklásának bejelentési kötelezettségét a jelenlegi engedélyezési és alkalmassági vizsgálati rendszer áttekinthetőbbé tétele tette szükségessé.

A 81. §-hoz

A törvény kiterjeszti a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény hatályát az önkéntes tartalékos katonákra is.

A 82. §-hoz

A Hvt. 8. §-ának (1) bekezdéséhez

A Hvt. rendelkezésének adatkezelési, adattovábbítási szempontból történő kiegészítése vált szükségessé, eddig ugyanis a magyar állampolgárságot szerzett és letelepedési céllal hazatérő potenciális hadkötelesek utólagos katonai nyilvántartásba vételéhez szükséges adatszolgáltatási kötelezettség kérdését nem rendezte.

A 83. §-hoz

A Hvt. 9. §-ának (1) bekezdéséhez

A gyermekek védelméről és a gyámügyi igazgatásról szóló 1997. évi XXXI. törvény alapján az ideiglenes gondnok rendelése a gyámhivatal feladat- és hatásköre, ennek megfelelően az adatszolgáltatáshoz szükséges nyilvántartást is a gyámhivatal vezeti, ezért helyesen a Hvt.-ben is a gyámhivatalt kell nevesíteni, mint az adatszolgáltatásért felelős szervet.

A Hvt. 9. §-ának (3) bekezdéséhez

A Hvt. 9. § (2) bek. b) pontja szerint a hadköteles állampolgárságról történő lemondásáról a Belügyminisztérium illetékes szerve szolgáltat adatot, ezért nincs szükség e kötelezettséget előírni a BM központi nyilvántartó szerve számára is a 9. § (3) bekezdésében.

Az új szövegrész beépítésének indoka, hogy a külföldön történő letelepedési szándék bejelentését követően a magyarországi bejelentett lakcím megszűnik, ha kéri is a nyilvántartásba vételét itthon csak tartózkodási helyet létesíthet, de akkor sem tekinthető potenciális hadkötelesnek. Ezzel szemben potenciális hadkötelesnek tekinthető a három hónapon túl külföldön tartózkodó magyar állampolgár, akinek lakóhelye vagy tartózkodási helye Magyarországon van.

A 84. §-hoz

A Hvt. 206. §-hoz

A törvény biztosítja az anyagi és eljárási szabályok alkalmazhatóságát a Hvt. hatálybalépése előtt a sorkatonai szolgálat teljesítésével összefüggő balesetekkel, illetve a sorkatonai szolgálattal összefüggésben kialakult, vagy azzal összefüggésben súlyosbodott betegségekkel kapcsolatos kárigények elbírálása során is.

-----STARTING---POINT---VEGE---

A 85. §-hoz

Záró rendelkezések

A Hjt. 130. §-hoz

A törvény az elismerési rendszerből törli az írásbeli dicséretet, mivel a gyakorlat nem igazolta ennek az elismerési formának alkalmazhatóságát és jelentőségét. Költségvetési kihatása és megváltozott adózási vonzata miatt került ki az elismerési formák közül a hazai és külföldi jutalomüdülés [130. § (1) bek. a) és c) pontjai].