2010. évi CLIX. törvény indokolása

egyes pénzügyi tárgyú törvények módosításáról

-----STARTING---POINT---ALTALANOS--- 

A törvény elsődleges célja egyes pénzügyi tárgyú uniós jogi aktusok hazai jogrendbe történő átültetése. Emellett a törvény több, a törvények hatályosulásából eredő, a gyakorlati működés során problémákat okozó technikai jellegű pontosításokat is tartalmaz, újraszabályozza a tőzsdei kivezetést, valamint az ügyfelek számára vonzóbbá teszi a lakás-takarékpénztárak igénybevételét.

-----STARTING---POINT---RESZLETES---

A Polgári Törvénykönyvről szóló 1959. évi IV. törvény, valamint az ennek hatálybalépéséről és végrehajtásáról rendelkező 1960. évi 11. törvényerejű rendelet módosításához

Az 1-2. §-hoz

A 2009/44/EK irányelv (a továbbiakban: biztosítéki irányelv módosítása) az ún. pénzügyi biztosítékok körét kiterjeszti meghatározott hitelkövetelésekre is, és ezzel összefüggésben változtatásokat hajt végre az e tárgyban kiadott korábbi irányelv rendelkezésein. E változások hazai jogunkba történő átültetése a Polgári Törvénykönyv óvadékra vonatkozó szabályozásának módosítását igényli, az ilyen típusú biztosítéki rendszer szerepét polgári jogunkban ugyanis az óvadék intézménye tölti be. Az irányelvi módosítással összhangban a törvény az óvadékra vonatkozó szabályozást kiegészíti a „külön törvényben meghatározott hitelkövetelések”-kel, amelyek így a pénz, az értékpapír, a bankszámla-követelés és az egyéb pénzpiaci eszközök mellett ugyancsak óvadék tárgyai lehetnek. Az óvadékba adható hitelköveteléseket körét (a hitelkövetelések fogalmát) meghatározó, a fentiek szerint külön törvényre utalt szabályozást a Ptké. 49. § (1) bekezdésének a törvény 3. §-ával megállapított rendelkezése tartalmazza.

A hitelkövetelések sajátos - nem dologi - természete nyilvánvalóan indokolttá tette, hogy az új szabályozás néhány ponton eltérjen az óvadék eddigi tárgyaira tekintettel megalkotott rendelkezésektől, a törvény azonban csak annyiban törekszik eltérő szabályok megállapítására, amennyiben ennek az irányelv is szükségét látja. Így mindenekelőtt az óvadék tárgyának átadására vonatkozó szigorú szabályozást oldja annyiban, amennyiben kimondja, hogy ha az óvadék tárgya hitelkövetelés, úgy az ezt tanúsító, és a követelés érvényesítéséhez szükséges okiratot (a hitelkövetelés azonosítására alkalmas írásbeli vagy bármely más ezzel egyenértékű formában rögzített adatot, pl. a követelésjegyzéket) kell a jogosult rendelkezésére bocsátani. Ezen okiratok átadása hivatott annak igazolására, hogy egyfelől milyen hitelkövetelés szolgál biztosítékul, másfelől pedig hogy a hitelkövetelés óvadékba adásából eredően kit illetnek meg a törvényben biztosított jogok.

Az biztosítéki irányelv módosítása nyomán hitelkövetelés esetén a törvény korlátozza a jogosultnak a biztosíték feletti használati és rendelkezési jogát. Nincs mód tehát arra, hogy a jogosult a biztosítékként hatalmába került hitelkövetelést a saját követelésének esedékessé válása előtt hasznosíthassa, vagy azt elidegeníthesse, illetve e körben az egyéb biztosítékok tekintetében őt megillető ún. helyettesítési jogát gyakorolhassa. Ezzel párhuzamosan a törvény természetesen lehetőséget biztosít arra, hogy - ha a felek erre a helyzetre vonatkozóan másként nem rendelkeznek - a biztosítéki megállapodás kötelezettje az óvadékként „átadott” hitelkövetelést a jogosult kielégítési jogának megnyílása előtt maga is érvényesíthesse (ha a hitelkövetelés esedékessé vált), vagy a követelést részben vagy egészben beszedhesse, illetve a javára történő teljesítést elfogadhassa, ebben az esetben azonban a jogosult javára kiegészítő biztosíték nyújtására köteles.

Végül a szabályozás a biztosítékul szolgáló hitelkövetelés esetében némileg szigorította a közvetlen kielégítés lehetőségének feltételrendszerét, amiként erre a tagállami jogalkotónak opcionálisan a biztosítéki irányelv módosítása maga is felhatalmazást adott. Ennek lényege az, hogy hitelkövetelés biztosítékul adása esetén az e biztosítékból való közvetlen kielégítésnek feltétele az is, hogy a kötelezett vagy a biztosíték jogosultja az eredeti kötelezettet a hitelkövetelés óvadékba adásáról az engedményezés szabályai szerint értesítse.

A 3-4. §-hoz

A törvény - mint arról már volt szó - a Ptké. keretei között (az újonnan megállapított 49. § (1) bekezdésében) határozza meg azt, hogy a Ptk. óvadékra vonatkozó szabályainak (270-271. §) alkalmazásában mit kell hitelkövetelésen érteni, illetve, hogy a hitelkövetelés Ptk.-beli fogalma valójában milyen követeléseket takar, milyen - hiteljogviszonyból eredő - követelések lehetnek tehát óvadék tárgyai. Eszerint óvadék tárgya csak olyan pénzkövetelés lehet, amely hitelintézet által nyújtott kölcsönből származik. A törvény e rendelkezés kapcsán a biztosítéki irányelv utaló rendelkezésével és az ún. hitelintézeti irányelvben (2006/48/EK) foglaltakkal összhangban állapítja meg a hitelintézetek azon körét, amelyekkel kötött kölcsönszerződésekből eredő pénzkövetelések óvadék tárgyául szolgálhatnak. A biztosítéki irányelv módosítása szerint a tagállamoknak biztosítaniuk kell, hogy a hitelkövetelések adósai - a fogyasztói irányelv és a tisztességtelen szerződési feltételekre vonatkozó nemzeti szabályozás sérelme nélkül - írásban (vagy ezzel jogilag egyenértékű módon) lemondhassanak a beszámítási jogukról és a banktitokkal kapcsolatos bizonyos jogaikról a hitelezőkkel, és a hitelkövetelések engedményeseivel vagy a hitelköveteléseken alapított biztosítékok jogosultjaival szemben. A törvény a beszámítási jogról való lemondás lehetőségének kifejezett rendelkezéssel való megteremtését - az írásbeli alakszerűség egyidejű megfogalmazása mellett - ugyancsak a Ptké. keretei között oldotta meg. Minthogy a beszámítási jog kizárása vagy korlátozása a fogyasztóvédelmi irányelven alapuló hatályos szabályaink szerint a fogyasztókkal szembeni hitelkövetelések tisztességtelenségét (vagyis az ilyen kikötés semmisségét) eredményezik, a törvénynek értelemszerűen arra is utalnia kellett, hogy a szóban forgó, a beszámítás lehetőségét kizáró szerződéses szabályozás csak eltérő jogszabályi rendelkezések hiányában alkalmazható.

Végül a jogszabályi dereguláció elősegítése érdekében a törvény ugyancsak a Ptké. tartalmává tette annak kimondását, hogy az óvadékra vonatkozó új rendelkezések értelemszerűen csak az azok hatálybalépését követően kötött óvadéki szerződések esetében alkalmazhatók.

A helyi adókról szóló 1990. évi C. törvény módosításához

Az 5. §-hoz

A helyi adókról szóló 1990. évi C. törvény meghatározza a helyi iparűzési adó alap számításánál alkalmazandó nettó árbevétel fogalmát a biztosítók esetében. Indokolt a helyi iparűzési adó alapjának kiszámításánál a Kártalanítási Alapot a Kártalanítási Számlával azonos módon kezelni (azonos jellegük okán), ezért szükséges a normaszöveg kiegészítése.

A csődeljárásról és a felszámolási eljárásról szóló 1991. évi XLIX. törvény módosításához

A 6. §-hoz

A gazdasági társaságokról szóló 2006. évi IV. törvény (a továbbiakban: Gt.) 365. §-a 2007. július 1-jétől már nem tette lehetővé közhasznú társaság (kht.) alapítását, a meglévő kht.-nak pedig 2009. június 30-ai határidőt adott arra, hogy társasági szerződésük módosításával nonprofit korlátolt felelősségű társaságként működjenek tovább, más nonprofit gazdasági társasággá alakuljanak át vagy pedig jogutód nélküli megszűnésüket kötelesek a cégbíróságnak bejelenteni. E határidő eredménytelen eltelte után a cégbíróságnak a társasággal szemben a megszűntnek nyilvánítás törvényességi felügyeleti intézkedést kellett alkalmaznia.

A fenti rendelkezések szerint tehát a kht.-k a Gt. szabályainak való megfelelés érdekében a következő lehetőségek közül választhattak 2009. június 30-ig:

- szervezeti forma váltás,

- nonprofit társasággá történő átalakulás,

- a jogutód nélküli megszüntetés (végelszámolási eljárás) kezdeményezése.

Ezek hiányában a Cégbíróság a cégeljárási törvényben szabályozott törvényességi felügyeleti eljárás legsúlyosabb szankcióját, a megszűntnek nyilvánítás törvényi felügyeleti intézkedést alkalmazza. A cégeljárási törvény 84. §-a értelmében a Cégbíróság a megszűntnek nyilvánítással egyidejűleg kényszer-végelszámolást rendel el, vagy ha a cég fizetésképtelenségéről tudomása van, kezdeményezi a cég felszámolását. A cégeljárási törvény kényszer-végelszámolási szabályainál a Cégtörvény 118. §-a szerint ha a végelszámoló a végelszámolási eljárás során azt állapítja meg, hogy a cég vagyona a hitelezők követelésének fedezetére nem elegendő, a végelszámoló bejelentése alapján a cégbíróság felszámolási eljárás lefolytatását kezdeményezi. Ha pedig a kht. az előírt határidőben a végelszámolási eljárás lefolytatását kezdeményezte, de a végelszámoló az eljárás során azt állapítja meg, hogy a cég vagyona a hitelezők követeléseinek fedezetére nem elegendő, és a cégtulajdonosok sem fizetik meg a cég tartozásait, akkor a végelszámoló köteles felszámolási eljárás lefolytatására irányuló kérelmet benyújtani. Az 1991. évi XLIX. törvény (a továbbiakban: Cstv.) 22. §-a ugyanezekre az esetekre nézve kimondja, hogy felszámolási eljárás indul a végelszámoló kérelmére, továbbá a Cégbíróság értesítése alapján. A felszámolás elrendeléséről pedig a Cstv. 27. §-a rendelkezik.

Bár a Gt. 365. §-ának (5) bekezdése kimondja, hogy ahol törvény közhasznú társaságot említ, 2009. július 1-jétől kizárólag nonprofit gazdasági társaságot kell érteni, és a nonprofit társaság a Gt. 4. §-a értelmében gazdasági társaság, a bírósági joggyakorlat egységessé tétele érdekében indokolt a Cstv.-ben kifejezetten kimondani, hogy a közhasznú társaságok is a Cstv. hatálya alá tartoznak, tekintettel arra, hogy a Cstv. ezen pontja tételes felsorolást ad a felszámolással megszüntethető szervezettípusokról, és ez a felsorolás külön törvények által nem bővíthető.

A 7. §-hoz

A szakasz az irányelvekre történő hivatkozások pontosítását tartalmazza.

A 8. §-hoz

A szakasz célja Polgári törvénykönyv óvadéki szabályaival való összhang megteremtése.

A 9. §-hoz

Az állami vagyonnal való felelős gazdálkodás érdekében szükséges törvények módosításáról, valamint egyes törvényi rendelkezések megállapításáról szóló 2010. évi LII. törvény 30. §-a módosította a Polgári Törvénykönyv 28. §-át. Ennek eredményeként a Magyar Államot a polgári jogviszonyokban - ha jogszabály eltérően nem rendelkezik - az állami vagyonért felelős miniszter képviseli.

A fenti törvénymódosításra tekintettel ki kell egészíteni Cstv. 62. §-át egy új bekezdéssel, és ebben ki kell mondani, hogy a járadékjellegű követelések tekintetében az államot az államháztartásért felelős miniszter képviseli.

Az államháztartási miniszter nevesítése a Cstv. 47. §-ával való összhang megteremtése érdekében, és azért indokolt, mert a felszámoló ezt a minisztert köteles értesíteni a Cstv. 47. §-ának (7) bekezdése szerint, ha az adós vállalkozásnál vannak járadékjellegű követelésre jogosultak.

A fenti szabályozás megfelel a korábbi és jelenlegi gyakorlatnak, továbbá összhangban van a felszámolási eljárásokkal összefüggő költségvetési kormányzati feladatmegosztással is.

Az államháztartásról szóló 1992. évi XXXVIII. törvény módosításához

A 10. §-hoz

A kincstár feladatköre kibővítésre kerül, jogosulttá válik az elektronikus pénz kibocsátására is.

A Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvény módosításához

A 11-12. §-hoz

A törvény a hitelintézeti törvény módosításával összhangban a Magyar Export-Import Bank Részvénytársaság esetében is pontosítja a nagykockázat-vállalásra vonatkozó különös szabályokat, valamint a korábbi szabályok szerint járulékos tőkeként elismert tőkeelemeket - annak lejáratáig - változatlanul elismer a Magyar Export-Import Bank szavatoló tőkéjének részeként.

A hitelintézetekről és a pénzügyi vállalkozásokról szóló 1996. évi CXII. törvény módosítása

A 13. §-hoz

A Posta Elszámoló Központ is végezhet elektronikus pénz kibocsátást a megfelelő engedély birtokában.

A 14. §-hoz

Az Európai Parlament és a Tanács 2009/110/EK irányelve (2009. szeptember 16.) az elektronikuspénz-kibocsátó intézmények tevékenységének megkezdéséről, folytatásáról és prudenciális felügyeletéről, a 2005/60/EK és a 2006/48/EK irányelv módosításáról, valamint a 2000/46/EK irányelv hatályon kívül helyezéséről módosította a 2006/48/EK irányelvet, melynek értelmében az elektronikus pénz kibocsátás önálló pénzügyi szolgáltatási tevékenység lett. Emellett a törvény felsorolást tartalmaz arra az intézményi körre vonatkozóan, akik elektronikus pénz kibocsátók lehetnek.

A módosítás érinti a közvetítői alvállalkozókra vonatkozó bejelentési kötelezettségeket is, amely a jövőben az alkuszok által megbízott személyeket is érinti.

A 15. §-hoz

A törvény bővíti a pénzügyi intézmények által a pénzügyi szolgáltatásokon kívül üzletszerűen végezhető tevékenységek körét. Egyrészt a befektetési vállalkozásokkal megegyezően megengedi a pénzügyi eszközökre vonatkozó adat, információ értékesítését, másrészt az Európai Unió támogatásainak közvetítésében történő közreműködést.

A 16. §-hoz

A 2009/110/EK irányelvnek megfelelően az elektronikuspénz-kibocsátó intézmény a jövőben nem szakosított hitelintézetként működhet, ezért szükséges a hitelintézet fogalmának módosítása.

A 17. §-hoz

A pénzügyi szolgáltatási tevékenységek változása miatt a törvény módosítja a pénzügyi vállalkozás fogalmát.

A 18-19. §-hoz

A törvény meghatározza az elektronikuspénz-kibocsátó intézmény fogalmát, valamint rögzíti az általa végezhető tevékenységek körét.

A 20. §-hoz

A törvény elsődlegesen technikai módosítás, az elektronikuspénz-kibocsátó intézmény hitelintézeti törvényben történő elhelyezése okán szükség van a közvetítőkre vonatkozó egyes szabályok új szakaszban történő elhelyezésére. Ezen felül a törvény új elemként rögzíti, hogy a közvetítői alvállalkozó egyidejűleg nem lehet függő és független közvetítővel megbízási jogviszonyban.

A 21. §-hoz

A törvény kiegészíti a szervezeti szabályokra vonatkozó rendelkezéseket az elektronikuspénz-kibocsátó intézménnyel.

Ezen felül szövetkezeteknek is megengedi, hogy többes kiemelt közvetítőkét működjenek.

A 22. §-hoz

A törvény megállapítja elektronikuspénz-kibocsátó intézmények esetében az alapításkori induló tőke minimumát.

A 23. §-hoz

A pénzforgalmi intézményre vonatkozó kiszervezési szabályok kiegészítésre kerülnek az elektronikuspénz-kibocsátó intézmény kategóriájával.

A 24. §-hoz

A törvény a 2009/111/EK irányelvvel összhangban az irányítási rendszerre és a kockázatkezelési követelményekre vonatkozó általános szabályokat, elveket kiegészíti a likviditási kockázat kezelésére vonatkozó követelményekkel. Ennek részeként a hitelintézeteknek részletesen meghatározott eljárásokkal, stratégiákkal és szabályzatokkal kell rendelkezniük az egyes üzletágakhoz, devizanemekhez és a csoporthoz tartozó jogi személyekhez igazítva a likviditási kockázatuk akár napon belüli azonosítására, mérésére és kezelésére. A törvényben rögzített technikai kritériumok egyben részét képezik a hitelintézetek belső tőkemegfelelés-mérésének, annak felügyeleti felülvizsgálatának.

A 25. §-hoz

A törvény felsorolja az elektronikuspénz-kibocsátó intézmény felügyeleti engedélyhez kötött cselekményeit.

A 26. §-hoz

A továbbiakban nem lesz arra lehetőség, hogy pénzváltás közvetítésére többes kiemelt közvetítő kapjon engedélyt.

Az elektronikuspénz-kibocsátó intézmény számára is indokolt megengedni, miután engedélyt kaphat pénzforgalmi szolgáltatás nyújtására, hogy pénzforgalmi elszámolóházban tulajdonrészt szerezzen.

Ezen felül a törvény szövegpontosítást tartalmaz.

A 27. §-hoz

A 2009/110/EK irányelv 3. cikkének (1) bekezdése a 2007/64/EK irányelv számos rendelkezésének felsorolását tartalmazza, melyek az elektronikuspénz-kibocsátó intézmény esetében szintén értelemszerűen alkalmazandók. Jelen szakasz az elektronikuspénz-kibocsátó intézmény tevékenységi engedélyezésére állapít meg szabályokat.

A 28. §-hoz

A közvetítők szabályozásának megváltozása miatti szövegpontosítás.

A 29. §-hoz

Az alapszabály módosításának engedélyezésére vonatkozó módosítás lehetővé teszi, hogy a részjegyek névértékének, illetve az egy tag által jegyezhető, jegyzendő részjegyek számát prudenciális szempontból történő vizsgálatára sor kerülhessen, annak indokoltságát, szabályosságát, a szövetkezet működésére vonatkozó hatását a Felügyelet értékelje és ezek alapján hozza meg a szükséges intézkedéseket.

A 30. §-hoz

A törvény lehetővé teszi a központi szerződő fél, mint a Pénzügyi szervezetek Állami Felügyelete által felügyelt tőkepiaci intézmény számára is hitelintézetbe történő beolvadás lehetőségét.

A 31-32. §-hoz

A törvény a pénzforgalmi intézmények tevékenységi engedélyezésével analóg módon állapítja meg azon esetköröket, amikor a Felügyelet az elektronikuspénz-kibocsátó intézmény kibocsátásra jogosító engedély iránti kérelmét elutasítja, illetve visszavonja.

A 33. §-hoz

A pénzforgalmi intézményekre vonatkozó különös szabályok kiegészülnek az elektronikuspénz-kibocsátó intézményekkel.

A 34-36. §-hoz

A határon átnyúló tevékenység végzésének szabályai kiegészülnek az elektronikuspénz-kibocsátó intézménnyel.

A 37. §-hoz

A 2009/111/EK irányelv a felügyeleti együttműködés megerősítése, valamint az esetlegesen kialakuló pénzügyi válság hatásainak mérséklése érdekében a fióktelepek rendszerszintű fontosságát is kiemelten kezeli. Ennek részeként a fogadó tagállamok hatáskörrel rendelkező hatóságai kérvényezhetik a küldő tagállam felügyeleti hatósságától, vagy a konszolidáló hatóságától, hogy az adott fióktelepként működő hitelintézetet rendszerszinten fontosnak minősítsék.

A 38. §-hoz

A törvény belső hivatkozáson pontosít.

A 39. §-hoz

A törvény a 2009/110/EK irányelv rendelkezéseinek megfelelően külön szabályokat tartalmaz az elektronikuspénz-kibocsátó intézményben történő minősített befolyás megszerzésének szabályozására, tekintettel arra, hogy az elektronikuspénz-kibocsátó intézmény esetében nincs szükség a minősített befolyás engedélyeztetésére.

A 40. §-hoz

Az elektronikuspénz-kibocsátó intézmény esetében is szükséges annak rögzítése, hogy a vezető állású személyek felelősek azért, hogy az intézmény az engedélyezett tevékenységeket a hitelintézeti törvényben, valamint a külön jogszabályokban foglalt előírásoknak megfelelően végezze.

A 41. §-hoz

A módosítás technikai pontosítást tartalmaz.

A 42. §-hoz

A törvény az üzleti titokra vonatkozó közös szabályokat kiterjeszti az elektronikuspénz-kibocsátó intézmények tulajdonosaira, vezető állású személyeire.

A 43. §-hoz

A törvény technikai pontosítást tartalmaz, valamint a felügyeletek közötti együttműködés hatékonyságának megerősítése érdekében kiegészíti a banktitokra vonatkozó szabályozás.

A 44. §-hoz

A szakirányú felsőfokú végzettség megfogalmazását pontosítani szükséges. Emellett a pénzügyi szolgáltatást közvetítőkre nem kell, hogy ugyanolyan szigorú felsőfokú képzettségi követelmények vonatkozzanak, mint a vezető állású személyekre, ezért a módosítás az ő vonatkozásukban elfogadható felsőfokú képzettségek körét bővíti.

A 45. §-hoz

A közelmúlt nemzetközi pénzügyi válsága megmutatta, hogy az olyan javadalmazási politikák, amelyek az intézmény kockázattűrő képességét meghaladó kockázatok vállalására ösztönöznek, alááshatják a hatékony és eredményes kockázatkezelést és súlyosbíthatják a túlzott kockázatvállalási magatartást.

Annak elkerülése érdekében, hogy a rosszul kidolgozott javadalmazási rendszerek esetleg káros hatást gyakoroljanak az eredményes kockázatkezelésre és az egyes személyek kockázatvállalási magatartásának ellenőrzésére, a 2006/48/EK irányelv előírásai kiegészültek a hitelintézetek arra irányuló kötelezettségével, hogy a kockázati profilra szakmai tevékenységük révén lényeges hatással bíró munkavállalók tekintetében a hatékony kockázatkezeléssel összhangban álló javadalmazási politikákat és gyakorlatokat hozzanak létre és tartsanak fenn. Ezen alkalmazottak közé kell tartozniuk legalább a felsővezetőknek, a kockázatot vállaló, valamint az ellenőrző funkciókat ellátó alkalmazottaknak, valamint általában minden olyan alkalmazottnak, akik a teljes javadalmazásuk alapján (a nem kötelező nyugdíjjuttatásokat is beleértve) ugyanebbe a fizetési kategóriába tartoznak.

A javadalmazási politikának törekednie kell arra, hogy az alkalmazottak személyes érdekeit összehangolja az érintett hitelintézet hosszú távú érdekeivel. A javadalmazás teljesítményalapú összetevőinek értékelése során a hosszú távú teljesítményre kell összpontosítani és figyelembe kell venni a teljesítmény tekintetében fennálló kockázatokat is. A teljesítményértékelést többéves, legalább 3-5 évet átölelő, keretbe kell helyezni annak biztosítása érdekében, hogy az értékelési folyamat alapja a hosszú távú teljesítmény legyen, és hogy a javadalmazás teljesítményalapú összetevőinek tényleges kifizetése a vállalkozás üzleti ciklusának egészére legyen elosztva. Az ösztönzők további összehangolása érdekében az ezen követelmények alá tartozó valamennyi alkalmazott változó javadalmazásának lényeges részét kell képeznie a hitelintézet részvényeinek, a részvényhez kötött eszközeinek, egyéb egyenértékű, nem készpénzalapú eszközeinek, valamint adott esetben azon egyéb, hosszú futamidejű pénzügyi eszközöknek, amelyek megfelelően tükrözik e hitelintézet hitelnyújtó minőségét. Az eszközök közé tartozhat valamely tőkeeszköz, amelyet az intézmények súlyos pénzügyi problémái esetén a saját tőke részévé alakítanak, vagy egyébként a mérlegben leírnak. Olyan esetekben, amikor az érintett hitelintézet nem bocsát ki hosszú futamidejű pénzügyi eszközt, számára engedélyezett, hogy a változó javadalmazás e lényeges részét részvények és részvényhez kötött eszközök vagy egyéb egyenértékű, nem készpénzalapú eszközök formájában bocsássa ki.

A 46. §-hoz

A törvény a szavatoló tőkére vonatkozó elismerhetőségi követelmények módosítása részeként követelményeket állapít meg az alapvető kölcsöntőke felmondásának felügyeleti engedélyezésére, valamint a saját részvények visszavásárlására.

A 47. §-hoz

A törvény a belső minősítésen alapuló módszert alkalmazó hitelintézetnek az Európai Unió bármely tagállama központi kormányával szembeni kitettségére megengedi, hogy a hitelezési kockázat tőkekövetelményének sztenderd módszerét alkalmazza.

A 48. §-hoz

A törvénynek megfelelően, ha egy külső hitelminősítő szervezetet a 1060/2009/EK rendelet szerint nyilvántartásba vettek vagy hitelesítettek, a szervezetet úgy kell tekinteni, hogy a szervezet minősítési módszertana eleget tesz a tárgyilagosság, a függetlenség, a folyamatos felülvizsgálat és az átláthatóság követelményének.

A 49. §-hoz

A törvény korlátozza az átruházott hitelkockázatot megtestesítő kitettséggel szemben vállalható hitelkockázatot.

Az 50. §-hoz

A törvény a 2009/111/EK irányelvnek megfelelően újraszabályozza a nagykockázat vállalásra vonatkozó rendelkezéseket.

Az 51. §-hoz

A törvénynek megfelelően hitelintézet többségi tulajdont szerezhet a tőkepiaci törvény szerinti központi szerződő fél tevékenységet végző szervezetekben is a módosítást követően.

Az 52. §-hoz

A törvény a 2009/110/EK irányelv szavatoló tőkére és ügyfélpénzek védelmére vonatkozó szabályainak az átültetését szolgálja, hasonlóan a pénzforgalmi intézményre vonatkozó szabályokhoz.

Az 53. §-hoz

Pontosítást tartalmaz a likviditási kockázat kezeléséről szóló új rendelkezésekkel összhangban.

Az 54. §-hoz

A törvény kiegészíti a Felügyelet nemzetközi együttműködésre vonatkozó szabályait.

Az 55. §-hoz

A betétbiztosítási rendszerekről szóló 1994/19/EK irányelv módosításáról szóló 2009/14/EK irányelv alapján a betétbiztosítás összeghatárát 2010. december 31-től 100 000 euróban kell meghatározni. A tagországok közötti különbségek megszüntetése érdekében a 100 000 euró összeghatár egyben a betétbiztosítás maximuma is, ennél nagyobb összeg 2010. december 31-től nem határozható meg. Ez egyben azt is jelenti, hogy meg kell szűnnie betétbiztosítási összeghatárt meghaladó 2008 októberében kormányzati szinten deklarált állami garanciának, amely ugyanakkor nem érinti az 1993. június 30. előtt elhelyezett takarékbetéteket.

A nyereménybetétek kamatozására vonatkozó rendelkezés eltörlését a kifizetések gyorsítása érdekében történő egyszerűsítés indokolja.

A törvény alapján az egyéni vállalkozó által elhelyezett betétet nem kell összevonni kártalanítás esetén az ugyanazon személy által magánszemélyként elhelyezett betéttel.

Az 56. §-hoz

A törvény alapján közösségi betét esetén akkor kell a közösségről (lakások számáról, a közösséget alkotó személyek számáról) további adatokat nyilvántartani, ha a betét meghaladja a kártalanítási összeghatárt.

Az 57. §-hoz

A törvény a hitelintézetek díjbevallásának szabályaira vonatkozó egyszerűsítést tartalmaz.

Az 58. §-hoz

Az önkéntes alap létesítő okiratának kötelező tartalmi eleme kiegészül az ellenőrzési és válságkezelési rendszerére vonatkozó előírásokkal, valamint az ellenőrzéssel és az adatszolgáltatással összefüggő jogokkal.

Az 59. §-hoz

Nem indokolt, hogy az önkéntes alap közgyűlését évente két alkalommal kötelezően össze kelljen hívni, a törvény ezért ezen kötelezettséget egy alkalomra csökkenti.

A 60. §-hoz

Szükségtelen és célszerűtlen az ügyfél adatainak a KHR-ben való szerepeltetése akkor, ha rendezte a szolgáltatóval szemben fennálló tartozását.

A 61. §-hoz

A törvény technikai módosítást tartalmaz.

A 62-64. §-hoz

A törvény kiterjeszti a számvitel és a könyvvizsgálat szabályait az elektronikuspénz-kibocsátó intézményre.

A 65. §-hoz

A törvény szerint a szövetkezeti hitelintézetek könyvvizsgálóinak a továbbiakban a Magyar Nemzeti Bank részére nem kell megküldeniük a kiegészítő jelentésüket.

A 66. §-hoz

A törvény technikai módosítást tartalmaz.

A 67. §-hoz

Az elektronikuspénz-kibocsátó intézmények felügyeleti díjának megállapítása.

A 68. §-hoz

A törvény a felügyeleti felülvizsgálatra vonatkozó rendelkezéseket kiegészíti a likviditási kockázat kezelésére, valamint az értékpapírosításra vonatkozó új szabályokkal összhangban.

A 69. §-hoz

A törvény a csoportszintű felügyeleti felülvizsgálatra állapít meg eljárási szabályokat.

A 70. §-hoz

A törvény a hitelintézeti törvény vonatkozó részeit kiegészíti az elektronikuspénz-kibocsátó intézménnyel.

A 71. §-hoz

Szükség van arra, hogy a Felügyelet a hitelintézetnek nem minősülő elektronikus pénz kibocsátójával szemben is arányos szankciókat alkalmazhasson.

A 72. §-hoz

A törvény módosítja a Felügyelet adatkezelésére vonatkozó szabályozást.

A 73. §-hoz

A törvény alapján a betétest tájékoztatni kell valamennyi, az Országos Betétbiztosítási Alap által védett betétjének összevont egyenlegéről és ezek alapján a biztosítás alá eső összegről.

A 74. §-hoz

A módosítás a lakáscélú hitel-, kölcsön- és lízingszerződések esetén előírja a pénzügyi intézmények részére a kamat csökkentésének kötelezettségét abban az esetben, ha a kamat mértékét befolyásoló tényezők kedvező irányban változnak.

A 75. §-hoz

A törvénynek megfelelően a panaszkezelés szabályait az elektronikuspénz-kibocsátó intézmény esetében is alkalmazni rendeli.

A 76. §-hoz

A törvény a szövetkezeti tagok védelme érdekében szigorítja a részjegyek névértékére vonatkozó szabályozást. Ennek megfelelően a jövőben nem lesz arra lehetőség, hogy a jelenlevő tagok számától függetlenül a közgyűlés megemelje a részjegyek minimális névértékét.

A 77. §-hoz

A törvény a 2009/110/EK irányelvnek megfelelően módosítja az elektronikus pénz kibocsátására és visszaváltására vonatkozó szabályokat. Az elektronikus pénznek visszaválthatónak kell lennie, ami azonban nem jelenti azt, hogy az elektronikus pénz ellenében átvett pénzeszköz betétnek minősül. A névértéken történő visszaváltásra a törvény lehetőséget ad azzal, hogy a törvényben meghatározott esetekben egy arányos és költségalapú díj kiszabható. Az elektronikus pénzre kamat nem jár.

A 78. §-hoz

A törvény pontosítja a közvetítői díj időbeni ütemezésére vonatkozó rendelkezést.

A 79. §-hoz

A többes ügynöknél is indokolt rögzíteni, hogyha kizárólag kettő versengő szolgáltatást közvetít, akkor csak két ajánlatot kell elemeznie és átadni.

A 80. §-hoz

A pénzforgalmi közvetítőkre állapít meg kivételes szabályt.

A 81. §-hoz

A törvény pontosítja a közvetítőkre vonatkozó szakmai követelményeket.

A 82. §-hoz

A törvény átmeneti szabályokat állapít meg.

A 83. §-hoz

A törvény végrehajtási rendeletre vonatkozó új felhatalmazást állapít meg.

A 84. §-hoz

A törvény mellékleteinek módosítását tartalmazza.

A 85. §-hoz

A törvény a módosítások következtében szükségessé vált pontosító rendelkezéseket tartalmazza.

A lakástakarékpénztárakról szóló 1996. évi CXIII. törvény módosításához

A 86. §-hoz

A törvény lehetővé teszi, hogy a lakás-előtakarékossági szerződést ne csak a lakás-előtakarékoskodó, illetve kedvezményezett jelölése esetén a kedvezményezett, hanem ezen személyek közeli hozzátartozója is felhasználhassa lakáscélra. A törvény megkönnyíti a családok részére, hogy több szerződést is felhasználhassanak egy adott lakáscél megvalósításához anélkül, hogy mindegyik családtagnak tulajdont kellene szereznie az adott lakásban.

A 87. §-hoz

A törvény megszünteti az áthidaló kölcsön és az azonnali áthidaló kölcsön közötti különbségtételt. Áthidaló kölcsön a lakástakarékpénztár által a kiutalást megelőzően a lakás-előtakarékossági szerződést kötő lakás-előtakarékoskodó részére nyújtott kölcsön, amelynek összege nem haladhatja meg a szerződéses összeget.

A 88. §-hoz

A lakás-takarékpénztár által lakáscélra nyújtott áthidaló kölcsönök állományának növelése céljából a törvény módosítja a szabad eszközök felhasználására vonatkozó előírásokat.

A 89. §-hoz

A törvény meghosszabbítja az állami támogatás nyújtásának időtartamát, ezáltal egy szerződéssel magasabb szerződéses összeg érhető el. Eszerint az állami támogatás 8 megtakarítási év helyett 10 megtakarítási éven keresztül vehető igénybe ugyanazon szerződés után.

A 90. §-hoz

A módosítás átmeneti rendelkezéseket állapít meg.

A jelzálog-hitelintézetről és a jelzáloglevélről szóló 1997. évi XXX. törvény módosításához

A 91-93. §-hoz

2007. december 1-je óta lehetőség van arra, hogy a magyar jelzálog-hitelintézetek a jelzálogleveleket „New Global Note” struktúrában keletkeztessék az EGT tagállamaiban. A módosítás lehetővé teszi, hogy az EGT tagállamokon kívül a keletkeztetésre más OECD tagállamban is sor kerülhessen.

Ezen felül egyértelművé teszi, hogy a „New Global Note” struktúrában kibocsátott jelzáloglevelek nem veszítik el jelzáloglevél-minőségüket abban az esetben sem, ha az értékpapír letéti őrzési, vagy értékpapír letétkezelési tevékenység végzésére jogosult szervezetnél letétbe helyezett, összevont címletű jelzáloglevelet az alapcímletnek megfelelő egyedi értékpapírrá alakítják.

A módosítás lehetőséget teremt arra, hogy a jelzálog-hitelintézetek pótfedezetként elfogadjanak nagy biztonságú, más pénzügyi intézmény által kibocsátott fedezett kötvényeket.

A rendelkezés az összes forgalomban lévő jelzáloglevél 2%-ában határozza meg a pótfedezetként figyelembe vehető egyes követeléseknél az egyazon kötelezettel szembeni követelés maximális arányát. A korábbi, a pótfedezetek 2%-ában meghatározott limit túlságosan alacsony a pótfedezetek amúgy is alacsony (legfeljebb 20%-os) részesedésére tekintettel.

A Magyar Fejlesztési Bank Részvénytársaságról szóló 2001. évi XX. törvény módosításához

A 94. §-hoz

A törvény a hitelintézeti törvény módosításával összhangban a Magyar Fejlesztési Bank esetében is pontosítja a nagykockázat-vállalásra vonatkozó különös szabályokat.

A tőkepiacról szóló 2001. évi CXX. törvény módosításához

A 95. §-hoz

A törvény módosítja a a tőkepiacról szóló 2001. évi CXX. törvény (a továbbiakban: Tpt.) fogalmait. A szabályozott piac definíciójának módosítására a 2004/39/EK irányelv miatt van szükség.

A 96. §-hoz

Fontos alapeleme a Tpt. módosításának, hogy milyen eljárás alapján kerülhet sor a szabályozott piacra bevezetett részvény kivezetésére. A törvény a kivezetés két esetét különbözteti meg. Az első esetben a szabályozott piacra bevezetett részvény forgalomban tartása valamennyi szabályozott piacon megszűnik, a második esetben a szabályozott piacra bevezetett részvény forgalomban tartása csak az adott szabályozott piacon szűnik meg, de ekkor a részvényt más szabályozott piacon továbbra is forgalmazzák.

Az első esetben a kibocsátó legfőbb szerve a szabályozott piacra bevezetett részvény kivezetéséről szóló döntés esetén akkor határozatképes, ha legalább 50% + 1 szavazati jogot megtestesítő részvény tulajdonosa van jelen. A kibocsátó legfőbb szerve a kivezetésről szóló határozatot legalább háromnegyedes többséggel hozza meg. A törvény szerint kivezetésről szóló döntés közzétételétől számított hatvannapos jogvesztő határidőn belül a közgyűlési döntést támogatók kivételével, a társaság azon részvényese kérheti, hogy a társaság a részvényét vegye meg tőle, akinek az adott részvényét kivezetés közvetlenül érinti. A törvény a vállalatfelvásárlási előírásokhoz hasonlóan meghatározza a részvény vételárát.

A 97. §-hoz

A törvény azon okból módosítja az ügyfélszámlára vonatkozó szabályozást, mert a Tpt. 209. §-a hatályát veszti. Ezen módosítást követően ezért az ott szabályozott ügyfélszámlára vonatkozó rész átkerül a Tpt. 147. §-ba.

A 98. §-hoz

A törvény lehetővé teszi, hogy a dematerializált értékpapír esetén a kibocsátó kérelme vagy a Felügyelet határozata alapján tulajdonosi megfeleltetésre kerüljön sor. A törvény értelmében, ha tulajdonosi megfeleltetés a kibocsátó kérelme alapján történik, csak azon értékpapírszámla-tulajdonosoknak az azonosító adatainak és részvényei darabszámának átadására kerülhet sor, akik nem rendelkeztek a részvénykönyvbe történő bejegyzés megtiltásáról, vagy nem kérték azok törlését. A kibocsátó, illetve a Felügyelet jogosult a tulajdonosi megfeleltetés alapján rendelkezésére álló adatokat az Országos Betétbiztosítási Alap részére átadni.

A 99. §-hoz

A törvény a 2009/111/EK irányelv 4. cikke (2) bekezdésének megfelelően kiegészíti a Felügyelet - az Európai Unió többi tagállamának hatáskörrel rendelkező felügyeleti hatóságával történő együttműködése keretében előírt - feladatait azokban az esetekben, amikor a Felügyelet a konszolidáló felügyeleti hatóság vagy az összevont alapú felügyelet alá tartozó befektetési vállalkozás felügyeletét ellátó hatóság.

A 100. §-hoz

A törvény módosítja, hogy a tőzsdének mit kell szabályzatban meghatároznia. A módosítás érinti a 2009/39/EK irányelv átültetését is.

A 101. §-hoz

A törvény kiegészíti a tőzsdei forgalom elszámolására vonatkozó szabályokat.

A 102. §-hoz

A törvény módosítja a tőzsdei adatok közzétételével összefüggő rendelkezéseket

A 103. §-hoz

A törvény egyértelműen meghatározza, hogy melyek azok a tevékenységek, amelyek központi szerződő fél által végezhetőek.

A 104. §-hoz

A törvény egyértelművé teszi, hogy amennyiben az elszámolóházi tevékenységet végző szervezet a központi szerződő fél tevékenységet nem maga végzi, köteles e tevékenység ellátása érdekében központi szerződő féllel szerződést kötni.

A 105. §-hoz

A Tpt. módosítással összefüggő átmeneti szabályokat tartalmazza.

A fizetési, illetve értékpapír-elszámolási rendszerekben történő teljesítés véglegességéről szóló 2003. évi XXIII. törvény módosításához

A 106. §-hoz

Jelen szakasz a 2003. évi XXIII. törvény (a továbbiakban: Telj. tv.) fogalmainak módosítását tartalmazza. A módosításra több okból került sor: egyrészt tartalmazza a definíciókban található törvényi hivatkozások pontosítását, másrészt tartalmazza a 2009/44/EK irányelv által bevezetett új fogalmakat (üzleti nap, rendszerkapcsolat, rendszerüzemeltető). Emellett tekintettel arra, hogy az irányelv hatálya a rendszerüzemeltetőkre is kiterjed, szükséges a Telj. tv. bizonyos fogalmainak rendszerüzemeltetőkkel való kibővítése.

A 107. §-hoz

A rendszerkapcsolat működése a kapcsolódó rendszerek megállapodásán alapul. A megállapodásban a feleknek rögzíteniük kell az egyes transzfer megbízások rendszerbe való bekerülésének, valamint a rendszerből történő visszavonhatatlanságának időpontját. A rendszerkockázatok csökkentése érdekében mindezt úgy kell megtenni, hogy az egyes rendszerek által megállapított időpontok összhangban legyenek, hiszen ezen szabályok összehangolásának hiánya az egyik rendszer résztvevőit, vagy akár magát a rendszerüzemeltetőt is kiteheti egy másik rendszer átgyűrűző hatásainak. Emellett tekintettel arra, hogy az irányelv hatálya a rendszerüzemeltetőkre is kiterjed, szükséges a Telj. tv. bizonyos fogalmainak rendszerüzemeltetőkkel való kiegészítése.

A 108-111. §-hoz

A 2009/44/EK irányelv bevezette a rendszerkapcsolat (az irányelvi szóhasználat szerint interoperábilis rendszer) fogalmát, így szükségessé vált a Telj. tv. rendelkezéseinek rendszerkapcsolatra, valamint a közvetett résztvevőre való kiterjesztése. Emellett a módosítás átvezeti a jelenleg hatályos szövegen az üzleti nap fogalmát.

A 112-113. §-hoz

A 2009/44/EK irányelv kiterjeszti a 98/22/EK irányelv hatályát a rendszerüzemeltetőkre is, így szükségessé válik a rendszer kijelölése mellett a rendszerüzemeltetők kijelölése is.

A 114. §-hoz

A 2009/44/EK irányelv a kijelölési eljárás megindítása iránti kérelem benyújtását a rendszerüzemeltetőre telepíti, így szükségessé vált a Telj. tv. jelenlegi szabályainak módosítása. Emellett a módosítás tartalmazza az Európai Bizottság számára történő jelentéstételi kötelezettséget mind a rendszer, mind a rendszerüzemeltető kijelölése, illetve a kijelölés visszavonása tárgyában. A (6) bekezdés kiegészítésének célja, hogy a felesleges adminisztráció és okmánybeküldés, valamint ezek kezelésének elkerülése érdekében a változás bejelentésével együtt csak akkor kelljen a kijelölési eljárás során megkövetelt okmányokat a kijelölő hatóság számára megküldeni, ha utóbbi ezt szükségesnek tartja.

A 115. §-hoz

A Telj. tv. módosítása következtében szükséges rendelkezni arról, hogy a módosítást megelőzően kijelölt rendszerek továbbra is kijelölt rendszernek minősülnek, nem szükséges újabb kijelölési eljárás lefolytatása. Emellett rendelkezni szükséges arról is, hogy a módosítást megelőzően rendszerbe került transzfer megbízások továbbra is transzfer megbízásnak minősülnek.

A Telj. tv. módosítása következtében a már kijelölt fizetési és értékpapírelszámolási rendszerek (KBR és KELER) üzemeltetőit is ki kell jelölni. A kijelölésre megfelelő határidőt szükséges biztosítani.

A biztosítókról és a biztosítási tevékenységről szóló 2003. évi LX. törvény módosításához

A 116. §-hoz

A módosítás pontosító jellegű, az egyértelmű jogalkalmazást segíti elő a tőkekövetelmény betartását, a szakmai és tárgyi feltételek meglétét és a szakmai alkalmasságot illetően.

A 117. §-hoz

Új független biztosításközvetítő tevékenységének engedélyezése esetében a Bit. 57. §-a (1) bekezdésének c) pontja megfelelő jogi alapot teremt a tevékenységirányítóval szemben támasztott követelmények vizsgálatára és a tevékenységirányító személyének engedélyezésére, amennyiben azonban egy tevékenységi engedéllyel már rendelkező alkusz vagy többes ügynök kíván új tevékenységirányítót foglalkoztatni, úgy az engedélyezés tételes jogi alapja már hiányzik. Ezért szükséges, hogy a Bit. rendelkezzen arról, hogy a független biztosításközvetítői tevékenység irányítójának foglalkoztatásához, illetve megbízásához is a Felügyelet engedélye kell.

A 118. §-hoz

A módosítás bővíti azt a kört, melynek keretében a Felügyelet a biztosító tevékenységi engedély iránti kérelmét elutasítja. A Felügyelet nem kizárólag a biztosító által a tevékenységi engedély iránti kérelemhez mellékletként csatolandó üzleti terv alapján juthat olyan következtetésre, hogy a biztosító a tevékenységi engedély kézhezvételét követően a működése során nem lesz képes megfelelni a jogszabályi feltételeknek, illetve működése a biztosítottak érdekeit veszélyezteti vagy sérti, hanem a rendelkezésére álló okirat, adat vagy információ alapján is.

A 119. §-hoz

A módosítás pontosító jellegű, mely szerint a jelzálog-hitelezési tevékenység engedélyezésre irányuló kérelemnek tartalmaznia kell a módosított alapszabályt.

A 120. §-hoz

A Bit. 39. § (1) bekezdése alapján a független biztosításközvetítő, az 51. § (3) bekezdése alapján a biztosítási szaktanácsadó köteles szakmai felelősségbiztosítással rendelkezni, melynek megszűnéséről - a törvény szerint - a Felügyelet a biztosító bejelentése által értesül.

A 121. §-hoz

A vállalat fogalmát - a biztosítónál alkalmazandó vezető állású személy szakmai alkalmasságát érintően - sem a Bit., sem pedig más jogszabály nem definiálja, ami a jogszabályhely rendkívül tág értelmezését teszi lehetővé, és ezzel rendkívül megnehezíti a rendelkezés egyértelmű alkalmazását. Ezért a kiszámítható jogalkalmazás érdekében indokolt a módosítás.

A 122. §-hoz

Szükséges - a más pénzügyi ágazati törvényekkel összhangban [a Tpt. 357. §-a (1) bekezdés b) pontja, az Mpt. 49. §-a (4) bekezdésének c) pontja, az Öpt. 20. §-a (2) bekezdésének cb) alpontja] -, hogy bármely, a Felügyelet feladatkörébe tartozó jogszabály súlyos vagy ismételt megsértése, illetve az arra figyelemmel alkalmazott súlyos szankció a szakmai alkalmasság és az üzleti megbízhatóság szempontjából kizáró ok legyen.

A 123. §-hoz

A Felügyeletnek a tevékenység módosítása esetében a tevékenység engedélyezésére vonatkozó feltételeket kell vizsgálnia. Ennek megfelelően indokolt, hogy a kérelem megtagadására rendelkezésre álljanak ugyanazon jogszabályi alapok, mint a tevékenységi engedély iránti kérelem elutasítása esetére.

A 124. §-hoz

A módosítás pontosító jellegű.

A 125. §-hoz

Tekintettel a konszolidált életbiztosítási irányelv 38. cikkének (4) bekezdésére, mind pedig az első életbiztosítási nem irányelv (73/239/EGK) 20. cikkének (4) bekezdésére, az illetékes hatóságok már a pénzügyi terv készítésére kötelezést megalapozó körülmények fennállása esetében, a pénzügyi terv készítésére kötelezéssel egyidejűleg meghozhatnak minden olyan intézkedést, amely a biztosítottak érdekeinek védelme érdekében szükséges. Ennek alapján a módosítás az irányelvekkel való összhangot teremti meg.

A 126. §-hoz

A módosítás a szanálási tervhez kapcsolódó intézkedéseket szigorítja.

A 127. §-hoz

A törvény a konszolidált életbiztosítási irányelv 38. cikke (5) bekezdésének és az első nem életbiztosítási irányelv 20a. cikke (5) bekezdésének eddig még át nem ültetett rendelkezésével egészíti ki a pénzügyi helyreállítási terv készítésére kötelezés esetében irányadó szabályokat.

A 128. §-hoz

Szükséges, hogy a biztosító olyan pénzügyi vagy szanálási tervet legyen köteles benyújtani, amelyből megállapítható az is, hogy a jogszabálysértő helyzet megszüntetését követően hosszabb távon is képes lesz a törvény által előírt tőkekövetelményeknek való megfelelésre. A pénzügyi és a szanálási terv kötelező tartalmi elemei a pénzügyi helyreállítási terv tartalmára vonatkozó szabályokkal egyezően kerülnek meghatározásra. A Szolvencia II. 2009/138/EK irányelv 142. cikkének (1) bekezdése is azonos tartalmi követelményeket támaszt a pénzügyi tervvel és a szanálási tervvel szemben, mégpedig ugyanazokat, amelyeket jelenleg a Bit. 131. §-ának (2) bekezdése - a konszolidált életbiztosítási irányelv 38. cikkének (1) bekezdése és az első nem életbiztosítási irányelv 20a. cikke (1) bekezdésének megfelelően - a pénzügyi helyreállítási tervvel szemben ír elő.

A 129. §-hoz

A törvény módosítja a panaszkezelésre vonatkozó szabályokat a nagykockázatokra kötött szerződések és a viszontbiztosítás vonatkozásában, azok jellegének megfelelően.

A 130. §-hoz

A módosítás pontosító jellegű a Pénzügyi Szervezetek Állami Felügyelete munkájának hatékonyabbá tételének érdekében.

A 131. §-hoz

A biztosítási tevékenység megszűnésének engedélyezéséhez szükséges feltételek szigorítása révén a biztosítottak érdekei fokozottan érvényesülnek.

A 132. §-hoz

A Bit. 207. § (4) bekezdés f) pontja szerinti meghatározás alapján a természetes személyt és a gazdálkodó szervezetet is számba kell venni közvetítőként, ez bizonyos esetben duplikációt jelent, ezért szükséges a pontosítás.

A 133. §-hoz

A törvény egyértelműsíti a felszámolás esetére irányadó kielégítési sorrendre vonatkozó rendelkezéseket a Kártalanítási Alap vonatkozásában.

A 134. §-hoz

A módosítás pontosító jellegű, kapcsolódik a 131. §-ban foglalt módosításhoz.

A 135. §-hoz

A módosítás átmeneti szabályokat állapít meg.

A postáról szóló 2003. évi CI. törvény módosításához

A 136. §-hoz

A törvény a 2009/110/EK irányelv átültetését tartalmazza, mely értelmében a Posta Elszámoló Központ engedélyt kaphat elektronikus pénz kibocsátási tevékenység végzésére.

A gazdasági társaságokról szóló 2006. évi IV. törvény módosításához

A 137-139. §-hoz

A szabályozott piacra bevezetett részvények kivezetésével összefüggő eljárási szabályok megalkotása miatt a Gt. módosítása is szükségessé vált az eladási ajánlat tárgyát képező részvények ellenértékének teljesítése tekintetébe, mivel a módosítás megelőzően a részvénytársaság saját részvényeit kizárólag alaptőkén felüli vagyona fedezete mellett szerezhette meg.

A pénzmosás és a terrorizmus finanszírozása megelőzéséről és megakadályozásáról szóló 2007. évi CXXXVI. törvény módosításához

A 140. §-hoz

A törvény az egyéni vállalkozókról szóló törvénnyel összhangban határozza meg az ügyfelek azonosítására vonatkozó szabályokat.

A 141. §-hoz

A 2009/110/EK irányelv 19. cikke a pénzügyi rendszereknek a pénzmosás, valamint terrorizmus finanszírozása céljára való felhasználásának megelőzéséről szóló 2005/60/EK irányelv (a továbbiakban: 2005/60/EK irányelv) módosításait tartalmazza. Ennek megfelelően a 2005/60/EK irányelv 11. cikk (5) bekezdés d) pontja is módosult, amelynek alapján, az abban meghatározott feltételeknek megfelelően a tagállamok lehetővé tehetik az egyszerűsített ügyfél átvilágítás alkalmazását az elektronikus pénz vonatkozásában.

A 2005/60/EK irányelv alapján az egyszerűsített ügyfél-átvilágítás alkalmazására van lehetőség az elektronikus pénz esetében, ha a hordozóeszközön elektronikusan tárolt összeg - ha az nem újra feltölthető - legfeljebb 250 EUR, vagy - ha újra feltölthető - az egy naptári évben összesen felhasználható összeg legfeljebb 2 500 EUR, kivéve, ha az elektronikuspénz-birtokos a 2009/110/EK irányelv 11. cikkével összhangban legalább 1 000 EUR összeget ugyanazon évben, a saját elhatározásából visszavált. A belföldi fizetési műveletekre vonatkozóan a tagállamok vagy azok illetékes hatóságai az e pontban említett 250 EUR összeget legfeljebb 500 EUR-ra emelhetik.

Egyszerűsített ügyfél-átvilágítás esetében az ügyfél-átvilágítási intézkedéseket csak pénzmosásra vagy a terrorizmus finanszírozására utaló tény, adat vagy körülmény felmerülése esetén kell elvégezni (nem kötelező tehát üzleti kapcsolat létesítése, stb. esetén). Fontos azonban, hogy egyszerűsített ügyfél-átvilágítás esetében is szükséges az üzleti kapcsolatok folyamatos figyelemmel kísérésének az elvégzése.

A Pmt. korábban hatályos változata nem teszi lehetővé az egyszerűsített ügyfél-átvilágítás alkalmazását az elektronikus pénz esetében. A 2009/110/EK irányelv hazai jogba történő átültetése során - többek között a piaci változásokra és az Európai Unió tagállamainak gyakorlatára figyelemmel - indokolt a 2005/60/EK irányelv 11. cikk (5) bekezdés d) pontjában meghatározott egyszerűsített ügyfél-átvilágításra vonatkozó lehetőség biztosítása hazánkban is, különös tekintettel arra, hogy ez kedvezően hat az elektronikuspénz-kibocsátó intézmények létrejöttére és piaci működésére.

A befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény módosításához

A 142. §-hoz

A törvény módosítja a Bszt. fogalmait. Az átruházható értékpapír fogalmának módosítására és a multilaterális kereskedési rendszer fogalmának meghatározására a 2004/39/EK irányelv átültetése miatt van szükség.

A 143. §-hoz

Lehetővé teszi, hogy a befektetési vállalkozás a Hpt. szerinti csoportfinanszírozást folytathasson.

A 144. §-hoz

A törvény módosítja a befektetési vállalkozás szervezetére vonatkozó előírásokat. A szakasz módosítására a 2004/39/EK irányelv átültetése miatt van szükség.

A 145. §-hoz

A törvény a pénzügyi eszközök piacairól szóló 2004/39/EK irányelvvel összhangban, lehetővé teszi, hogy csak a szabályozott piacra bevezetett részvény, pénzpiaci eszköz, hitelviszonyt megtestesítő értékpapír vagy más értékpapírosított követelés (ide nem értve azokat az eszközöket, amelyek származtatott elemeket tartalmaznak), valamint az ÁÉKBV által kibocsátott értékpapír vagy más nem-komplex pénzügyi eszközök esetében ne kerüljön sor megfelelési teszt alkalmazására.

A 146. §-hoz

A törvény módosítja a befektetési vállalkozás által az ügyfelek pénzügyi eszközeinek letéti őrzésével megbízható személyekre vonatkozó előírásokat. A szakasz módosítására a 2004/39/EK irányelv átültetése miatt van szükség.

A 147. §-hoz

A törvény módosítja a rendszeres internalizáló által közzéteendő vételi és eladási árfolyamokkal kapcsolatos előírásokat. A szakasz módosítására a 2004/39/EK irányelv átültetése miatt van szükség.

A 148. §-hoz

A törvény módosítja a befektetési vállalkozás kockázatvállalásával és kockázatkezelésével kapcsolatos előírásokat.

A 149. §-hoz

A törvény módosítja a nagykockázat vállalásával összefüggő előírásokat.

A 150. §-hoz

A törvény módosítja a befektetési vállalkozás szavatoló tőkéjével és tőkeszükségletével összefüggő előírásokat.

A 151. §-hoz

A törvény lehetővé teszi, hogy függő ügynök ezen tevékenységi körében további közvetítőz is igénybe vehessen azzal, hogy a függő ügynök által igénybe vett közvetítő további közvetítővel már nem köthet megbízást.

A 152. §-hoz

A törvény módosítja az értékpapírtitoknak minősülő adatok továbbításával összefüggő előírásokat.

A 153-154. §-hoz

A törvény módosítja a multilaterális kereskedési rendszer működtetője által a kereskedést megelőzően, illetve a kereskedést követően közzéteendő információkat. A szakaszok módosítására a 2004/39/EK irányelv átültetése miatt van szükség.

A 155. §-hoz

A törvény módosítja a Felügyeleti felülvizsgálattal és értékeléssel összefüggő előírásokat.

A 156. §-hoz

Az arányossági követelmények, valamint a hitelintézetek, befektetési vállalkozások jogi formájából eredő sajátosságok figyelembevételére vonatkozó előírások szükségessé teszik, hogy a javadalmazási politikára vonatkozó részletszabályokat végrehajtási rendelet tartalmazza.

A 157. §-hoz

A törvény kiegészíti a Bszt.-t a rendszerszinten jelentős fióktelepre vonatkozó előírásokkal.

A 158-159. §-hoz

A törvény átmeneti szabályt állapít meg, valamint a Bszt. mellékleteinek módosítását tartalmazza.

Az egyes közjegyzői nemperes eljárásokról szóló 2008. évi XLV. törvény módosításához

A 160. §-hoz

A módosítás lehetővé teszi, hogy az állam által kibocsátott, névre szóló, forgatmányozás útján át nem ruházható hitelviszonyt megtestesítő értékpapír esetén a semmissé nyilvánítási eljárás egy hónapra lehessen lerövidíteni.

A pénzügyi közvetítőrendszer stabilitásának erősítéséről szóló 2008. évi CIV. törvény módosításához

A 161. §-hoz

A törvény a hitelintézeti törvény módosításával összhangban különös szabályokat állapít meg az állami támogatást kapott hitelintézetek javadalmazási politikája tekintetében.

A pénzforgalmi szolgáltatás nyújtásáról szóló 2009. évi LXXXV. törvény módosításához

A 162-165. §-hoz

A készpénz-helyettesítő fizetési eszközök használatának elterjesztése érdekében a törvény szerint a továbbiakban nincs arra lehetőség, hogy a kedvezményezett (elfogadó) a készpénz-helyettesítő fizetési eszköz használatáért díjat, költséget számítson fel. A vonatkozó 2007/64/EK irányelv ezen lehetőséget tagállami lehetőségként kezeli.

Ezen felül a törvény az egyéni vállalkozókról szóló törvénnyel összhangban határozza meg az ügyfelek azonosítására vonatkozó szabályokat, valamint a pénzforgalmi szolgáltató fogalmában az elektronikuspénz kibocsátó szakosított hitelintézet helyett az elektronikuspénz-kibocsátó intézményt nevesíti.

-----STARTING---POINT---VEGE---

A 166-168. §-hoz

Hatályba léptető, átmeneti és záró rendelkezések.

Az 1-3. melléklethez

2009. november 17-én jelent meg az Európai Unió Hivatalos Lapjában az Európai Parlament és a Tanács 2009/111/EK irányelve (2009. szeptember 16.) a hitelintézetek tőkekövetelményét szabályozó 2006/48/EK és 2006/49/EK irányelvek (összefoglaló megnevezése: CRD) módosítása, az ún. CRD II., a törvény az irányelv vonatkozó részei átültetését szolgálja.

A 4. melléklethez

A Hivatalos Lapban kihirdették a CRD irányelvek újabb módosítását (a CRD III-at), amelynek egyes részeit már 2011. január 1-jétől alkalmazni kell, ezért a vonatkozó cikkek átültetésre kerültek.