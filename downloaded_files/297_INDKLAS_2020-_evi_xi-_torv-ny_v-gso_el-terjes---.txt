2020. évi XI. törvény végső előterjesztői indokolása

a Magyarország Kormánya és a Török Köztársaság Kormánya között a nemzetközi közúti személyszállításról és árufuvarozásról szóló Megállapodás kihirdetéséről szóló 2020. évi XI. törvényhez

-----STARTING---POINT---ALTALANOS---

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

A Törökország és Magyarország közötti közúti személyszállítási és árufuvarozási kapcsolatokat az 1968. szeptember 14-én aláírt kormányközi megállapodás szabályozza. A megállapodás végrehajtására jött létre a Magyar-Török Közúti Fuvarozási Vegyesbizottság. A felek közötti tárgyalások során folyamatosan napirenden volt a kétoldalú megállapodás módosítása, mivel a jelenleg hatályos megállapodás már több, mint 50 éves. A felek a Magyarország Kormánya és a Török Köztársaság Kormánya közötti nemzetközi közúti személyszállítási és árufuvarozási megállapodás létrehozására adott felhatalmazásról szóló 47/2019. (IV. 30.) ME határozat alapján kezdték meg az új megállapodás tárgyalását. A Magyar-Török Felső Szintű Stratégiai Együttműködési Tanács 2019. november 7-i ülése keretében aláírásra került a Magyarország Kormánya és a Török Köztársaság Kormánya között a nemzetközi közúti személyszállításról és árufuvarozásról szóló megállapodás (a továbbiakban: Megállapodás).

-----STARTING---POINT---RESZLETES---

Részletes indokolás

Az 1. §-hoz

A Megállapodás tartalmát tekintve - a jogalkotásról szóló 2010. évi CXXX. törvény 4. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontjában foglaltakra tekintettel a Megállapodás kötelező hatályának elismerésére az Országgyűlés adhat felhatalmazást.

A 2. §-hoz

A Megállapodás szövegének végleges megállapítását követően az Nsztv. 9. § (1) bekezdése értelmében a Megállapodást törvényben kell kihirdetni.

A 3. §-hoz

Az Nsztv. 10. § (1) bekezdés b) pontjában foglaltaknak megfelelően, a törvényjavaslat e szakasza és a vonatkozó mellékletek tartalmazzák a Megállapodás hiteles magyar és angol nyelvű szövegét.

A Megállapodás 1. cikke a Megállapodás tárgyi hatályát, 2. cikke a fogalom-meghatározásokat tartalmazza.

A Megállapodás 3. cikke rögzíti a menetrend szerinti, a 4. cikke a nem menetrend szerinti autóbuszjárat indításának feltételeit, 5. cikke pedig tartalmazza a személyszállítási kabotázs fuvarozás tiltását.

A Megállapodás 6. cikke szabályozza az árufuvarozás végzésének feltételeit, 7. cikke felsorolja az engedélymentesen végezhető fuvarozásokat. A 8. cikk a fuvarozók kötelezettségeit határozza meg a másik ország nemzeti jogszabályainak betartására.

A Megállapodás 9. cikke a túlméretes, illetve veszélyes árut szállító gépjárművek számára tartalmaz előírást, míg a 10. és 11. cikke a fuvarozók kötelezettségeit határozza meg a másik ország nemzeti jogszabályainak betartására, felelősség-biztosítás meglétére és az úthasználati díjak megfizetésére vonatkozóan, valamint a fuvarozással kapcsolatos vám- és adószabályokat foglalja össze.

A Megállapodás 12. cikke a Megállapodásban foglaltak végrehajtásáért felelős szerveket jelöli meg. A Megállapodás alkalmazása céljából a Felek Vegyesbizottságot hoznak létre, amelynek működési kereteit és az ülések összehívásának rendjét is szintén ezen cikk rögzíti.

A Megállapodás 13. cikke záró rendelkezésként rendelkezik többek között a Megállapodás hatálybalépésének, módosításának, illetve felmondásának feltételeiről.

A 4. §-hoz

Hatályba léptető rendelkezéseket tartalmaz.

A Megállapodás a 13. cikk (1) bekezdése értelmében azon utolsó írásbeli értesítés kézhezvételének napján lép hatályba, amelyben a Szerződő Felek diplomáciai úton értesítették egymást a Megállapodás hatálybalépéséhez szükséges belső eljárások teljesítéséről.

A fentiek naptári napját - az Nsztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben haladéktalanul közzétett közleményével állapítja meg.

Az 5. §-hoz

A törvény végrehajtásáról a közlekedésért felelős miniszter gondoskodik.

A 6. §-hoz

Hatályát vesztő rendelkezéseket tartalmaz arra tekintettel, hogy - a Megállapodás a 13. cikk (3) bekezdése értelmében jelen Megállapodás hatálybalépésével - a Magyar Népköztársaság Kormánya és a Török Köztársaság Kormánya között a nemzetközi közúti fuvarozás tárgyában Budapesten, 1968. évi szeptember hó 14. napján aláírt egyezmény, valamint annak módosítása, a Magyar Népköztársaság Kormánya és a Török Köztársaság Kormánya között Budapesten, 1976. évi június hó 21. napján aláírt, az 1968. évi magyar-török közúti fuvarozási megállapodás módosításának kihirdetéséről szóló 1978. évi 26. törvényerejű rendelet egyidejűleg hatályát veszti.