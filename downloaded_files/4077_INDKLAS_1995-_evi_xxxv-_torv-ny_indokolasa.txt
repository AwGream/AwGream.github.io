1995. évi XXXV. törvény indokolása

a magánszemélyek jövedelemadójáról szóló 1991. évi XC. törvény módosításáról

INDOKOLÁS

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

Az 1995-től hatályos személyi jövedelemadó törvény átalányadózás alkalmazására vonatkozó rendelkezése, céljával ellentétben újabb adó- és egyéb közteher-elkerülési csatornákat nyitott meg.

Az átalányadózás választhatósága következtében azok az egyéni vállalkozók, akiknek költséghányada kisebb, mint 80 %, ezt az adózási formát választják, azok pedig, akik ennél több költséget tudnak igazolni, továbbra is a költségelszámolást alkalmazzák. Ezek a jövedelem-minimalizáló lehetőségek arra ösztönzik a munkáltatókat, hogy az alkalmazottaikat - rábeszélve az egyéni vállalkozói igazolvány kiváltására - részben vagy egészben vállalkozói szerződés alapján foglalkoztassák, jelentős összegű adót, társadalombiztosítási és munkaadói járulékot megtakarítva ezáltal. Ugyanez a késztetés jelentkezik a magánszemélyek oldaláról is, mert a jelentős tb- és munkaadói járulék megtakarításon, adó-megtakarításon a vállalkozás osztozik a magánszeméllyel, kikerülve ily módon a bérfejlesztés formális korlátait.

Az államháztartás várható bevételkiesése - gyors intézkedés hiányában - több tízmilliárd forintot is elérhet, ami pénzforgalmilag azonnal jelentkezik, vagyis az 1995. évi költségvetési pozíciót rontja.

A 2. §-hoz

A szövetkezeti üzletrész megvásárlásához fűződő adókedvezményt a piac egyes szereplői adóelkerülési célokra kísérlik meg felhasználni. A szövetkezeti alapelvekkel ellentétes olyan tevékenységek is megjelentek szövetkezeti szerveződés keretében, amelyek látható célja csupán a közterhek elkerülése, miáltal súlyosan sértik a meglévő szövetkezetek érdekeit, megítélését, emiatt indokolt a hatályos rendelkezések pontosítása oly módon, hogy a kedvezmény kizárólag azokra az üzletrészekre terjedjen ki, amelyeket a szövetkezetek az 1992. évi II. törvény alapján az átalakuláskor vagy korábban juttattak.

-----STARTING---POINT---VEGE---