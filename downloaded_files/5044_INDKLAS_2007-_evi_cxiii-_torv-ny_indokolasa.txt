2007. évi CXIII. törvény indokolása

a Magyar Köztársaság Kormánya és a Moldovai Köztársaság Kormánya között a Moldovai Köztársaságnak a Magyar Köztársaság és a Szovjet Szocialista Köztársaságok Szövetsége között kötött kétoldalú szerződésekben való utódlásáról szóló, Budapesten, 2005. november 17-én aláírt Jegyzőkönyv kihirdetéséről

Indokolás

A Moldovai Köztársaságnak a Szovjetunió felbomlásával 1991-ben bekövetkezett önálló állammá válása szükségessé tette a Moldáv Félnek a korábban, a Magyar Népköztársaság és a Szovjetunió között megkötött nemzetközi szerződésekben való államutódlásának tisztázását. Ennek megfelelően a Külügyminisztérium a 2053/2003. (III. 27.) Korm. határozatban adott felhatalmazás alapján 1994-től kezdődően egyeztetést folytatott le a tárcák bevonásával a Moldáv Féllel, aminek eredményeként 2005. november 17-én jegyzőkönyvet írtunk alá a hatályban tartandó és hatályon kívül helyezendő szerződések listájáról.

A hatályban tartandó és megszüntetendő szerződések listája az egyes tárcák szakvéleménye alapján lett kialakítva, így a hatályukat vesztő szerződések olyanok, amelyek szakmai és gazdasági hatással már nem bírnak a két állam kapcsolatában vagy egyébiránt célszerűtlen a hatályban tartásuk.

A Jegyzőkönyv tartalmazza a két ország között hatályban tartandó szerződések listáját, illetve rendelkezik a többi szerződés hatályának megszüntetéséről. Tekintve, hogy a Jegyzőkönyv az Országgyűlés hatáskörét érintő nemzetközi szerződésekről is rendelkezik, ezért kötelező hatályának elismerésére a nemzetközi szerződésekkel kapcsolatos eljárásról szóló 2005. évi L. törvény rendelkezései szerint az Országgyűlés adhat felhatalmazást.

Tekintve, hogy a Jegyzőkönyv csupán a kétoldalú nemzetközi szerződések hatályáról rendelkezik, nem alkalmazható rá a nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés f) pontja. Ennek megfelelően a kihirdető törvény nem tartalmazza a végrehajtásért felelős szerv megjelölését.

A Jegyzőkönyv tiszta és áttekinthető helyzetet teremt a két állam nemzetközi szerződéses kapcsolatában, továbbá hatályon kívül helyezi az idejétmúlt szerződéseket, így nagy jelentőséggel bír a két állam viszonyában.