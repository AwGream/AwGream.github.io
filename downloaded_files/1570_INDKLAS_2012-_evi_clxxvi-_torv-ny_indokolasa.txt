2012. évi CLXXVI. törvény indokolása

a szakmaközi szervezetekről és az agrárpiaci szabályozás egyes kérdéseiről szóló 2012. évi CXXVIII. törvény módosításáról

-----STARTING---POINT---ALTALANOS--- 

A Gazdasági Versenyhivatal közelmúltbeli gyakorlata rávilágít a hazai agrárjogi szabályozás azon alapvető hiányosságára, hogy a magyar versenyjog nincs figyelemmel a mezőgazdaságnak a más ágazatokhoz képest eltérő sajátosságaiból (termékek szezonális piaci jelenléte, időjárási hatások, ellátásbiztonság, azaz az élelmiszerek a fogyasztói vásárlások alapvető termékei) eredő kiszolgáltatottságára és az uniós jogban is jelen levő eltérő (preferált) megítélés hiányzik a magyar versenytörvényből. Ugyanakkor a gazdasági igény erre nyilvánvaló, és az uniós jogi keretek is lehetőséget adnának szabadabb mozgástérre.

A Gazdasági Versenyhivatal azonban ezen jogszabályi hiányosságok miatt eljárása során nem tudja figyelembe venni a mezőgazdaság ágazati jellemzőit.

Minderre tekintettel indokolt a hazai versenyszabályok szigorúságának az uniós kötelezettségek mértékéig történő enyhítése, azaz a mezőgazdasági termékek vonatkozásában megengedőbb rendelkezések meghatározása.

-----STARTING---POINT---RESZLETES---

Az 1. §-hoz

Az Európai Unió Működéséről szóló Szerződés (EUMSz) 39. cikke határozza meg a közös agrárpolitika célkitűzéseit. Ezen rendelkezés (1) bekezdésének b) pontja szerint a közös agrárpolitika célja a mezőgazdasági népesség megfelelő életszínvonalának biztosítása, különösen a mezőgazdaságban dolgozók egy főre jutó jövedelmének növelésével. Az EUMSz 42. cikke szerint az uniós versenyszabályok rendelkezései a mezőgazdasági termékek termelésére és kereskedelmére csak olyan mértékben vonatkoznak, ahogyan azt a 39. cikkben megfogalmazott célkitűzések figyelembe vételével meghatározott tanácsi rendelkezések szabályozzák, azaz a mezőgazdaság területén főszabály szerint enyhébb megítélésű versenyjogi rendelkezések alkalmazása az uniós jogban is megjelenik.

A tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) nem tartalmaz a mezőgazdaságra nézve az uniós rendelkezésekhez hasonló pozitív megkülönböztetést, hanem egyforma mércével vizsgálja a gazdaság valamennyi ágazatát. Másrészről megjegyzendő, hogy a Tpvt. 11. §-ában foglalt rendelkezések kizárólag magyarországi piac érintettsége esetén történő alkalmazása pusztán a Tpvt.-ből ered, azaz nem uniós jogot harmonizáló rendelkezésről van szó, az Országgyűlésnek lehetősége van a szabályon eltérő tartalommal változtatni.

Abban az esetben ugyanis, ha egy versenykorlátozó magatartás horizontális jellegű (az ágazati érdekképviselet vagy szakmaközi szervezet keretében jön létre), azaz az ágazat valamennyi piaci szereplője egyformán érintett benne, egyik versenyző piaci szereplő sem kerülhet előnybe általa a többihez képest, nem merül fel a klasszikus értelemben vett kartell, hanem a magatartás csak a termékpálya vertikális irányában fejti ki a hatását, vagyis az érintett piaci szereplőket egyformán juttatja valamilyen védelemhez a forgalmazási lánc következő szereplőivel szemben (mezőgazdasági termelők esetében a felvásárlókkal vagy a kereskedőkkel szemben). Ilyen esetben - összhangban az EUMSz 39. cikke (1) bekezdésének b) pontja szerinti rendelkezéssel - a megállapodás célja a mezőgazdaságból élők méltányos jövedelmének a biztosítása, nem pedig valamely piaci szereplő számára történő előny szerzése. Ezen megállapodásokat abban az esetben indokolt mentesíteni, ha a megállapodás által elért árelőny méltányos mértékű, és nem irányul extraprofit megszerzésére.

A hazai törvényi szabályozás alkalmazására csak abban az esetben kerül sor, amennyiben nem kell uniós jogi aktus alapján eljárni. A közösségi jog primátusából eredően a tagállam szabályozása nem írhatja felül az uniós rendelkezéseket, a közösségi jog érvényesülésének ugyanis elsőbbséget kell adni. Amennyiben azonban a magyar törvényi rendelkezések alkalmazásáról van szó, a törvényalkotási hatáskörrel rendelkező Országgyűlés szabadon állapíthatja meg a magyar jog tartalmát, és biztosíthatja a törvény célja szerinti mentesülési feltételrendszert. Az Európai Unió Működéséről szóló Szerződés 101. cikke tartalmazza a megállapodások és összehangolt magatartások tiltott körének felsorolását. Ezek esetében azonban alapvető feltétel, hogy a tilalom arra a magatartásra terjed ki, amely hatással lehet a tagállamok közötti kereskedelemre, és amelynek célja vagy hatása a belső piacon belüli verseny megakadályozása, korlátozása vagy torzítása. E feltétel fenn nem állása esetén nem kerül sor az uniós versenyszabályok alkalmazására.

A versenyfelügyeleti eljárásban az agrárpolitikáért felelős miniszter állásfoglalását kell beszerezni annak eldöntésére, hogy a versenykorlátozó magatartás horizontális jellegű, valamint a megállapodás által elért árelőny nem haladja meg a méltányos mértéket.

Figyelemmel arra, hogy a mezőgazdasági és élelmiszeripari termékek piacaira vonatkozóan az ágazatot felügyelő miniszter rendelkezik a legátfogóbb és legfrissebb információkkal, így e két kérdés megítélésében is számára indokolt a hatáskört telepíteni.

Indokolt biztosítani annak lehetőségét, hogy a versenykorlátozó magatartásban résztvevő felek a Gazdasági Versenyhivatal jelzései alapján - bírság kiszabása nélkül - összhangba hozhassák a magatartásukat a jogszabályi előírásokkal, megadva ezáltal a lehetőséget az önkéntes jogkövetésre. Ennek elmulasztása esetén azonban fenn kell tartani a bírságolás lehetőségét.

A 2. §-hoz

A jogalkotásról szóló 2010. évi CXXX. törvény 15. §-a (1) bekezdésének b) pontja lehetővé teszi, hogy a szabályozási átmenet nyomán a módosítás hatályba lépését követően megkezdett eljárási cselekményekre, azaz a folyamatban levő ügyekre is kiterjedjen az új jogszabályi rendelkezés hatálya. Figyelemmel arra, hogy a módosítás nyomán bevezetésre kerülő új szabályrendszer mihamarabb kifejthesse az agrárium versenyképességét fokozó hatását, így indokolt az új rendelkezések hatályba lépését a folyamatban levő ügyekre és a megismételt eljárásárokra is kiterjeszteni.

-----STARTING---POINT---VEGE---

A 3. §-hoz

Hatályba léptető rendelkezést tartalmaz.