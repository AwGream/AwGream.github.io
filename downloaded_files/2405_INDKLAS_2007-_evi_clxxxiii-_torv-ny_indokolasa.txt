2007. évi CLXXXIII. törvény indokolása

a büntetőeljárásról szóló 1998. évi XIX. törvény és más törvények módosításáról

-----STARTING---POINT---ALTALANOS--- 

A törvény elfogadására elsősorban az Alkotmány közelmúltban bekövetkezett módosítása miatt volt szükség. Az Alkotmány 40/A. §-a (4) bekezdésének 2008. január 1. napján hatályba lépő szövege előírja, hogy a titkosszolgálati eszközök és módszerek alkalmazásáról szóló törvények elfogadásához a jelenlévő országgyűlési képviselők kétharmadának szavazása szükséges. Emellett az Alkotmánybíróság azt is kimondta, hogy a 31/2001. (VII. 11.) AB határozat, valamint a 2/2007. (I. 24.) AB határozat szerint a titkosszolgálati eszközök és módszerek alkalmazása az alapvető jogok olyan mélységű korlátozását jelenti, amely mindenképpen indokolja a szabályozás minősített többséghez kötését.

Az Alkotmány módosítása tehát megváltoztatja azt a jelenlegi helyzetet, amely szerint a büntetőeljárás kezdete előtt alkalmazható titkos információgyűjtésre vonatkozó szabályokat kétharmados többséggel kell elfogadni, a büntetőeljárás során alkalmazható titkos adatszerzésre vonatkozó szabályokat azonban egyszerű többséggel elfogadható törvény, azaz a büntetőeljárásról szóló 1998. évi XIX. törvény (a továbbiakban: Be.) tartalmazza. Erre tekintettel a törvény nagyobb részt szó szerint megismétli Be. IX. Fejezete V. címének rendelkezéseit annak érdekében, hogy a korábban az Országgyűlés által egyszerű többséggel elfogadott rendelkezéseket az Országgyűlés az Alkotmányban 2008. január 1-jétől előírt minősített többséggel, azaz a jelenlévő országgyűlési képviselők kétharmadának szavalatával fogadhassa el.

Az Alkotmánybíróság 2/2007. (I. 24.) AB határozata a Rendőrségről szóló 1994. évi XXXIV. törvény (a továbbiakban: Rtv.) 69. §-ának (3) bekezdését, továbbá a Be. 201. §-a (1) bekezdésének b), c), e) és j) pontját, valamint d) pontjából a „sorozatban vagy szervezett elkövetéssel megvalósuló (ide értve az” szövegrészt megsemmisítette. Határozatának indokolásában kimondta, hogy a megsemmisített szövegrészek bizonytalan jogfogalmak, amelyek nem felelnek meg a jogbiztonság és a normavilágosság követelményének. Ezért a törvény a bírói engedélyhez kötött titkos adatszerzés meghatározásakor az Alkotmánybíróság e rendelkezéséből indult ki.

Az Alkotmánybíróság nem találta alkotmánysértőnek a Be. 201. §-a (1) bekezdésének a) pontját, mely szerint titkos adatszerzésnek akkor van helye, ha az eljárás öt évi vagy ennél súlyosabb szabadságvesztéssel büntetendő szándékos bűncselekmény, vagy ilyen bűncselekmény kísérletének, illetőleg előkészületének gyanúja miatt folyik. Ezért a törvény a bűncselekmény absztrakt fenyegetettségére vonatkozó, az Alkotmánybíróság által meg nem semmisített rendelkezést átveszi és akként rendelkezik, hogy bírói engedélyhez kötött titkos adatszerzésnek öt évig terjedő, vagy ennél súlyosabb szabadságvesztéssel büntetendő szándékos bűncselekmény esetében van helye.

Az Alkotmánybíróság nem találta alkotmánysértőnek a Be. 201. §-a (1) bekezdésének d) pontjában az „üzletszerűen, bűnszövetségben vagy bűnszervezetben történő” bűncselekményre való utalást, ezért a törvény ezzel kapcsolatban a következő rendezőelvek mentén állapította meg a bírói engedélyhez kötött titkos adatszerzés azon előfeltételeit, amikor a bűncselekmény absztrakt fenyegetettsége nem éri el az öt évig terjedő szabadságvesztést:

A Büntető Törvénykönyvről szóló 1978. évi IV. törvény (a továbbiakban: Btk.) 137. §-ának 8. pontja szerint bűnszervezet a három vagy több személyből álló, hosszabb időre szervezett, összehangoltan működő csoport, amelynek célja öt évi, vagy ezt meghaladó szabadságvesztéssel büntetendő szándékos bűncselekmények elkövetése. A Btk. meghatározásából látható, hogy a bűnszervezet fogalmi eleme az elkövetendő bűncselekmény legalább öt évig terjedő szabadságvesztéssel való fenyegetettsége, ezért a bűnszervezetben történő elkövetés a törvény a Be. 201. §-a (1) bekezdésének a) pontja alá vonható, és a bűnszervezetben való elkövetésnek, mint a bírói engedélyhez kötött titkos adatszerzés feltételének önálló megjelenítése a törvényben szükségtelen.

Más a helyzet az üzletszerűen vagy bűnszövetségben elkövetett bűncselekmények esetében. A törvény e két - a Btk. által bűncselekmények minősített eseteként szabályozott - körülményre tekintettel akkor teszi lehetővé a bírói engedélyhez kötött titkos adatszerzést, ha e minősített eset büntetési tétele a Btk. szerint három évig terjedő szabadságvesztés. Természetes, hogy a három évi szabadságvesztésnél súlyosabban fenyegetett bűncselekmények a Be. 201. §-a (1) bekezdésének a) pontja alá esnek. Ha azonban a bűncselekmény büntetési tétele az üzletszerűség, illetve a bűnszövetség mellett sem éri el a három évig terjedő szabadságvesztést, a törvény szerint a bírói engedélyhez kötött titkos adatszerzés alkalmazása kizárt.

A törvény alapvetően bűnüldözési tapasztalatok figyelembe vételével állapítja meg a Be. 201. §-ának (1) bekezdése c) és d) pontjában felsorolt bűncselekményeket.

Az emberkereskedelem, a tiltott pornográf felvétellel való visszaélés, a kitartottság, a kerítés, az embercsempészés, a hivatali visszaélés és a bűnpártolás bűncselekményeinek vannak olyan alakzatai, amelyek büntetési tételei nem érik el az öt évig terjedő szabadságvesztést, így a Be. 201. §-a (1) bekezdésének a) pontja alapján ezen alakzatok miatt a bírói engedélyhez kötött titkos adatszerzés nem lenne alkalmazható. A törvény erre tekintettel sorolja fel e bűncselekményeket azzal, hogy a fenyegetettség három évig terjedő szabadságvesztés. A szolgálati titoksértés Btk. szerint viszonylag csekély fenyegetettségű bűncselekmény, mivel alapesetben egy évig, sőt minősített esetben is csupán három évig terjedő szabadságvesztés. A minősített adatok védelméhez fűződő állami érdek azonban azt kívánja, hogy a törvény e bűncselekmény esetében is lehetővé tegye a bírói engedélyhez kötött titkos adatszerzés alkalmazását.

A törvény az Alkotmánybíróság határozatában foglaltakra is figyelemmel állapítja meg a Be. 201. § (1) bekezdésének e) pontját, és akként rendelkezik, hogy az a)-d) pontokban meghatározott bűncselekmény kísérlete, valamint - az előkészületet a törvény büntetni rendeli - előkészülete esetében van helye bírói engedélyhez kötött titkos adatszerzésnek. Ez a törvény egyértelművé teszi, hogy előkészület esetében csak akkor van helye ilyen eszközök és módszerek alkalmazásának, ha a felsorolt bűncselekmények tekintetében a Btk. az előkészületet kifejezetten büntetni rendeli.

A törvény - lényegében a Be. 201. § (2) bekezdése hatályos rendelkezéseinek megfelelően - szabályozza azt, hogy az ügyészségi nyomozás során mely, a Be. 201. §-ának (1) bekezdésében fel nem sorolt bűncselekmények esetében van helye titkos adatszerzés alkalmazásának.

A Magyar Köztársaság ügyészségéről szóló 1972. évi V. törvény (a továbbiakban: Ütv.) 9/A. §-a rendelkezik az ügyészi nyomozás során a titkos információgyűjtésről. Az Alkotmány az indokolás 1. pontjában ismertetett módosítására, illetve a 2/2007. (I. 24) AB határozatra tekintettel ezt a rendelkezést is a jelenlévő országgyűlési képvisel ők kétharmadának szavazatával kell elfogadni, erre tekintettel a törvény az Ütv. e rendelkezését is tartalmazza.

Az Alkotmánybíróság 2/2007. (I. 24.) AB határozata nem érintette a Vám- és Pénzügyőrségről szóló 2004. évi XIX. törvény 31. §-ának (3) bekezdését, amely azonban tartalmának lényegét tekintve megegyezik az Rtv. illetve a Be. ezen AB határozattal részben megsemmisített rendelkezéseivel. Az alkotmányos szabályozás biztosítása érdekében ezt a rendelkezést is úgy kell módosítani, hogy annak tartalma összhangban legyen az előbb említett AB határozattal, és az ennek megfelelő törvény szerinti Be. módosítással.

-----STARTING---POINT---RESZLETES---

-----STARTING---POINT---VEGE---