2008. évi LXXXI. törvény indokolása

az egyes adó- és járuléktörvények módosításáról

-----STARTING---POINT---ALTALANOS--- 

Az adó- és járulékrendszer 2009. évre vonatkozó változtatásának - a mélyülő világgazdasági válságot is figyelembe véve - célja, hogy lépések történjenek az egyszerűsítés irányába és elősegítse a jogalkalmazást.

Az adórendszer egyszerűsítése hozzájárul az adózási adminisztráció csökkentéséhez; az átlátható, egyszerű szabályozási környezet kézzelfogható versenyelőnyt jelenthet, és hatékonyabbá teheti az adóellenőrzést is. Ennek érdekében a törvény számos adminisztrációegyszerűsítő módosítást tartalmaz.

-----STARTING---POINT---RESZLETES---

Első rész

A személyi jövedelemadót, a társasági adót és az osztalékadót, valamint az államháztartás egyensúlyát javító különadót és járadékot érintő módosítások

I. Fejezet

A személyi jövedelemadóról szóló 1995. évi CXVII. törvény módosítása

Általános indokolás

A törvény alapján a személyi jövedelemadóról szóló 1995. évi CXVII. törvény (a továbbiakban: Szja tv.) módosításai az átláthatóbb, egyszerűbb adóztatás kialakítása, az adminisztráció csökkentése, a gazdaság fehérítése céljait szolgálják.

Egyszerűbbé válik az igénybe vehető adókedvezmények rendszere. Évi 3,4 millió forint jövedelemhatárig egységesen 30 százalékos kedvezmény-kulccsal, legfeljebb évi 100 ezer forint adókedvezmény érvényesíthető a jelenlegi jogcímeken, valamint a bevezetésre kerülő háztartási adókedvezmény alapján. Az egyes jogcímekre vonatkozó egyedi korlátozások megszűnnek. A tandíj kedvezményét bárki érvényesítheti, akit a hallgató kérésére az igazoláson adókedvezményt érvényesítőként feltüntetnek.

A magánszemélyek adóbevallásával kapcsolatos adminisztratív kötelezettségek jelentős egyszerűsítéseként a szűk körben igényelt adóhatósági adómegállapítás helyett bevezetésre kerül az ún. egyszerűsített bevallás, amelynek lényege, hogy az adóhatóság állítja össze a nála rendelkezésre álló adatok alapján az adóbevallást, és ez alapján kiszámítja az adót, így a magánszemélynek, ha egyetért, csak aláírva vissza kell küldenie azt. A munkáltatói adómegállapítás lehetősége megmarad, és továbbra is választható az adóhatósági közreműködés nélküli önadózás.

Az egyértelmű jogalkalmazás érdekében a falusi vendéglátásból származó jövedelem arányosítására vonatkozó törvényi rendelkezések kiegészítésre kerülnek az arányosítás pontos módszerének leírásával.

A tételes költségelszámolást alkalmazó egyéni vállalkozók likviditását javító változás a fejlesztési tartalék és a 10 százalékos adókulcs alkalmazása által elért adómegtakarítás belföldi pénzforgalmi bankszámlán történő lekötése helyett olyan nyilvántartás vezetésének előírása, amely ellenőrizhetővé teszi e pénzeszközök törvényi rendelkezéseknek megfelelő felhasználását.

Az egyszerűbb adózási módszerek térnyerése érdekében nő az átalányadózás választási lehetőségének értékhatára (általános esetben 8 millió forintról 15 millió forintra, a kereskedők esetében 40 millió forintról 100 millió forintra).

Megszűnik a magánszemély osztalékból származó jövedelmének, és az egyéni vállalkozó osztalékalapja adóztatásának 35 százalékos kulcsa, az osztalék, illetve az osztalékalap teljes összege 25 százalékkal adózik.

A törvény alapján amennyiben a társas vállalkozás a tagja által nyújtott tagi kölcsön elengedéséből származó eredményjavulást a 2008. évi adózott eredmény felosztásakor osztalékként kifizeti, ez az osztalék csak 10 százalékkal adózik.

Megszűnik az adómentes béren kívüli juttatások 400 ezer forintos korlátozása.

További változásként a törvény alapján a mezőgazdasági kistermelés bevételi értékhatára 7 millió forintról 8 millió forintra emelkedik; az elismert munkavállalói értékpapír-juttatási program keretében ingyenesen adható részvények juttatási kerete 500 ezer forintról 1 millió forintra emelkedik; valamint az adóterhet nem viselő járandóságnak minősülő szociális gondozói díj 120 ezer forintról 180 ezer forintra emelkedik.

A törvény továbbá a kapcsolódó jogszabályok változásai miatti összehangoló pontosításokat, jogalkalmazást segítő módosításokat is tartalmaz.

Részletes indokolás

Az 1. §-hoz

A törvény az Szja tv.-ben alkalmazott egyes fogalmak módosítását tartalmazza.

Az agrár csekély összegű (agrár de minimis) támogatás fogalma az európai uniós jogszabályok változásával összhangban módosul.

A falusi vendégfogadásból származó jövedelemre vonatkozó rendelkezések részben technikailag, részben tartalmilag a szabályozás egyszerűsítése, könnyebb értelmezhetősége érdekében, a magánszálláshelyek idegenforgalmi célú hasznosításáról szóló 110/1997.(VI. 25.) Korm. rendelethez, illetve a falusi és agroturisztikai szolgáltató tevékenységről szóló 136/2007. (VI. 13.) Korm. rendelethez igazodóan módosulnak. A törvény ennek megfelelően pontosítja az ezen tevékenységkörhöz tartozó fogalmak meghatározásait (falusi vendéglátás, alkalmi falusi és agroturisztikai szolgáltató tevékenység, falusi vendéglátás bevétele), illetve új értelmező fogalmakat vezet be (falusi szállásadó-vendéglátási tevékenység, falusi vendéglátásból származó jövedelem).

A törvény a kiküldetési rendelvény korábban a nem önálló tevékenység szabályai között szereplő, tartalmában azonban a fogalom-meghatározások közé illeszkedő meghatározását áthelyezi a definíciókhoz.

A 2. §-hoz

A munkáltatónál adóköteles béren kívüli juttatásokra vonatkozó 400 ezer forintos korlát megszüntetésével összefüggésben indokolt a korábban ebbe a körbe tartozó, korlátozás nélkül adható juttatásokra (iskolai rendszerű képzés átvállalt költsége, művelődési intézményi szolgáltatás) egyedi korlát bevezetése. A törvény ennek megfelelően az iskolai rendszerű képzés esetén a munkáltató által átvállalt képzési költségnek a munkavállalónál figyelembe nem veendő részét a minimálbér két és félszeresében határozza meg.

A hatályos szabályozás alapján a kiküldetési rendelvény alapján, bizonylattal való elszámolás nélkül kifizetett költségtérítésre kizárólag munkavállaló jogosult. A törvény a kiküldetési rendelvény alkalmazhatóságát megengedi a munkáltató mellett egyéb személyek (kifizető) részéről történő térítések esetében is, így azt, illetve a hozzá kapcsolódó költségelszámolást alkalmazni lehet a munkavállalón kívül a kifizető tevékenysége érdekében hivatali, üzleti utazást teljesítő más személyek (például a megbízásos jogviszonyban foglalkoztatottak) esetében. Az alkalmazhatóság kiterjesztésével úgy a kifizetők, mint a magánszemélyek adminisztrációs terhei csökkennek.

A 3. §-hoz

A törvény az adókötelezettség keletkezésére, a nyilvántartási kötelezettségre és a jövedelem megszerzésének időpontjára vonatkozó szabályokat az egyszerűsítés, a jogalkalmazás könnyítése érdekében módosítja, a törvény egymáshoz tartozó szabályait rendezi, az idejétmúlt szabályokat korszerűsíti vagy elhagyja.

A hatályos törvénynek az adó megállapítására, bevallására és megfizetésére vonatkozó szabályokról rendelkező V. fejezetének módosításával az önadózás új formájaként bevezeti az adóhatósági adatközlésen alapuló egyszerűsített bevallást, megtartva emellett a munkáltatói adómegállapítás lehetőségét is. A változás lényege, hogy az adóhatóság azon magánszemély részére, aki nyilatkozik, hogy igényli az adóhatósági adatközlésen alapuló adóbevallást, a nála rendelkezésre álló adatok alapján (adatszolgáltatások, kontroll adatok) összeállítja az adóbevallást. A magánszemély az összeállított adóbevallást elfogadja vagy javíthatja, illetőleg a kedvezmények igénybevételéhez adatokat szolgáltathat, a szükséges nyilatkozatokat megteheti (pl. a családi kedvezmény megosztásához). A visszaküldött bevallás teljes értékű önadózói bevallásnak minősül. Előnye, hogy egyszerűbb esetekben a magánszemély két nyilatkozattal (egyrészt kéri az egyszerűsített bevallásnak az adatszolgáltatások alapján történő adóhatósági összeállítását, másrészt annak megküldésekor elfogadja az abban foglaltakat) teljesíti adóbevallási kötelezettségét.

A törvény az adóhatósági adatközlés alapján történő bevallás lehetőségét azokra a magánszemélyekre terjeszti ki, akiknek kizárólag olyan jövedelmük van, amelyből történt adó-, illetve adóelőleg-levonás, egyéni vállalkozói tevékenységet nem végeztek, és az adóévben őstermelői tevékenységből nem keletkezett adóköteles bevételük, vagy a bevételből nem kell jövedelmet megállapítani, vagy arra nemleges nyilatkozatot adtak. Megengedi továbbá az egyszerűsített bevallás választását azon magánszemélyeknek is, akiknek ingó vagy ingatlan átruházása miatt van adóbevallási kötelezettségük (tehát ezen jövedelmükből nem történt adó-, illetve adóelőleg levonása), ha ezen magánszemélyek - az előzőekhez hasonlóan - egyéni vállalkozói tevékenységet nem végeztek, és az adóévben őstermelői tevékenységből nem keletkezett adóköteles bevételük, vagy a bevételből nem kell jövedelmet megállapítani, vagy arra nemleges nyilatkozatot adtak. A mezőgazdasági őstermelő (kistermelő) által tehető nemleges nyilatkozat lényegében azonos a hatályos szabályok szerinti egyszerűsített bevallási nyilatkozattal, amely csak elnevezésében változik meg a törvény által bevezetésre kerülő új adózási mód, az állami adóhatóság közreműködésével készített egyszerűsített bevallástól való megkülönböztetés érdekében. Adókedvezmények érvényesítésére, az adóról való rendelkezésre az egyszerűsített bevallás keretében is lehetőség van.

Az adóhatósági közreműködés nélkül történő bevallás (azaz a jelenlegi szabályok szerinti, szűk értelemben vett önadózás) szabályai kis mértékben módosulnak. A törvény felsorolja, mely esetekben kell a magánszemélynek adóbevallását saját magának elkészítenie, továbbá kimondja, hogy mindazon magánszemély, aki nem felel meg az egyszerűsített bevallás és munkáltatói adómegállapítás feltételeinek vagy nem kívánja választani azokat, szintén ebbe a körbe tartozik.

Munkáltatói adómegállapítást - ha azt a munkáltató vállalja - a törvény szerint az a magánszemély kérhet, aki az adóévben csak munkaviszonyból, a költségvetési szervek központosított illetményszámfejtési körébe tartozó kifizetőtől vagy társas vállalkozástól (személyes közreműködés ellenértékeként) szerzett bevallási kötelezettség alá tartozó bevételt, illetve az előbbiek mellett kizárólag meghatározott ellátások címén szerzett bevételt. Nem zárja ki a munkáltatói adómegállapítást - a háztartási kedvezmény kivételével - az adókedvezmények érvényesítése, továbbá ha a mezőgazdasági kistermelő a nemleges nyilatkozatát az adót elszámoló munkáltatónak adja át. Nem kérhet munkáltatói adómegállapítást az, aki háztartási kedvezményt érvényesít, aki nyugdíjelőtakarékossági nyilatkozatban rendelkezik az adójáról, vagy a kiutalt adóval, tartós adományozás, biztosítások adókedvezményével, illetve az egészségpénztári egyéni számláján lekötött összeg kedvezményével összefüggésben visszafizetési kötelezettsége van.

A hatályos szabály szerint nem kell bevallani az értékpapír-kölcsönzésből, az osztalékból, az árfolyamnyereségből származó jövedelmet és a vállalkozásból kivont jövedelmet, ha az adóévben az összes ilyen jogcímen megszerzett összes jövedelem nem haladja meg az 50 ezer forintot, és az adót a kifizető levonta. A törvény szerint a 100 ezer forintot meg nem haladó, az említett jogcímeken keletkező jövedelmek és az osztalékra vonatkozó szabályok szerinti adókötelezettség esetén az életjáradékból származó jövedelem nem esik adóbevallási kötelezettség alá.

Az adófizetés szabályainak megjelenítését - érdemi változás nélkül - a §-ok számozásának változása indokolja.

A 4. §-hoz

Az adójóváírás, valamint az őstermelői adókedvezmény, a személyi és családi kedvezmények szabályainak változatlanul hagyásával a törvény az egyszerűsítés jegyében módosítja az összevont adóalap adóját csökkentő kedvezmények szabályait.

Jelenleg 3 millió 400 ezer forint éves jövedelemhatárig 100 ezer forintos keretben (3 millió 900 ezer forintig fokozatosan csökkenő összegben) hét jogcímen (három társadalombiztosítási és magánnyugdíjpénztári befizetéshez kapcsolódó kedvezmény, foglalkoztatói nyugdíjszolgáltató intézménybe történő befizetés utáni kedvezmény, tandíj, biztosítások, közcélú adományok kedvezménye) lehet adókedvezményt érvényesíteni. A hozzájuk rendelt társadalom- és gazdaságpolitikai célok fontosságát szem előtt tartva ezek a kedvezmények továbbra is fontosak a személyi jövedelemadóban, azonban a 100 ezer forintos korlátozás mellett feleslegesen bonyolultak az egyes kedvezményekre vonatkozóan fennmaradt, külön is korlátozó, az érvényesítést, bevallást jelentősen megnehezítő részletszabályok.

A törvény szerint továbbra is évi 3,4 millió forint jövedelemhatárig és legfeljebb évi 100 ezer forint keretben egy összevont - a jelenlegi adókedvezményeket, valamint egy új kedvezményt, a háztartási adókedvezményt magában foglaló - kedvezményalap 30 százalékát lehet adókedvezményként érvényesíteni. Ha az éves jövedelem meghaladja az évi 3,4 millió forintot, de nem éri el az évi 3,9 millió forintot, akkor ezen jövedelemhatáron belül csökkentett összegben érvényesíthető adókedvezmény, ekkor a 100 ezer forint keretet a jövedelemhatárt meghaladó jövedelemrész 20 százaléka csökkenti, valamint változatlan feltételekkel vehető igénybe az őstermelői kedvezménynek az a része, amely az előbbiekkel együtt az évi 100 ezer forintot nem haladja meg.

Az egyes jogcímekre vonatkozó összegszerű egyedi korlátozások megszűnnek, a tartós adományozás fokozottabb ösztönzést célzó külön kedvezménye (amit a befizetett összeg megfelelő arányú százalékos növelése biztosít), valamint a tandíj halasztott kedvezménye megmarad, továbbá a tandíjra történő befizetést, ha a hallgató nem halasztottan kívánja érvényesíteni, bárki figyelembe veheti, akit a hallgató kérésére az igazoláson adókedvezményt érvényesítőként feltüntetnek.

A szerződéssel vállalt tartós adomány többlet-kedvezményének a meghiúsulás esetére vonatkozó növelt összegű visszafizetési kötelezettsége - visszamenőlegesen is - csak a megelőző három évben érvényesített összegre korlátozódik. A biztosítások kedvezményéhez kapcsolódó növelt összegben történő visszafizetést a kedvezményalap 36 százalékának megfizetése biztosítja.

A törvény alapján egy új, egyes háztartási szolgáltatásokról a számla kérését ösztönző adókedvezmény is bevezetésre kerül. A jellemzően a háztartások által igénybe vett és a szolgáltatás tényleges nyújtásának helye szerint is közvetlenül a „lakás falain, a ház kerítésén” belül megvalósuló szolgáltatások esetében a szolgáltatást ellenérték fejében nyújtó vállalkozások tevékenységükről számlát jellemzően nem állítanak ki, bevételüket ezzel kivonják az adóztatás alól. A szolgáltatást igénybe vevő magánszemélyek ebben főként azért partnerek, mert a nem számlázott szolgáltatás markánsan olcsóbb, mint amikor a magánszemély ragaszkodik a számlához. A számla értéke után igénybe vehető új kedvezménnyel a szolgáltatást igénybe vevő magánszemély számla iránti érdekeltsége teremthető meg. A kedvezmény alapja a számla (áfát tartalmazó) értéke, mértéke - a többi kedvezményhez hasonlóan - 30 százalék. A kedvezmény a 100 ezer forintos kedvezményi kereten belül és jövedelemkorláthoz kötötten vehető igénybe.

Az 5. §-hoz

A törvény az alkalmi foglalkoztatás kedvezményére vonatkozó, valamint az adókedvezmények korlátozásáról szóló rendelkezéseket érdemi módosítás nélkül a §-ok számozásának változása miatt tartalmazza.

A törvény új rendelkezést iktat be az adókedvezmények sorrendjének meghatározására, ami akkor bír jelentőséggel, ha a magánszemély több jogcímen is jogosult adókedvezményt érvényesíteni, de nem tudja az egyes jogcímek alapján érvényesíthető adókedvezményeit teljes összegben kihasználni, illetve nem tud minden jogcím alapján adókedvezményt igénybe venni (mert például nincs annyi adója, vagy az összevont kedvezménybe tartozó kedvezményalapok 30 százaléka meghaladja a 100 ezer forintos keretet).

A 6. §-hoz

Egyszerűsödnek a fejlesztési tartalékra és a 10 százalékos adókulcs alkalmazására előírt szabályok. A hatályos törvény megnehezíti a vállalkozó tevékenységének finanszírozását, mert egyrészt banki többletköltségekkel járó bankszámlát kell nyitnia akkor is, ha arra egyébként nem lenne köteles, másrészt a lekötött összeget ki kell vonnia a gazdasági folyamat finanszírozásából mindaddig, ameddig a felhasználási cél meg nem valósul.

A törvény szerint bankszámlán történő tényleges lekötés nélkül az egyéni vállalkozó csak olyan nyilvántartás vezetésére kötelezett, amely lehetővé teszi e pénzforrások jogszerű felhasználásának naprakész követését, ellenőrzését. Az új szabály - átmeneti rendelkezések figyelembevételével - azokra is vonatkozna, akik már rendelkeznek lekötött fejlesztési tartalékkal.

A 10 százalékos adókulcs alkalmazására vonatkozó szabályok pontosításra kerülnek. A törvény egyrészt egyértelművé teszi, hogy a 10 százalékos adómérték alkalmazása az adózó választásának függvénye, tehát alkalmazásáról akkor is dönthet az adózó, ha minden feltételnek megfelel. Másrészt az utólagos értelmezési viták elkerülése érdekében tételesen meghatározza, hogy milyen módon és mely időszakra vonatkozóan kell megfelelni a rendezett munkaügyi kapcsolatokra az államháztartásról szóló 1992. évi XXXVIII. törvényben előírtaknak. E szerint

- az általános feltételek (pl. írásba foglalt munkaszerződés, a munkáltató tájékoztatási kötelezettsége a munkarendről, szabadságról, felmondási időről, a konzultációhoz való jog biztosítása, kollektív szerződéskötésre való jog, az érdekképviseleti tisztségviselők munkaidő kedvezményére, távollétére vonatkozó jogok, díjazások biztosítása) hiányát az adóévben (amelyben az adózó a 10 százalékos adómértéket alkalmazza) és a megelőző adóévben nem állapította meg jogerős és végrehajtható határozat,

- a különös feltételek (pl. a munkavállalóval szemben: az egyenlő bánásmód követelményének, a munkaidőre, a pihenőidőre, a rendkívüli munkavégzésre, valamint a szabadságra vonatkozó jogszabályban és/vagy kollektív szerződésben előírt rendelkezések betartása, a munkabér összegére, valamint a munkabér védelmére vonatkozó rendelkezések megtartása) hiánya miatt ugyancsak az adóévben és megelőző adóévben jogerős és végrehajtható közigazgatási határozat, illetőleg jogerős bírósági határozattal elbírált közigazgatási határozat nem szabott ki munkaügyi, más közigazgatási vagy szabálysértési bírságot vagy munkaügyi bíróság jogsértést nem állapított meg,

- az adóévben eleget kell tenni a különös feltételek között a rendezett munkaügyi kapcsolatok feltételeként a Munka Törvénykönyvében megfogalmazott kötelezettségnek (pl. a munkavállalók nagyobb csoportját érintő munkáltatói intézkedések tervezetének véleményeztetésére vonatkozó kötelezettség, a szakszervezet részére adandó tájékoztatási kötelezettség, az érdekképviselettel történő egyeztetési kötelezettség teljesítése).

A törvény általánosan megfogalmazza, hogy a kedvezményes adómérték alkalmazásának a járulékokra vonatkozó kedvezőbb feltétele a mindenkor hatályos jogszabály szerinti leghátrányosabb térségekben, településeken működő vállalkozásoknál alkalmazható.

A törvény az új általános csoportmentességi rendelet (800/2008/EK bizottsági rendelet) hatályba lépése miatt pontosítja az elengedett adóra vonatkozó támogatási rendelkezést.

A 7. §-hoz

A törvény az átalányadózás szerint adózó egyéni vállalkozó, mezőgazdasági őstermelő számára kötelező előírást iktat be a törvénybe a bizonylatainak megőrzésére vonatkozóan.

A 8. §-hoz

A kamatjövedelem meghatározására vonatkozó hatályos szabályozás előírja, hogy a kamatfeltételek nyilvánosan is meghirdetésre kerüljenek. A gyakorlatban azonban minden hitelintézet törekszik arra, hogy ügyfeleit személyre szóló szolgáltatási ajánlattal is megkeresse. Ilyen körülmények között nem életszerű annak megkövetelése, hogy minden egyes konkrét magánszeméllyel kötött szerződésben biztosított egyedi feltétel is nyilvánosságra kerüljön. Ez az ilyen szerződések esetében jogbizonytalanságot okozhat. A nyilvános meghirdetés előírása szükségtelen is akkor, ha a szerződésben a piaci viszonyoknak megfelelő kamatot rögzítenek.

A hatályos szabály szerint a kamatjövedelmet nem kell bevallani, ha a kifizető az adót levonta. Előfordulhat azonban olyan eset, amikor a rendelkezésre álló adatok alapján a kifizető több adót von le a jövedelemből, mert a magánszemély nyilatkozatának hiányában, illetve nem megfelelő nyilatkozata miatt nem veszi figyelembe teljes összegben a bevételt csökkentő tételeket, azaz az értékpapír megszerzésére fordított érték és járulékos költségek összegét. A törvény szerint az adóbevallásban vagy az adóbevallás önellenőrzésével rendezhetővé válik a többletként levont adó miatti különbözet. A kifizetőnek a hatályos szabályok szerint adatszolgáltatási kötelezettsége a kamatjövedelem kifizetéséhez kapcsolódóan nincs, a törvény ugyanakkor előírja, hogy amennyiben a magánszemély kérelmére a kifizető a kiadott igazoláson feltünteti, hogy azt a többletként levont adó rendezése céljából adta ki, a kifizető annak adattartalmáról az adóhatóságot tájékoztatni köteles.

A kamatjövedelem szabályainak további változása, hogy ha a kamatadó megállapítására és befizetésére a magánszemély kötelezett, azt a jelenlegi negyedéves kötelezettség helyett éves kötelezettségként kell teljesítenie.

A 9. §-hoz

A törvény az osztalékból származó jövedelem szabályait módosítja. Megszűnik az osztalék adóztatásának 35 százalékos kulcsa, és a magánszemély osztalékból (osztalékelőlegből) származó jövedelme teljes egészében 25 százalékkal adóköteles. Az EGT-államban működő, elismert piacnak minősülő tőzsdére bevezetett értékpapírnak az adott álla joga szerint osztaléknak (osztalékelőlegnek) minősülő hozama utáni 10 százalékos adókulcs változatlanul megmarad. Az osztalékból származó jövedelemmel kapcsolatos, az Szja tv. által meghatározott eljárásjogi szabályok nem változnak.

A 10. §-hoz

A törvény az árfolyamnyereségből származó jövedelem megállapításáról rendelkező szabályokat az örökölt, illetve ajándékozással megszerzett értékpapír átruházása tekintetében módosítja. Az örökléssel, ajándékozással szerzett értékpapírok átruházása esetén a szerzési értékről (az illeték alapjáról) és a költségként levonható illetékről az átruházásig nem mindig áll rendelkezésre az illetéket kiszabó hatóság határozata, miközben a tőkepiaci helyzet gyors eladást indokol. A hatályos szabályok alapján ilyen esetben az értékpapír átruházásakor bevételt csökkentő tételként a kifizető a megszerzésre fordított értéket rendszerint nem ismeri, ezért a teljes bevételből, mint jövedelemből vonja az adót. Az adózók és a befektetési szolgáltatók számára egyaránt jelentős ügyintézéssel jár, hogy az adó túlvonását utólag és csak egyedi eljárásban lehet rendezni. A törvényben foglaltak alapján az illeték-fizetési kötelezettséggel szerzett értékpapír szerzési értékét a kifizető az illetékekről szóló 1990. évi XCIII. törvény rendelkezései szerint meghatározott érték alapján veheti figyelembe akkor is, ha az illeték-kiszabás az átruházásig még nem történt meg, ezáltal az esetek többségében az adó túlvonása, így az utólagos ügyintézés elmarad.

A 11. §-hoz

Az országgyűlési képviselő, a polgármester, az önkormányzati képviselő e tisztségével összefüggő feladata ellátása érdekében szükséges utazást (otthonától való távollétet) hivatali, üzleti utazásnak minősíti, és az ehhez kapcsolódó szállás ellenértékeként megállapított, törvényben szabályozott szállásköltség térítésre a hivatali, üzleti utazásra vonatkozó általános szabályok alkalmazását írja elő.

A 12. §-hoz

A falusi vendégfogadásból származó jövedelem szabályozásának módosítása keretében az ingatlan bérbeadásából származó jövedelem szabályainál kiemeli, hogy a bérbeadás szabályai nem alkalmazhatóak a fizetővendéglátás, falusi szállásadás, falusi vendéglátás bevételére.

A 13. §-hoz

A törvény 1. melléklete módosítja az Szja tv. 1. számú mellékletét.

II. Fejezet

A társasági adóról és az osztalékadóról szóló 1996. évi LXXXI. törvény módosítása

Részletes indokolás

A 14. §-hoz

Ahhoz, hogy valamely állami támogatás megfeleljen a közösségi állami támogatásra vonatkozó előírásoknak a támogatásról rendelkező hazai jogszabályban, kifejezett utalást kell tartalmazni a közösségi rendeletre, feltüntetve a rendelet címét és az Európai Unió Hivatalos Lapjában való kihirdetésének adatait.

A 15. §-hoz

Az utólagos értelmezési viták elkerülése érdekében a törvény tételesen meghatározza, hogy milyen módon és mely időszakra vonatkozóan kell megfelelni az államháztartásról szóló 1992. évi XXXVIII. törvényben a rendezett munkaügyi kapcsolatokra vonatkozóan előírtaknak. Ez akkor áll fenn, ha

- az általános feltételek (pl. írásba foglalt munkaszerződés, a munkáltató tájékoztatási kötelezettsége a munkarendről, szabadságról, felmondási időről, a konzultációhoz való jog biztosítása, kollektív szerződéskötésre való jog, az érdekképviseleti tisztségviselők munkaidő kedvezményére, távollétére vonatkozó jogok, díjazások biztosítása) hiányát az adóévben (amelyben az adózó a 10 százalékos adómértéket alkalmazza) és a megelőző adóévben jogerős és végrehajtható határozat nem állapította meg,

- a különös feltételek (pl. a munkavállalóval szemben: az egyenlő bánásmód követelményének, a munkaidőre, a pihenőidőre, a rendkívüli munkavégzésre, valamint a szabadságra vonatkozó jogszabályban és/vagy kollektív szerződésben előírt rendelkezések betartása, a munkabér összegére, valamint a munkabér védelmére vonatkozó rendelkezések megtartása) hiánya miatt ugyancsak az adóévben és megelőző adóévben jogerős és végrehajtható közigazgatási határozat, illetőleg jogerős bírósági határozattal elbírált közigazgatási határozat nem szabott ki munkaügyi, más közigazgatási vagy szabálysértési bírságot vagy munkaügyi bíróság jogsértést nem állapított meg,

- az adóévben eleget tett az adózó a különös feltételek között a rendezett munkaügyi kapcsolatok feltételeként a Munka Törvénykönyvében megfogalmazott kötelezettségnek (pl. a munkavállalók nagyobb csoportját érintő munkáltatói intézkedések tervezetének véleményeztetésére vonatkozó kötelezettség, a szakszervezet részére adandó tájékoztatási kötelezettség, az érdekképviselettel történő egyeztetési kötelezettség teljesítése).

Másrészt általánosan fogalmazza meg, hogy a kedvezményes adómérték alkalmazásnak a járulékokra vonatkozó feltétele a leghátrányosabb térségekben és településeken kedvezőbb. Ennek alapján e rendelkezést a mindenkor hatályos jogszabály szerinti leghátrányosabb térségekben, településeken működő vállalkozások alkalmazhatják. 2009-ben a 311/2007. (XI. 17.) Korm. rendelet melléklete sorolja fel a leghátrányosabb 47 térséget.

Harmadrészt - a bevezetés óta eltelt idő tapasztalata alapján - egyszerűsítést tartalmaz a törvény az átalakulással létrejött adózókra vonatkozóan. Ez azt jelenti, hogy ilyenkor nem kell az adózónak a megelőző adóévben megfelelni annak a feltételnek, hogy az adóalapja érje el legalább a jövedelem- (nyereség-) minimumot. A módosítást az indokolta, hogy az átalakulás eltérő formái miatt a megelőző adóévi adóalap és jövedelem- minimum csak bonyolultan határozható meg, és nem minden átalakulási formánál lenne azonos a tartalma.

III. Fejezet

Az államháztartás egyensúlyát javító különadóról és járadékról szóló 2006. évi LIX. törvény módosítása

Általános indokolás

A törvény a magánszemélyek adóelőlegének megállapításával kapcsolatos rendelkezéseket tartalmaz.

Részletes indokolás

A 16. §-hoz

A törvény alapján egyszerűsödik a magánszemélyek különadó-előlegfizetése.

A hatályos szabályozás csak a munkáltatónál, illetve csak az ugyanazon magánszemélynek ugyanazon kifizető által történő kifizetéseknél írja elő kötelezően a különadó-előleg levonását, ha várható, vagy bekövetkezett az összevont adóalapba tartozó jövedelem kifizetésével a járulékfizetés felső határának átlépése. A több jogviszony, különböző kifizetőkkel kötött szerződések alapján szerzett jövedelmek esetén a magánszemélynek kell figyelemmel kísérnie a határ átlépését. Ekkor - nem kötelezően - nyilatkozatban kérheti a levonást, vagy saját magának kell negyedévenként megfizetnie a különadó-előleget, aminek elmulasztása késedelmi pótlék fizetésének szankcióját vonja maga után. Az utóbbi szabály a gyakorlatban indokolatlanul terheli az adózókat, mivel összes jövedelmükről pontos adatokkal csak az adóévet követő január 31-éig kiadott jövedelemigazolások birtokában rendelkeznek.

A törvény szerint a különadó-alap azon része után, amely után a kifizető részéről nem történt különadó-előleg levonás, a magánszemélynek nem kell adóelőleget fizetnie, és a le nem vont különadó megfizetésére csak a bevallásra nyitva álló határidőig köteles.

További módosítás a különadó előlegfizetési szabályaival összefüggésben, hogy a kifizetőnek akkor is kötelessége különadó-előleget vonni, ha - bár a magánszemély nem kéri, de - arról nyilatkozik, hogy a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény által előírt nyugdíjjárulékot a járulékfizetés felső határáig megfizette.

A járulék-nyilatkozatra a Tbj. ad lehetőséget, amely szerint, ha a magánszemély nyilatkozik, hogy járulékalapul szolgáló jövedelme a járulékfizetés felső határát meghaladja, a kifizetőnek nem kell nyugdíjjárulékot vonnia. Ezen nyilatkozat viszont automatikusan alapot ad a különadó-előleg levonására, különadót ugyanis a járulékfizetés felső határát meghaladó összevont adóalapba tartozó jövedelem esetén kell fizetni. A nyilatkozat ugyan nem kötelező, de tekintettel arra, hogy járulék-túlvonást eredményez, biztosítja a különadó fedezetét, ami az adóbevalláskor átvezetési kérelemmel elszámolható a kifizetéskor le nem vont előleg miatt jelentkező különadó-fizetési kötelezettséggel szemben.

Második rész

Az általános forgalmi adót, a jövedéki adót és a regisztrációs adót érintő módosítások

IV. Fejezet

Az általános forgalmi adóról szóló 2007. évi CXXVII. törvény módosítása

Általános indokolás

A törvény az általános forgalmi adóról szóló 2007. évi CXXVII. törvény (a továbbiakban: Áfa tv.) rendelkezéseinek vonatkozásában alapvetően csak jogalkalmazást érintő, illetve jogharmonizációt szolgáló módosításokat tartalmaz. A törvény ennek megfelelően módosít a számlázási határidőre vonatkozó előírásokon, továbbá magában foglal a fiktív számlázás visszaszorítását célzó intézkedéseket, valamint az utazásszervezési szolgáltatásokra vonatkozó különös szabályok tekintetében egyrészt lehetőséget biztosít az utazásszervezőknek a pozíciószámonkénti adómegállapításra, másrészt az utas fogalmát az utazási szolgáltatást ténylegesen igénybevevőre szűkíti. Ezen túl a törvény a tevékenység közérdekű jellegére tekintettel adómentes szolgáltatások körét egyes konkrét tevékenységek vonatkozásában pontosítja, illetve a nemzetközi szerződések és az Áfa tv. kapcsolatát illetően az áfa-szabályozást a más adótörvények vonatkozásában alkalmazott elvekhez és gyakorlathoz igazítja.

Részletes indokolás

A 17. §-hoz

A fiktív számlázás visszaszorítása érdekében a hatályos áfa-szabályozás szerint adófizetési kötelezettség keletkezik abban az esetben is, ha egyébként gazdasági eseményre (teljesítésre) ténylegesen nem kerül sor, de ennek ellenére számla kibocsátása mégis megtörténik. A törvény ezen szabályozást annyiban szigorítja, hogy a jelzett adófizetési kötelezettség alól a számlakibocsátóként feltüntetett adóalany a jövőben kizárólag csak akkor mentesülhet, ha az említett - teljesített jogügyletet nem tükröző - számláját érvényteleníti, vagy amennyiben nem ő volt a számlakibocsátó (csak a nevében valaki más állított ki nem valós gazdasági eseményről szóló számlát), akkor a számla címzettjét értesíti, hogy részéről teljesítés nem történt. Ezen új feltételekkel biztosítható, hogy a fiktív számlázás minél kevesebb „előnnyel” járjon: ha ugyanis a számlakibocsátóként feltüntetett adóalany az új feltételeket nem teljesíti, akkor a nem valós ügylet utáni fizetendő adó tőle lesz követelhető, amennyiben pedig teljesíti, akkor ő ugyan adófizetésre nem lesz kötelezett, azonban az általa érvénytelenített számla vagy megküldött értesítés birtokában már a számlabefogadó sem vonhatja le a fiktív számlákban feltüntetett előzetesen felszámított adót (vagy ha mégis levonta, akkor azt utólag - az érvénytelenített számla vagy a kapott értesítés alapján - korrigálnia szükséges, ellenkező esetben a levont adó nála pótlólag fizetendő adóként követelhető).

A 18. §-hoz

Főszabály szerint az import áfát a vámhatóság veti ki, azonban meghatározott feltételek mellett lehetőség van annak önadózással történő megfizetésére is az erre vonatkozó engedély alapján. Az önadózásra vonatkozó engedély kiadásának feltételei részben függenek attól, hogy az adóalany összes bevételéből az export, illetve a Közösségen belüli értékesítés milyen arányban részesedik, illetve az abszolút értékben milyen nagyságrendet képvisel, mely utóbbi érték a bevezetése óta eltelt három éve változatlan. Tekintettel a kivetéses adóztatás újbóli bevezetésével szerzett pozitív tapasztalatokra, valamint a forint azóta bekövetkezett értékvesztésére, a törvény a forintban meghatározott összeghatárokat valorizálja.

A 19. §-hoz

A gazdaság további „fehérítése”, az adózás elől eltitkolt bevételek láthatóbbá tétele érdekében a törvény előírja, hogy az adóalany köteles számlát kibocsátani, ha magánszemélytől vagy nem jogi személy szervezettől 900 000 forintot elérő vagy meghaladó előleget kap. A hivatkozott összeghatárt elérő, meghaladó előleget tehát akkor is számlával kell kísérni, ha a leendő vevő (szolgáltatást igénybe vevő) azt nem kéri.

A 20. §-hoz

A törvény a hatályos áfa-szabályozásnak a számlázási határidőre vonatkozó rendelkezéseit - részben szigorító, részben enyhítő jelleggel - módosítja. Lényege, hogy a jövőben a készpénz-fizetéses jogügyletek esetében a számla kibocsátásának a készpénzfizetés időpontjában haladéktalanul meg kell történnie (szigorítás), míg az adó áthárítására jogalapot teremtő ügyletekben (adóköteles ügyletek) továbbra is fennmarad a hatályos szabályozásnak megfelelő, a teljesítés időpontjától számított 15 napon belüli számlakibocsátási kötelezettség. Enyhítő szabály, hogy az adó áthárításával nem járó jogügyletek tekintetében (adó alóli mentes ügyletek [tárgyi mentesség alá esők, export, illetve Közösségen belüli adómentes ügyletek], az Áfa tv. hatályán kívül eső ügyletek, stb.) a számla kibocsátásának határidejére vonatkozóan az Áfa tv. a törvény szerint már nem fog konkrét időpontot tartalmazni, így ezen ügyletek esetében - a jelenlegi szabályozással ellentétben - a teljesítéstől számított 15. napot követően is kibocsátható az ügyletet tanúsító számla.

A 21. §-hoz

A törvény a számlázási határidőt érintő módosítást az Áfa tv.-nek a gyűjtőszámla kibocsátására előírt határidőt tartalmazó rendelkezésein is átvezeti.

A 22. §-hoz

Az előlegre vonatkozó - a 19. §-ban megfogalmazott - szabályokkal összhangban a törvény értelmében a 900 000 forint adóval növelt ellenértéket elérő, meghaladó termékértékesítésről, szolgáltatásnyújtásról kötelező számlát kibocsátani még akkor is, ha a magánszemély, nem adóalany jogi személy vevő (szolgáltatást igénybe vevő) azt nem kéri.

A 23. §-hoz

A törvény a számlázási határidőt érintő módosítást az Áfa tv.-nek a számlával egy tekintet alá eső okirat kibocsátására előírt határidőt tartalmazó rendelkezésein is átvezeti.

A 24. §-hoz

A törvényben az utazásszervezési szolgáltatás definíciója pontosításra kerül, hangsúlyozva, hogy a különös adózási mód az egészben vagy meghatározó részben turisztikai szolgáltatásnak minősülő szolgáltatásokra alkalmazható. Ezzel egyértelművé válik, hogy pl. önmagában a menetjegy értékesítés, vagy rendezvényszervezés nem tartozik a különös adózási mód alá. A törvény szűkíti az utas fogalmát, a törvény alkalmazásában utasnak csak az minősül, aki ténylegesen utazik. A módosítás hatályba lépését követően - megfelelő átmeneti rendelkezés mellett - nem lehet utas az, aki csupán megállapodást köt az utazási szolgáltatás igénybe vételéről, így nem alkalmazható a különös adózás utazásszervezők szolgáltatásainak egymás közötti értékesítése esetében sem.

A törvény értelmében az adóalany az adóhatósághoz történő bejelentést követő adó-megállapítási időszak kezdetétől az utanként meghatározandó árrés-számítás helyett választhatja azt is, hogy adóját az adómegállapítási időszakra - önálló pozíciószámonként - összevont árrés-tömeget képezve határozza meg. A hivatkozott módszer alkalmazhatósága érdekében a törvény meghatározza az önálló pozíciószám fogalmát.

A 25. §-hoz

A törvény tartalmazza az önálló pozíciószámra összesített árrés választhatóságának módját, valamint ebből az adózási módból az egyedi nyilvántartáson alapuló módszerre való visszatérés szabályait. A törvény a fizetendő adó alapjaként azt az árrés-tömeget határozza meg, amelyet az adott pozíciószámú utakhoz a konkrét adómegállapítási időszakban az utastól beszedett ellenérték - ideértve az előleget is - korrigált összesített adatából (kisebbítendő) és az utazásszervező által saját néven megrendelt - más adóalany által teljesített - szolgáltatások ellenértékének összesített adatából (kivonandó) kell képezni úgy, hogy az így meghatározott különbséget csökkenteni kell magával az adó összegével (az ún. „felülről számított” adóval). Az árrés-tömeg számításnál a kivonandó tag meghatározása az igazoltan felmerült kalkulált adatokon alapul függetlenül attól, hogy a külső szolgáltatók számlái a bevallás benyújtásáig megérkeztek-e vagy sem. A számítás eredményeként adódó különbözet nem lehet kisebb nullánál.

Az adóalanynak az egyes bevallások fizetendő adójának alapját képező árrés-tömeghez még egyszer vissza kell térnie, amikor az adott önálló pozíciószám megszűnik. A pozíciószám megszűnését kiválthatja az, ha az adóalany az önálló pozíciószámot lezárja, az adott pozíciószámon hat hónapot elérő időtartamban nem indít utat, áttér az egyedi nyilvántartáson alapuló módszerre, illetve ha adóalanyisága jogutód nélkül megszűnik. Az előbb említett esetekben az adott önálló pozíciószám fennállásának teljes időtartamára az adóalanynak újra meg kell határoznia a göngyölített adatokból számított árrés-tömeget, melyet össze kell hasonlítania az egyes adómegállapítási időszakokban már bevallott árrés-tömeggel, és ha a kettő különbözete abszolút értékben eléri vagy meghaladja a 10 000 forintot, úgy az adóalanynak a különbözetre jutó adót pótlólag fizetendő, vagy pótlólag levonható adóként kell kezelnie.

A fentiekben részletezett árrés-tömegen alapuló számítás az adóhatósággal való elszámolás eszköze, az utas felé kiállított számlában feltüntetett áfát utólag módosítani nem kell.

V. Fejezet

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

Általános indokolás

A jövedéki adó módosításai elsődlegesen az adózási adminisztráció csökkentését célozzák az elektronikus ügyintézés lehetőségének bővítésén, a jövedéki adatszolgáltatási, jelentési, bejelentési kötelezettségek egy jelentős körének elektronikus útra terelésén keresztül, megszüntetve a jelenlegi papíralapú, esetenként párhuzamos adatszolgáltatásokat. Az egyéb változások főként jogharmonizációs indíttatásúak, illetve az egyértelműbb jogalkalmazás miatt szükséges, a hatályos rendelkezéseket pontosító, kiegészítő módosításokat jelentenek.

Részletes indokolás

A 26. §-hoz

A repülésben felhasznált üzemanyag utáni adómentességi szabály egyértelműbb alkalmazásához célszerű a gazdasági célú légi közlekedés fogalmának beiktatása a törvénybe.

A törvény a biodízel fogalmát pontosítja a felhasznált alapanyagok vonatkozásában. A biodízel pedig nemcsak növényi olajból, hanem állati eredetűből is előállítható a vonatkozó uniós, illetve hazai szakmai jogszabályok szerint.

A törvény meghatározza a tiszta növényi olaj, mint jövedéki termék fogalmát, ami tágabb értelmű, mint a bioüzemanyagokról szóló külön jogszabályban [42/2005. (III. 10.) Korm. rendelet] definiált tiszta növényi olaj fogalom (beletartozik a tüzelésre, fűtésre előállított növényi olaj is, valamint műszaki paramétertől függetlenül minden üzemanyag célra gyártott).

A hitelintézetek tevékenységének megkezdéséről és folytatásáról szóló 2006/48/EK irányelvvel való összhang megteremtése, valamint a pénzügyi szolgáltatások szabadsága alapelvének való megfelelés érdekében módosítani kell a jövedéki biztosítékként elfogadható bankgarancia meghatározását. A törvény bármely uniós tagállam vagy az Európai Gazdasági Térségről szóló megállapodásban részes állam hitelintézete által nyújtott bankgaranciát is elfogadja jövedéki biztosítékként.

A 27. §-hoz

Az adóraktári előállítás követelményét - az uniós értelmezésnek megfelelően - az üzemanyag célra vagy tüzelésre, fűtésre, illetve az üzemanyagba, tüzelő-, fűtőanyagba való közvetlen bekeverésre előállított tiszta növényi olajnál is érvényesíteni kell. A törvény ennek megfelelően kiterjeszti az adóraktári előállítás követelményét a növényi olaj előállításának előbbiek szerinti eseteire.

A 28. §-hoz

A törvény az adóraktár engedélyesek számára a számítógépes adathordozón tárolt vevőnyilvántartásukból a vámhatóság kérésére teljesítendő adatszolgáltatásra egységesen, kötelező jelleggel az elektronikus utat írja elő (eddig ez csak választható mód volt).

A 29. §-hoz

Az adóraktár engedélyesek, a bejegyzett kereskedők, illetve adóképviselőik, valamint a csomagküldő kereskedők adóügyi képviselői az adókötelezettség megállapításához szükséges nyilvántartásaikat (termékmérleg-havizárás, szállítási nyilvántartás havi zárás összesítése) a vámhatósággal kiépített közvetlen elektronikus adatkapcsolati rendszeren (KEA rendszeren) keresztül és a párhuzamosan papír alapon is történő benyújtás helyett kizárólag elektronikus úton (Ügyfélkapun keresztül) nyújtják be.

A 30. §-hoz

A törvény valamennyi engedélytípusra kimondja az engedélyes személyében bekövetkezett jogutódlás esetén az engedélymódosítás szabályainak alkalmazását (eddig csak az adóraktári engedélynél volt szabályozva, s ott is csak a cégforma változására).

A 31. §-hoz

A bioüzemanyagok gyártásának fejlesztéséről és közlekedési célú alkalmazásuk ösztönzéséről elfogadott 2058/2006. (III. 27.) Korm. határozat szerint Magyarországnak 2010-re el kell érnie energiatartalom alapján az 5,75%-os részarányt. Ezt a célkitűzést hivatott támogatni az a hatályos rendelkezés, mely szerint, ha az üzemanyagban nincs legalább 4,4% biokomponens, akkor magasabb adót kell felszámítani. A bekeverés aránya azonban nem lehet több, mint a szabvány szerinti 5%. E fölé a bekeverési arány a bio részarány további növelése céljából a szabvány módosítása nélkül jelen pillanatban nem lehet menni, azonban a 4,4% megemelhető 4,8%-ra. (A bekeverési hibahatár miatt a pontosan 5% technikailag nem írható elő.) A 4,8%-os aránnyal az adókedvezmény literenként 0,40 Ft-tal növekszik (a jelenlegi kedvezményes 103,50 Ft/liter, illetve 85 Ft/liter adómérték marad, s ehhez képest lesz magasabb a bio nélküli adója, a benzinnél literenként 5,20 Ft-tal, a gázolajnál 4,30 Ft-tal).

A 32. §-hoz

A gazdasági tevékenységek új, európai uniós szintű statisztikai rendszerére a tagállamok által közvetlenül alkalmazandó uniós rendelet lépett hatályba, melynek következtében megszűnik a Szolgáltatások Jegyzéke (SZJ), így az SZJ számokra hivatkozással a továbbiakban nem lehet a tevékenységeket beazonosítani. A törvény ezért elhagyja az SZJ számokat, és a tevékenységeket azok körülírásával határozza meg, a vonatkozó szakmai jogszabályokra épülve.

A jogszerű állami támogatás feltételeinek való megfelelés érdekében szükséges a hajózási tevékenység során felhasznált gázolaj jövedéki adójának visszaigénylésére vonatkozó rendelkezés módosítása olyan módon, hogy az ne legyen diszkriminatív az Európai Unió más tagállamának hajólajstromába bejegyzett hajók vonatkozásában. A törvény a külföldi hajólajstromban bejegyzett hajókat a magyar jelű hajólajstromban bejegyzettekkel azonosan kezeli az adó-visszaigénylési jogosultság tekintetében.

A 33. §-hoz

A törvény pontosítja sűrítettgáz-töltő adóraktárban végezhető tevékenységek meghatározását. A földgáz mellett más gáz halmazállapotú, a közúti járművek üzemanyagaként felhasználásra kerülő gáztermék (pl. a biogáz) előállítása (sűrítése) is ilyen adóraktár-típusban lehetséges.

A törvény rendelkezik arról, hogy a tiszta növényi olaj bioüzemanyag adóraktári engedéllyel állítható elő.

A 34. §-hoz

A törvény szerint a zárjegyfelhasználók a zárjegyet kizárólag elektronikus úton rendelhetik meg a vámhatóságtól, továbbá az adatszolgáltatási kötelezettségük köre kibővül: a zárjegykészletükben bekövetkezett valamennyi, a zárjegyfelhelyezésen túli változásról is kötelesek a vámhatóságot folyamatosan tájékoztatni. Az adatszolgáltatás minden esetben kötelezően elektronikus úton (ügyfélkapun keresztül) teljesítendő.

Az előbbiek szerinti, a zárjegykészlet minden nemű változásáról adott folyamatos adatszolgáltatás révén egyrészt megszüntethetővé válik a zárjegyfelhasználóknál a külön zárjegynyilvántartás-vezetési kötelezettség (erről a törvény végrehajtási rendelete rendelkezik), másrészt az adóraktári zárjegyfelhasználóknál a zárjegyekkel való elszámolás és a ténylegesen meglévő zárjegykészletek ellenőrzése a jelenlegi negyedévenkénti gyakoriságról évi egyszerire csökkenthető, amelynek időpontjául - célszerűen - a jövedéki termékkészlet évenkénti készletfelvételének időpontját határozza meg a törvény.

A törvény pontosítja, hogy az elszámolás során a gyártás közben megsérült zárjegyek közül csak azok írhatók le, amelyeket a külön jogszabályban foglaltak szerint elszámolhatók, és amelyek egyértelműen beazonosíthatók. A 'vis major' miatt eltűnt, megrongálódott zárjegyek esetében pedig a zárjegy sorszámának az ismerete is szükséges az elszámolhatósághoz.

A 35. §-hoz

A törvény szerint a szőlőborról adandó évi kétszeri elszámolás az APEH hatáskörébe tartozó adók tekintetében elektronikus adóbevallásra kötelezett bortermelők (egyszerűsített adóraktárak) esetében kötelező jelleggel, az egyéb bortermelők esetében pedig választásuk alapján elektronikus úton (ügyfélkapun keresztül) benyújtható.

A 36. §-hoz

A referencia időszak jelenlegi, 8 hétben való meghatározása mellett - a hónap 1. napján hatályba lépő adóemelések esetén - a referencia időszak kezdete hónapjának első napjaira még nem vonatkozik az átvehető adójegyek korlátja. Így ez alatt a néhány nap alatt legálisan lehet még bespájzolni, miközben az ekkor átvett adójegyek utáni fizetési kötelezettség majd csak 2 hónap múlva lesz esedékes, ami nem jelent ebben az esetben a finanszírozás oldaláról sem korlátot a bespájzolással szemben. (Ha a referencia időszak kezdetének hónapját megelőző hónapban visznek el több adójegyet, azok értékét már a referencia időszak kezdete hónapját követő első hónapban meg kell fizetni, így ez önmagában is korlátozza a túlzott bespájzolást). Ezért a referencia időszakot is hónapban és nem hétben szükséges meghatározni annak érdekében, hogy a fizetési kötelezettség eltérő rendje ne hagyjon kiskaput a bespájzolás korlátozásának kijátszására. A törvény szerint a referencia időszak hossza az előbbiek alapján a jelenlegi 8 hétről 2 hónapra változik.

A korlátozás hatékonyságának növelése céljából továbbá a törvény szerint a referencia időszakban átvehető adójegyek száma is csökken a megelőző évre vonatkozó havi átlagos mennyiség 125%-áról 115%-ára.

Az adójegyek adóemelések előtti, régi adómértékű készletfelhalmozásában nemcsak a cigaretták, hanem a fogyasztási dohányok esetében is érdekeltek a gyártók, így az adójegy beszerzések adóemelés előtti korlátozására vonatkozó rendelkezéseknek a fogyasztási dohányokra történő kiterjesztése is indokolt.

A 37. §-hoz

A törvény szerint a jövedéki engedélyes kereskedők a számítógépes adathordozón tárolt vevőnyilvántartásukból a vámhatóság kérésére teljesített adatszolgáltatást kötelező jelleggel elektronikus úton (ügyfélkapun keresztül) kötelesek teljesíteni (eddig ez csak választható mód volt).

A 38. §-hoz

Az adózást elkerülő, illegális úton előállított jövedéki termékek forgalmazásának visszaszorítása, továbbá minőség- és fogyasztóvédelmi érdekek eredményesebb érvényre juttatása, a rossz minőségű, egészségügyi kockázatot jelentő, bizonytalan eredetű termékek forgalmazásának megakadályozása, valamint a számlázás nélküli forgalom csökkentése céljából indokolt - az illegális előállítással leginkább érintett termékekre korlátozva - az alkoholterméket forgalmazó vendéglátósok tekintetében a készletforgalom napi rögzítését előírni.

A 39. §-hoz

A módosítás jogtechnikai módosítást végez el.

A 40. §-hoz

A méltányosság gyakorlása nemcsak a jövedéki bírság mérséklését, hanem a jövedéki bírság kiszabásának mellőzését is jelentheti, ezért szükséges ez utóbbival kiegészíteni a rendelkezést.

A 41. §-hoz

Az adózás alól elvont termékek felhasználására, tárolására és szállítására használt eszközök lefoglalása a törvény szerint - az eljárás egyszerűsítése céljából - mellőzhetővé válik abban az esetben is, ha a jogsértés tárgyát képező termékek mennyisége ugyan a kereskedelmi mennyiséget meghaladja, de a jogsértés elbírálása - ennek keretében pedig a jövedéki bírság kiszabása és beszedése, valamint a termékek elkobzásának foganatosítása - gyorsított (helyszíni) eljárás keretében történik.

A 42. §-hoz

A törvény az elkobzott termékek vonatkozásában megteremti az adó kivethetőségének lehetőségét, amennyiben azt a jövedéki jogsértést elkövető személy maga kéri. A módosítás révén a jövedéki bűncselekmények esetében is alkalmazhatóvá válik a Btk. büntethetőség megszüntetésére vonatkozó rendelkezése.

A 43. §-hoz

A földgázellátásról szóló 2008. évi XL. törvény 144. § (6) bekezdése szerint megvalósuló szervezeti átalakítással érintett jövedéki tevékenységek folyamatosságának biztosítása érdekében a törvény ilyen esetben is lehetővé teszi, hogy a tevékenységet továbbfolytató új személy nevére szóló engedély kiadására - az átalakítás módjától függetlenül - a jogutódlásra megállapított szabályok kerüljenek alkalmazásra, azzal, hogy az új engedélyest a korábbi engedélyes jövedéki jogszabályokban meghatározott jogai és kötelezettségei tekintetében a korábbi engedélyes általános jogutódjának tekinti.

A 44. §-hoz

A törvény kiegészíti az adópolitikáért felelős miniszter felhatalmazását, mely szerint a zárjegykészlet egyéb változásaival kapcsolatos napi adatszolgáltatás tartalmáról is rendelkezhet.

A jövedéki adóbevallások, valamint a 2003. évi CXXVII. törvényben (a továbbiakban: Jöt.) előírt, a vámhatósághoz teljesítendő adatszolgáltatások, elszámolások, bejelentések, illetve a zárjegymegrendelések elektronikus úton történő benyújtásának módjára és technikai feltételeire vonatkozó rendeleti szintű részletes szabályozást célszerű egy PM rendeletbe foglalni, tekintettel az azonos szabályokra (jelenleg e szabályok - az adott ügytípusra nevesítetten, külön-külön - két PM rendeletben és egy PM-MeHVM együttes rendeletben is megjelennek. A törvény az adópolitikáért felelős miniszternek ad felhatalmazást az elektronikus benyújtás egy rendeletben való szabályozására.

VI. Fejezet

A regisztrációs adóról szóló 2003. évi CX. törvény módosítása

A 45. §-hoz, 202. §-hoz, 217. §-hoz és 244. §-hoz

A regisztrációs adókötelezettség teljesítése a gépjármű forgalomba helyezéséhez (belföldi nyilvántartásba vételéhez) kötődik, a forgalomba helyezés engedélyezésének egyik előfeltétele. A 2003. évi CX. törvény (a továbbiakban: Rega tv.) 7. §-a lehetővé teszi az adó tulajdonképpeni előzetes megfizetését azon - jellemzően - gépjármű-forgalmazó áfa alanyok számára is, amelyek a gépjárművet ténylegesen használatba vevők (akiknek a nevére a forgalomba helyezést kezdeményezik) részére értékesítenek. Külföldre történő értékesítés esetén azonban a regisztrációs adó előzetes megfizetése utólag indokolatlanná válik, ha a gépjárművet egyáltalán nem helyezik Magyarországon forgalomba. A módosítás az egységes jogértelmezés érdekében a Rega tv. 13. §-ában foglalt rendelkezéseket pontosítja oly módon, hogy a regisztrációs adó visszaigényelhetővé válik abban az esetben is, ha azt nem az adót ténylegesen megfizető személy, hanem a gépjárművet regisztrációs adóval terhelten megvásároló és azt - belföldi forgalomba helyezés nélkül - később külföldre értékesítő, illetve kiszállító személy kérelmezi a vámhatóságtól. Ezen túlmenően a rendelkezéseket a könnyebb érthetőség kedvéért újrastrukturálja.

Harmadik rész

A közösségi vámjog végrehajtásáról szóló és a vám és pénzügyőrségről szóló törvényeket érintő módosítások

VII. Fejezet

A közösségi vámjog végrehajtásáról szóló 2003. évi CXXVI. törvény módosítása

Általános indokolás

A vámjog területén mindenekelőtt szükséges a közösségi vámjog végrehajtásáról szóló 2003. évi CXXVI. törvény egyes fogalmainak (pl.: adóbiztosíték alóli mentesség kintlévőség fogalma, elévülés, vámút) pontosítása a gyakorlati alkalmazhatóság megkönnyítése érdekében. Emellett az ún. „mozaikos” jogalkotási technika alkalmazásával kerülnek átvezetésre a nemzeti joganyagban az Európai Mezőgazdasági Orientációs és Garanciaalap (EMOGA) elnevezésének és közösségi jogi szabályozásának módosulása miatti változások.

Végezetül pontosításra kerülnek az állam javára felajánlott, illetve a lefoglalt és/vagy elkobzott nem közösségi áruk vámjogi sorsa rendezésének, valamint ezen belül az értékesítésükből befolyt összegből a közterhek, valamint hatósági költségek levonásának szabályai.

Részletes indokolás

A 46. §-hoz

Szükséges a szabályozás pontosítása, mivel a hatályos szöveg úgy értelmezhető, mintha egyes esetekben (pl.: határvízi kikötőknél) nem lenne szükség a vámúttá váláshoz a vámútként  történő megnyitásra, ezen utak mintegy természetüknél fogva vámúttá válnának.

A törvényben meg kell továbbá határozni, hogy a Kormány rendelet formájában nyithat meg, illetve szüntethet meg vámutat. Emellett a jogalkalmazás megkönnyítése érdekében indokolt a vámutak listájának a vámhatóság honlapján tájékoztató formájában történő megjelenítése.

A 47. §-hoz

Indokolt annak szabályozása, hogy az állam javára felajánlott nem közösségi áruk értékesítése során az eljáró hatóság megfelelő módon érvényesíthesse az értékesítés során felmerült költségek levonását.

A 48. §-hoz

A megbízható vámadós státusznál rögzített vámtörvényi definíció szerint kintlévőség a magyar állami adóhatóságnál az előírt vagy a fizetési felszólításban meghatározott előíráson túl meg nem fizetett tartozás. A vámtörvényi értelmezés szerint önadózással történő teljesítés esetén tartozás áll be akkor, ha az adózó a jogszabályi kötelezettségeket (bevallás és megfizetés) határidőben nem teljesíti, annak ellenére is, ha az adózó önellenőrzéssel korrigál mielőtt az adóhatóság az adózás rendjéről szóló 2003. évi XCII. törvény (a továbbiakban: Art.) szerinti adótartozást adóellenőrzés során megállapítaná. Emiatt a gazdálkodó hiába rendezi önellenőrzéssel a tartozását, az áfa biztosíték alóli mentességi engedélyét elveszíti, annak ellenére, hogy az Art. szerint még minősített adózó maradhat.  Ez egyrészt méltánytalan, másrészt aránytalanul súlyos, a tapasztalatok szerint akár a működést is ellehetetlenítő hátrányt okoz. Tekintettel arra, hogy a tartozás önellenőrzéssel történő rendezése az áfa biztosítása alóli mentesség szempontjából kellően alátámasztja a cég megbízhatóságát, indokolt a túl szigorú szabályozás módosítása.

A mentesség nem terjed ki a vámhatóságnál nyilvántartott vámtartozásra, és a hatósági határozattal megállapított importáfára, mivel ezen 2003. évi CXXVI. törvény (a továbbiakban: Vtv.) hatálya alá tartozó fizetési kötelezettségeknél az Art. szerinti önellenőrzésre nem kerül sor.

A 49. §-hoz

Szükséges a § pontosítása annak érdekében, hogy összhangba kerüljön a feladatot ténylegesen ellátó, és a törvényben szereplő hatóság. A módosítás ezen túl kiterjeszti az értesítési kötelezettséget a központi vámletét számlán lévő összegre is az ügyfelek megfelelő tájékoztatása érdekében.

Az 50. §-hoz

Az elmúlt évi adócsomag az elévülést a csatlakozás előtti tételek rendezése kapcsán akként módosította, hogy az elévülés keletkeztető aktus nem a befizetés, hanem a túlfizetésről, tartozatlan fizetésről, vámbiztosíték-maradványról szóló hitelt érdemlő ügyféli tájékoztatás legyen. Ezt a korrekciót az elévülésre vonatkozó jelenlegi rendelkezést illetően is végre kell hajtani, hogy az elévülés a túlfizetés tekintetében most is csak a hitelt érdemlő tudomásszerzéstől kezdődjön.

Az 51. §-hoz

Az állam javára felajánlott nem közösségi áruk vámjogi sorsának rendezésével analóg törvény. A lefoglalás és a büntetőeljárás során lefoglalt dolgok kezelésének, nyilvántartásának, előzetes értékesítésének és megsemmisítésének szabályairól, valamint az elkobzás végrehajtásáról szóló 11/2003. (V. 8.) IM-BM-PM együttes rendelet 74. § (2) bekezdésében írtakra tekintettel - a jövedéki jogszabályokhoz hasonlóan - szabályozni kell a vámjogi sors rendezésével kapcsolatos részletszabályokat, illetve azt, hogy az elkobzott dolgok értékesítése - ideértve a lefoglalt és előzetesen értékesített dolgok ellenértékének elkobzását is - során az eljáró hatóság megfelelő módon levonhassa az értékesítés során felmerült költségeit.

Az 52. §-hoz

Jelen rendelkezés teremti meg a felhatalmazást a Kormánynak arra, hogy a vámutakat rendeletben nyissa, illetve szüntesse meg.

VIII. Fejezet

A Vám- és Pénzügyőrségről szóló 2004. évi XIX. törvény módosítása

Általános indokolás

A Vám- és Pénzügyőrség nyomozóhatósági tevékenységét érintően az előállított személyek őrzése, kísérése, valamint az őrizetbe vett, és fogva tartott személyeknek a fogva tartás helyére történő szállításakor az eljárás folyamatosságának biztosításán túl idő- és költségtakarékossági szempontok indokolják, hogy ezen feladatokat a vámhatóság lássa el. Emellett pontosításra kerülnek az előállítás foganatosítására vonatkozó szabályok annak érdekében, hogy a tetten ért, illetve az elkövetéssel megalapozottan gyanúsítható személyeket, illetve azokat, akinek az őrizetbe vételét rendelték el, ne csak a személyazonosság azonosítása, hanem a szükséges további intézkedés, vagy eljárási cselekmény végrehajtása érdekében is előállíthassák. Felhatalmazó rendelkezés beillesztésére kerül sor a kényszerítő eszközök rendszeresítésére, valamint az elfogott, előállított, őrizetbe vett és fogva tartott személyek őrzésének, kísérésének rendeleti szabályozására vonatkozóan.

Részletes indokolás

Az 53. §-hoz

A Vám- és Pénzügyőrség nyomozóhatósági tevékenysége során napi feladatként jelentkezik az előállított személyek őrzése, kísérése, valamint az őrizetbe vett, és fogva tartott személyeknek a fogva tartás helyére történő szállítása. A Vám- és Pénzügyőrség fogdával nem rendelkezik, és a rendőrség leterheltsége sem teszi lehetővé, hogy a testület által őrizetbe vett személyt a rendőrség szállítsa a fogdába. Ezért az eljárásjogi garanciákon túl idő és költségtakarékossági szempontok is indokolják a szervezeti törvénynek a fenti rendelkezéssel történő kiegészítését.

Az 54. §-hoz

A korábban hatályos törvényi rendelkezés alapján az előállítás foganatosítására csak akkor kerülhet sor, ha annak célja a személyazonosság, megállapítása. Abban az esetben tehát, ha az érintett személy személyazonossága tisztázott nincs mód arra, hogy pl. gyanúsítotti kihallgatás céljából előállítást alkalmazzon. A módosítás indoka, hogy a tetten ért, illetve az elkövetéssel megalapozottan gyanúsítható személyeket, illetve azokat, akinek az őrizetbe vételét rendelték el, ne csak a személyazonosság azonosítása, hanem a szükséges további intézkedés, vagy eljárási cselekmény végrehajtása érdekében is előállíthassák A módosítás tartalmazza a rendőrségről szóló 1994. évi XXXIV. törvényből átvett, az előállítás okáról szóló tájékoztatásra vonatkozó garanciális szabályokat is.

Az 55. §-hoz

A Vám- és Pénzügyőrség kényszerítő eszközeinek rendszeresítésére vonatkozó részletes eljárási szabályok megalkotására vonatkozó felhatalmazást szükséges megadni. A módosítás feljogosítja a Vám- és Pénzügyőrséget az elfogott, előállított, őrizetbe vett és fogva tartott személyek őrzésére, kísérésére. Az erre vonatkozó részletes eljárási szabályok megalkotására szükséges felhatalmazást is meg kell teremteni. Mindkét felhatalmazás a rendészeti miniszterrel történő egyetértésben való rendelalkotást tesz lehetővé.

Negyedik rész

A helyi adókat, aZ illetékeket, a gépjárműadót és a luxusadót érintő módosítások

IX. Fejezet

A helyi adókról szóló 1990. évi C. törvény módosítása

Általános indokolás

A törvény szerint a helyi adókról szóló 1990. évi C. törvény (a továbbiakban: Htv.) kisebb terjedelmű módosítása az adminisztrációs egyszerűsítést szolgálja, illetve a jogalkalmazás során felmerült fontosabb problémákra is megoldást nyújt.

Részletes indokolás

Az 56. §-hoz

A Htv. hatályos 3. §-ának (2) bekezdése feltételhez kötött adómentességet biztosít valamennyi helyi adó alól a jellemzően non-profit szervezetek számára. A feltétel lényege, hogy a szervezetet az adóévet megelőző évben jövedelme (nyeresége) után ne terhelje társasági adófizetési kötelezettség. A Htv. nem hivatkozik konkrétan a társasági adóról és az osztalékadóról szóló 1996. évi LXXXI. törvényre, ezért a feltétel akkor teljesül, ha az egyébként preferált szervezetnek (mely lehet külföldi bejegyzésű szervezet is) sem belföldön, sem külföldön nem merül fel jövedelme (nyeresége) után adófizetési kötelezettsége.

Az egyértelmű jogértelmezés érdekében a törvény expressis verbis kimondja, hogy a mentességre az a szervezet jogosult, akinek/amelynek egyetlen államban sem merül fel jövedelme (nyeresége) után adófizetési kötelezettsége.

A törvény egyben - kizárólag a helyi iparűzési adóban - feltételes mentessé teszi a non-profit gazdasági társaságok közül azokat, melyek közhasznú, illetve kiemelkedően közhasznú szervezetnek minősülnek.

Az 57. §-hoz

A hatályos Htv. értelmében műemléképület felújítása esetén az épület, illetve az épületen belül lévő épületrészek (adótárgyak) a felújításra vonatkozó építési engedély jogerőre emelkedését követő évtől 3 évig mentesek az építményadó alól, feltéve, hogy az épület felújítása a 3. év végére befejeződik. A hatályos szabályozás azonban nem rendelkezik arról, ha az építményadó-mentes épület, épületrész utáni építményadó alanya megváltozik (pl.: az épületet, épületrészt eladják, a tulajdonos elhalálozik vagy haszonélvezeti jogot alapítanak az adótárgyon). A törvény ezen eseteket szabályozza.

A törvény értelmében tehát ha az egyébként adómentes műemléképület utáni adó alanya megváltozik, akkor az új adóalanynak kell arról nyilatkozni, hogy igénybe akarja-e venni a mentességet. Ilyen értelmű nyilatkozattétel esetén azonban az új adóalanynak azt is vállalnia kell, hogy a korábbi adóalany terhére előírt adót és annak kamatait is megfizeti, ha a felújítás az előírt határidőig mégsem történik meg.

A törvény szerint, ha az új adóalany ilyen nyilatkozatot nem tesz, akkor az adóalany-változás napjáig (amely mindig a tulajdonos vagy a vagyoni értékű jog jogosítottja személyében bekövetkező változást követő év első napja) felmerült adót és annak kamatait a korábbi adóalanynak kell megfizetnie. Az adófizetést az adóhatóság - adóalany-változást követő év február 15-ig kiadott - határozata alapján kell teljesíteni.

A törvény azt az esetet is rendezi, amikor az adóalany-változást követően a korábbi adóalany megszűnt, illetve elhalálozott. Ezen esetekben az adóhatóságnak az adót azon jogutód terhére kell előírni, aki/amely az adótárgyat a korábbi adóalanytól megszerezte. Ha több ilyen jogutód van, akkor a jogutódok terhére az adót olyan arányban kell előírni, amilyen hányadban a jogutódok tulajdonosai az épületnek vagy épületrésznek.

Az 58. §-hoz

A hatályos Htv. értelmében az építményadó-kötelezettség (az épület, épületrész adótárgyi minőségének) kezdő időpontja az épületre, épületrészre kiadott használatbavételi engedély vagy fennmaradási engedély kiadását követő év első napja. Mindez azt jelenti egyfelől, hogy a hatósági engedélyeknek nem kell jogerősnek lenniük a joghatás kiváltásához, másfelől pedig, hogy az adókötelezettség a hatósági döntés (határozat) keltéhez kötődik.

Ha a használatbavételi engedély, fennmaradási engedély kiadására az év utolsó napjaiban kerül sor, akkor előfordul, hogy az adózó már csak a bevallás-benyújtásra nyitva álló határidőt (január 15.) követően értesül a hatóság döntéséről, így önhibáján kívül késedelembe esik. Az adóhatóság természetesen ez esetben nem szab ki mulasztási bírságot, hiszen ez különös méltánylást érdemlő körülmény, azonban a jogbiztonság érdekében indokolt, hogy elvi lehetőség se legyen a mulasztási bírság kiszabására.

Ezért a törvény kimondja, hogy az adókötelezettség a használatbavételi, illetve fennmaradási engedély jogerőre emelkedését követő év első napjától kezdődik.

Az 59. §-hoz

A Htv. iparűzési adóalapra vonatkozó hatályos rendelkezése értelmében, ha a vállalkozónak külföldön van telephelye és a telephely szerinti önkormányzat működtet valamely, vállalkozási tevékenységet terhelő, helyi önkormányzatot megillető adót, akkor a külföldi telephelyen elért adóalap-rész 90%-át levonhatja az egyébként számított adóalapból.

A vállalkozások verseny-helyzetének javítása érdekében a törvény a 90%-os korlátozást megszünteti, azaz a külföldi telephelyen elért teljes adóalap-rész levonható lesz a vállalkozó iparűzési adóalapjából. Ugyanakkor a közszolgáltató szervezetnek minősülő adóalany esetében nem teszi a mentesség feltételévé azt, hogy a külföldi telephelyen keletkezett adóalaprész után az adóalanynak külföldön önkormányzati adófizetési kötelezettsége álljon fenn.

A 60. §-hoz

A Htv. hatályos szabályai lehetővé teszik az iparűzési adóalap egyszerűsített megállapításának lehetőségét - az egyszerűsített vállalkozói adó alanya és a személyi jövedelemadóban átalányadózó vállalkozó magánszemély mellett - az adóévet megelőző évben 4 millió forint árbevételt meg nem haladó vállalkozások számára is. Ez nagyban csökkenti a mikro-vállalkozások adminisztrációs terheit, hiszen nincs szükség a nettó árbevétel-csökkentő tételek külön gyűjtésére, az adó alapja a nettó árbevételből kiindulva (annak 80%-ában) egyszerűen számítható.

A törvény - a bekövetkező értékváltozásra figyelemmel - az árbevételi határ 2001. óta változatlan nagyságát 4 millió forintról 8 millió forintra emeli.

A 61. §-hoz

A törvény a Htv. rendelkezéseit az adóhatóságok együttműködési kötelezettségével egészíti ki. Ennek lényege, hogy az iparűzési adóellenőrzést folytató önkormányzati adóhatóságnak a megállapításai főbb adatainak átadásával értesíteni kell egyfelől az állami adóhatóságot, másfelől a többi - az adózót iparűzési adóval adóztató - önkormányzati adóhatóságot. A törvény szerinti információcsere az ellenőrzési kapacitások jobb kihasználásával jár együtt, hiszen az adóhatóság az ellenőrzés során tett megállapításokat megosztja az esetlegesen ellenőrzést még meg nem kezdő adóhatósággal. Mindez azonban értelemszerűen nem váltja ki a másik adóhatóság ellenőrzési eljárását.

A 62. §-hoz

A törvény a Htv.-t. - az adóztatási feladatok szakszerű ellátása érdekében - azzal egészíti ki, hogy az önkormányzati adóhatóság hatáskörébe tartozó közterhek nyilvántartását segítő számítógépes programrendszert csak az adópolitikáért felelős miniszter jóváhagyásával lehet működtetni.

A 63. §-hoz

A törvény kiegészíti a hatályos Htv. rendelkezéseit azzal a felhatalmazó rendelkezéssel, amely lehetővé teszi az adópolitikáért felelős miniszter számára, hogy szabályozza az önkormányzati adóhatóság hatáskörébe tartozó közterhek nyilvántartását segítő programrendszerek engedélyezésének szabályait, valamint az engedélyezési eljárásért fizetendő igazgatási szolgáltatási díjat.

A 64. §-hoz

Az építményadó-kötelezettség keletkezésének időpontjára vonatkozó új szabályozással összefüggésben a törvény korrigálja a tulajdonos fogalmát az értelmező rendelkezések között. Ennek értelmében az újonnan létrehozott épület esetén - ha az épület, épületrész átruházása az épületre vonatkozó használatbavételi engedély jogerőre emelkedését megelőzően történt - a szerző felet csak a jogerőre emelkedést követően kell tulajdonosnak tekinteni.

A Htv. hatályos, (feltételesen helyi adómentes) közszolgáltató szervezetre vonatkozó definíciója szerint a vasúti pályát fenntartó szerv csak akkor minősül közszolgáltató szervezetnek, s így feltételesen mentesnek a helyi adó alól, ha nettó árbevétele legalább 75%-ban pályavasúti tevékenységből származik. A törvény értelmében a jogosultsági határ 75%-ról 55%-ra csökken, így enyhébb feltételt kell teljesítenie a vasúti pályafenntartónak ahhoz, hogy igénybe vegye a feltételes helyi adómentességet. A törvény a közszolgáltató szervezetek körébe emeli - a tevékenységére tekintettel - a Tartalékgazdálkodási Kht.-t és annak tevékenységét folytató nonprofit gazdasági társaságot.

Az új lakásépítés és értékesítés elősegítése érdekében indokolt, hogy a beruházó újlakás értékesítésből elért nettó árbevételéből le lehessen vonni azon vásárolt szolgáltatások ellenértékét is, amelyeket más jogcímen nem lehetséges. Ez éves szinten mintegy 4 Mrd Ft-tal csökkenti - elsősorban a főváros és a nagyobb városok - iparűzési adóbevételét.

X. Fejezet

Az illetékekről szóló 1990. évi XCIII. törvény módosításához

Általános indokolás

Az illetékekről szóló 1990. évi XCIII. törvény (a továbbiakban Itv.) módosítására elsősorban az örökösödési illeték szabályainak és mértékének módosítása, az adminisztrációs terhek csökkentése, illetve az adó(illeték) fizetés elkerülésének megakadályozása céljából kerül sor. Továbbá egyes szabályoknak a gyakorlatban való alkalmazása nehézséget okozott, melyre a törvény több ponton megoldást tartalmaz. Egyebekben pedig pontosító jellegű módosítások történnek.

Részletes indokolás

A 65. §-hoz

2008. január 1-jétől az Itv. tárgyi hatálya kiterjed a követelés ingyenesen történő megszerzése, átengedése, a tartozás ingyenesen történő átvállalása útján bekövetkező vagyonszerzésekre is. Az egyre gyakoribbá váló nemzetközi ügyletek miatt azonban - figyelemmel az általános jogértelmezési szabályok szerint alakuló helyes gyakorlatra is - a jogalkalmazás megkönnyítése érdekében szükségessé vált rögzíteni azt, hogy a törvényt mely esetekben kell alkalmazni.

A 66. §-hoz

A hatályos Itv. értelmében a közhasznú társaságok feltételes személyes illetékmentességet élveznek. A közhasznú társaságoknak azonban 2009. június 30-ig át kell alakulniuk nonprofit gazdasági társasággá, s ezzel megszűnik az eddig biztosított illetékmentességük is. A Tartalékgazdálkodási Kht. tevékenységének jellegére figyelemmel viszont indokolt a tevékenységét folytató nonprofit gazdasági társaság vonatkozásában is fenntartani a feltételes személyes illetékmentességet, biztosítva ezzel a feladatot ellátó szervezet változatlan illetékjogi megítélését.

A 67. §-hoz

A törvény az örökhagyó szülője, gyermeke (háztartásában eltartott szülő nélküli unokája), házastársa számára örökösönként 20 millió forintig illetékmentességet biztosít, melyet elsősorban az örökrészhez tartozó lakástulajdon, lakáshoz kapcsolódó vagyoni értékű jog vonatkozásában kell figyelembe venni. Amennyiben azonban az örökös által megszerzett lakástulajdon értéke a 20 millió forintot nem éri el, az őt megillető örökrészben található egyéb vagyontárgyak tekintetében is alkalmazható a 20 millió forintból fennmaradó összegig az illetékmentesség.

Az állampapírok iránti kereslet növelése érdekében öröklési illetékmentesség társul az állampapírok örökléséhez.

A törvény arra tekintettel módosítja az Itv. 16. §-ának (2) bekezdését, hogy előfordulhat olyan eset, hogy egy gazdálkodó szervezet lakóház építésére alkalmas telektulajdont örököl, vállalja, hogy 4 éven belül arra lakóházat épít, erre tekintettel feltételes illetékmentességben részesül, majd a lakóház felépítésére nyitva álló határidő lejárta előtt átalakul. A törvény a jogalkalmazás megkönnyítése érdekében - a gazdasági társaságokról szóló 2006. évi IV. törvény (a továbbiakban: Gt.) 70. § (1) bekezdésével is összhangban - rögzíti, hogy a jogelőd által vállalt kötelezettséget az ingatlant megszerző jogutódnak kell teljesítenie, méghozzá a jogelődnek biztosított határidővel. Természetesen nem csak a gazdasági társaságok, hanem egyéb gazdálkodó szervezetek (mint például a szövetkezet) átalakulására is vonatkozik az új szabályozás.

A 68. §-hoz

A törvény arra tekintettel módosítja az Itv. 17. §-ának (2) bekezdését, hogy előfordulhat olyan eset, hogy egy gazdálkodó szervezet lakóház építésére alkalmas telektulajdont szerez ingyenesen, vállalja, hogy 4 éven belül arra lakóházat épít, erre tekintettel feltételes illetékmentességben részesül, majd a lakóház felépítésére nyitva álló határidő lejárta előtt átalakul. A törvény a jogalkalmazás megkönnyítése érdekében - Gt. 70. § (1) bekezdésével is összhangban - rögzíti, hogy a jogelőd által vállalt kötelezettséget az ingatlant megszerző jogutódnak kell teljesítenie, méghozzá a jogelődnek biztosított határidővel. Természetesen nem csak a gazdasági társaságok, hanem egyéb gazdálkodó szervezetek (mint például a szövetkezet) átalakulására is vonatkozik az új szabályozás.

A 69. §-hoz

A hatályos Itv. az ingatlanforgalmazási célú vagyonszerzésekre az általánoshoz képest kedvezőbb - 2%-os - illetékmértéket állapít meg. Ezen illetékkedvezményt jelenleg a főtevékenysége szerint ingatlanforgalmazásra jogosult vállalkozó, ingatlanok pénzügyi lízingjét főtevékenységként folytató vállalkozó és ingatlanalap veheti igénybe akkor, ha az ingatlanforgalmazást a vállalkozó cégbizonyítvánnyal, az ingatlanalap ingatlanalap-kezelői tevékenységét a PSZÁF által kiadott engedéllyel, illetve az ingatlanok pénzügyi lízingjét folytató vállalkozó azt, hogy ingatlanok pénzügyi lízingjét főtevékenységként folytatja, a Magyar Lízingszövetségnek a nettó árbevétel-megoszlásról szóló igazolásával bizonyítja.

A szabályozás átalakításával a törvény szükségtelenné teszi a TEÁOR számok alkalmazását, egyúttal egységes feltételrendszert teremt az ingatlanforgalmazást és a lízingbeadást végző társaságok vonatkozásában. A törvényben foglalt új szabály a 2%-os illetékkulcs igénybevételét mind az ingatlan tulajdonjogának értékesítését végző vállalkozó, mind az ingatlanokat lízingbeadó cégek esetében nettó árbevételük meghatározott összetételéhez köti. Ingatlanok tulajdonjogának értékesítését, valamint ingatlanok pénzügyi lízingbe adását végző vállalkozó esetében az előírt követelmény, hogy előző adóévi nettó árbevételük legalább 50%-a ezen tevékenységekből kell, hogy származzon, illetve ingatlanok és gépjárművek pénzügyi lízingjét egyaránt végző vállalkozónak minősüljön. Ez utóbbi kategóriába az újonnan megállapított értelmező rendelkezések szerint azon lízingcégek tartoznak melyek előző adóévi nettó árbevétele legalább 75%-ban pénzügyi lízingből származott, azzal, hogy az ingatlanlízingből, illetve a gépjárműlízingből származó bevétel a teljes nettó árbevétel legalább 25-25%-át teszi ki.

A kedvezmény széles körű kiterjesztését jelenti az, hogy igénybevételéhez nem feltétel az, hogy a cég kizárólagos tevékenysége a pénzügyi lízingre irányuljon. Így a pénzügyi lízingtevékenység mellett egyéb, például kisebb részben hitelezési, vagy betétgyűjtési tevékenységet egyaránt folytató lízingcég is igénybe veheti az illetékkedvezményt.

Meghosszabbodik továbbá a kedvezmény igénybevételére vonatkozó nyilatkozattételi határidő, ugyanis a törvény mind a továbbértékesítési szándékról, mind a nettó árbevétel megoszlásáról szóló nyilatkozat megtételére a fizetési meghagyás jogerőre emelkedésig biztosít lehetőséget, szemben a hatályos szabályozással, mely szerint a továbbértékesítési szándékról a vagyonszerzés illetékkiszabásra történő bejelentésekor kell nyilatkozni.

A nettó árbevétel megoszlásáról szóló igazolás rendje változik, egyszerűsödik, ugyanis a kedvezmény igénybevételének ezen kritériumát - vagyis, hogy a vagyonszerző előző adóévi nettó árbevétele alapján az Itv. alkalmazásában ingatlanforgalmazónak vagy ingatlanok pénzügyi lízingjét, illetve ingatlanok és gépjárművek pénzügyi lízingjét egyaránt folytató vállalkozónak minősül -, a jövőben nem a vagyonszerzőnek kell igazolnia. Erről elegendő nyilatkoznia. Az adóhatóság hivatalból ellenőrizheti a nettó árbevétel megoszlást.

Ha a nyilatkozattételre a cég adóéve hatodik hónapja első napját -vagyis a beszámoló-készítés határidejét - megelőzően kerül sor, akkor a vagyonszerzőnek arról kell nyilatkoznia, hogy előre láthatóan meg fog felelni az Itv. által támasztott követelménynek.  Amennyiben a vállalás mégsem valósul meg, azt az adózó a beszámoló elkészítése után, az adóévet követő hatodik hónap 15. napjáig köteles jelezni az adóhatóság felé. Ebben az esetben a megfizetett és az egyébként fizetendő illeték különbözetét 50%-kal növelt összegben kell utólagosan megfizetni. Ugyanez - azaz a különbözeti illeték másfélszeresének előírása - érvényes arra az esetre is, ha a vagyonszerző június 15. napját követően nyilatkozik a vállalás meghiúsulásáról, azzal a különbséggel, hogy a nyilatkozat határidejének elmulasztása miatt az Art. szerinti mulasztási bírság is fizetendő. Ha azonban adóhatósági ellenőrzés keretében derül fény arra, hogy a nyilatkozatban vállaltak nem teljesültek, az előző esetektől eltérően a különbözeti illeték kétszeresét kell a vállalkozó terhére pótlólag előírni.

A törvény az ingatlanforgalmazók és a lízingcégek vonatkozásában is biztosítja a kedvezmény igénybevételét azoknak is, akik a vagyonszerzés évében kezdték meg e tevékenységüket. E vagyonszerzőknek arról kell nyilatkozniuk, hogy nettó árbevételük megoszlása az első adóévben várhatóan megfelel a vonatkozó törvényi feltételeknek. Ha azonban a vállalás mégsem teljesül, akkor ezt a kezdő adóévet követő 6. hónap 15. napjáig kell bejelenteni. E bejelentésre tekintettel az adóhatóság a kedvezményes kulccsal meghatározott és az egyébként fizetendő illeték különbözetének 50%-kal növelt összegét írja elő pótlólag. Abban az esetben, ha a feltételek teljesülésének hiányára adóhatósági ellenőrzés keretében derül fény, a különbözeti illeték kétszeres kell a mulasztó társaságnak megfizetnie.

A hatályos Itv. értelmében az ingatlanalapnak az illetékkedvezmény igénybevételéhez ingatlanalap-kezelői jogosultságát a PSZÁF által kiadott engedéllyel kell igazolnia. Az adminisztrációs terhek egyszerűsítése jegyében a törvény a jövőben eltekint az igazolás külön benyújtásától, a kedvezmény igénybevételénél az kerül rögzítésre, hogy a kedvezményt a PSZÁF engedélyével működő ingatlanalap veheti igénybe.

A továbbértékesítés megtörténtét - a törvény értelmében - az adóhatóság továbbra is hivatalból ellenőrzi. Az ingatlan akkor tekinthető értékesítettnek/lízingbe adottnak, ha az ingatlan-nyilvántartásban forgalmazók esetén a tulajdonjog-változás, lízingcégek esetén pedig a tulajdonjog fenntartással történő vétel ténye feljegyzésre került. Ha ezeket a továbbértékesítésre nyitva álló határidő leteltekor csak széljegy jelzi, akkor ez igazolásként azzal a feltétellel fogadható el, ha a jog vagy tény bejegyzése, illetve feljegyzése utóbb megtörténik.

Változatlan a szabályozás azon része is, mely szerint, ha a cég az általa megszerzett ingatlant megosztja, és nem mindegyiket értékesíti tovább a törvényi határidőn belül, akkor a kedvezmény csak azokra az ingatlanokra vonatkozik, melyek kapcsán a vállalt feltétel - vagyis a két éven belül történő továbbértékesítés - teljesült, a határidőn belül tovább nem értékesített ingatlanok után pedig az illetékkülönbözet arányos részének kétszeresét pótilletékként  kell megfizetni.

Az ingatlanforgalmazási tevékenységet végző vállalkozók és a lízingcégek esetében (hasonlóan a telek kapcsán igénybe vehető mentességi szabálynál) beiktatásra kerül az - az egyébként a Gt. 70. § (1) bekezdéséből levezethető - szabály, mely világosan rögzíti, hogy jogutódlás esetén a jogutód csak akkor mentesül a különbözeti illeték kétszeresének megfizetése alól, ha az eredetileg nyitva álló határidőn belül az ingatlant értékesíti.

A 70. §-hoz

A hatályos szabályozás szerint minden esetben, amikor egy ügylet során - akár jelképes - ellenérték kerül átadásra, az alacsonyabb illetékmérték alá eső visszterhes vagyonátruházási illetékkötelezettség keletkezik. Ez sok esetben visszaélésre adhat okot, hiszen a felek szándéka ezen esetekben jellemzően nem adásvételre, hanem ajándékozásra irányul. Az ilyen ügyletek esetén a polgári bíróságok gyakorlata ún. felén túli sérelemnek tekinti a forgalmi érték 50%-át (egyes esetekben 60-80%-át) el nem érő vételár és a forgalmi érték ezen része közötti különbözetet, amennyiben a feleket az ajándékozás szándéka nem vezette. Az ilyen feltűnően értékaránytalan ügyleteket a sérelmet szenvedett fél a bíróság előtt megtámadhatja.

A törvény a bírói gyakorlat során kimunkált értékarányokat figyelembe véve rögzíti, hogy a vételár és a forgalmi érték 50%-a közötti összeg után ajándékozási illetékmértéket kell alkalmazni. A forgalmi érték fennmaradó részére pedig a visszterhes vagyonátruházási illeték mértékeit kell alkalmazni, figyelmen kívül hagyva az ajándékozási illetékmérték alá eső illetékalap-részt. Ez természetesen nem változtat azon, hogy a vagyonszerzés továbbra is a visszterhes vagyonátruházási illeték hatálya alá tartozik. Így a mértéken túli egyéb kérdésekben - például mentességek, kedvezmények stb. - a visszterhes vagyonátruházási illeték szabályai alkalmazandóak.

A 71. §-hoz

A törvény - a jogalkalmazás megkönnyítése érdekében - a gépjárművek megszerzésére vonatkozó jogszabályhelyet formailag átalakítja, közérthetőbbé, megfogalmazását részletesebbé, pontosabbá teszi.

A hatályos Itv. értelmében a gépjárműhöz kapcsolódó vagyoni értékű jog után fizetendő illetéket a jogosult életkora alapján, illetve a vagyoni értékű jog fennállásának időtartalmára tekintettel kell megállapítani. A törvényben foglaltak szerint a vagyoni értékű jogok megszerzésére vonatkozó általános szabályozástól eltérően, nem a jogosult életkora alapján kell az illeték mértékét meghatározni, hiszen a gépjárművek élettartamára, értékállóságára tekintettel egyébként sem valószínű az ilyen jogok holtig tartó fennállása. A gépjárművekre vonatkozó vagyoni értékű jog megszerzése esetén ezért a törvény a tulajdonjog megszerzéséhez kapcsoló illeték 25%-át rendeli fizetni.

A kétszeres illetékfizetést zárja ki a törvény azon rendelkezése, mely a tulajdonjog megszerzésével egyidejűleg történő vagyoni értékű jog-alapítás esetén a vagyoni értékű jog megszerzéséért fizetendő illeték összegével csökkenti a tulajdonjog szerzőjét terhelő illetéket.

A 72. §-hoz

A hatályos szabályozás szerint illetékmentesen szerezheti meg gépjármű, illetve pótkocsi tulajdonjogát a statisztikai jelzőszám szerint főtevékenységként gépjármű-forgalmazást végző vállalkozó, továbbá az a kizárólag pénzügyi lízingtevékenységet végző vállalkozó melynek árbevétele legalább 50%-ban gépjárművek pénzügyi lízingjéből származik, továbbá a gépjárművek és ingatlanok pénzügyi lízingjét főtevékenységként végző vállalkozó.

A törvény az Itv. 26. §-a (1) bekezdésének l) pontjának módosításával, illetve az ehhez kapcsolódó részletszabályoknak az Itv. 26. § (10) bekezdésében történő újraszabályozásával szükségtelenné teszi a TEÁOR számok alkalmazását, egyúttal egységes feltételrendszert teremt az gépjármű-forgalmazást és a lízingbeadást végző társaságok vonatkozásában. A törvényben foglalt új szabály az illetékmentesség igénybevételét minden vállalkozó esetében a nettó árbevétel meghatározott összetételéhez köti. A gépjárművek értékesítését, valamint  pénzügyi lízingbe adását végző vállalkozó esetében követelmény, hogy előző adóévi nettó árbevételük legalább 50%-a ezen tevékenységekből kell, hogy származzon, illetve ingatlanok  és gépjárművek pénzügyi lízingjét egyaránt végző vállalkozónak minősüljön. Ez utóbbi kategóriába az újonnan megállapított értelmező rendelkezések szerint azon lízingcégek tartoznak, melynek előző adóévi nettó árbevétele legalább 75%-ban gépjárművek, illetve ingatlanok pénzügyi lízingjéből származott, azzal, hogy az ingatlanlízingből, illetve a gépjárműlízingből származó bevétel a teljes nettó árbevétel legalább 25-25%-át teszi ki.

A kedvezmény széles körű kiterjesztését jelenti az, hogy igénybevételéhez nem feltétel az, hogy a cég kizárólagos tevékenysége a pénzügyi lízingre irányuljon. Így a pénzügyi lízingtevékenység mellett egyéb, például kisebb részben hitelezési, vagy betétgyűjtési tevékenységet egyaránt folytató lízingcég is igénybe veheti az illetékkedvezményt.

A nettó árbevétel megoszlásáról szóló igazolás rendje változik, egyszerűsödik, ugyanis a kedvezmény igénybevételének ezen kritériumát - vagyis, hogy a vagyonszerző előző évi nettó árbevétele alapján az Itv. alkalmazásában gépjármű-forgalmazónak vagy gépjárművek pénzügyi lízingjét, illetve ingatlanok és gépjárművek pénzügyi lízingjét egyaránt folytató vállalkozónak minősül -, a jövőben nem a vagyonszerzőnek kell igazolnia. Erről elegendő nyilatkoznia.

Ha a nyilatkozattételre a cég adóévének hatodik hónapja első napját - vagyis a beszámoló-készítés határidejét - megelőzően kerül sor, akkor a vagyonszerzőnek arról kell nyilatkoznia, hogy előre láthatóan meg fog felelni az Itv. által támasztott követelménynek.  Amennyiben a vállalás mégsem valósul meg, azt az adózó a beszámoló elkészítése után, az adóévet követő hatodik hónap 15. napjáig köteles jelezni az adóhatóság felé. Ebben az esetben a nyilatkozat alapján meg nem fizetett illeték 50%-kal növelt összegben kell utólagosan megfizetni. Ugyanez - azaz a meg nem fizetett illeték másfélszeresének előírása - érvényes arra az esetre is, ha a vagyonszerző az adóév hatodik hónapjának 15. napját követően nyilatkozik a vállalás meghiúsulásáról, azzal a különbséggel, hogy a nyilatkozat határidejének elmulasztása miatt az Art. szerinti mulasztási bírság is fizetendő. Ha azonban adóhatósági ellenőrzés keretében derül fény arra, hogy a nyilatkozatban vállaltak nem teljesültek, az előző esetektől eltérően a különbözeti illeték kétszeresét kell a vállalkozó terhére pótlólag előírni.

A törvény a forgalmazók és a lízingcégek vonatkozásában is biztosítja a kedvezmény igénybevételét azoknak is, akik a vagyonszerzés évében kezdték meg e tevékenységüket. E vagyonszerzőknek arról kell nyilatkozniuk, hogy árbevételük megoszlása az első adóévben várhatóan megfelel a vonatkozó törvényi feltételeknek. Ha azonban a vállalás mégsem teljesül, akkor ezt a kezdő adóévet követő 6. hónap 15. napjáig kell bejelenteni. E bejelentésre tekintettel az adóhatóság a kedvezményes kulccsal meghatározott és az egyébként fizetendő illeték különbözetének 50%-kal növelt összegét írja elő pótlólag. Abban az esetben, ha a feltételek teljesülésének hiányára adóhatósági ellenőrzés keretében derül fény, a különbözeti illeték kétszeresét kell a mulasztó társaságnak megfizetnie.

Ezzel egyidejűleg a módosítás eredményeképpen a lízingcégek szélesebb köre tudja igénybe venni a mentességet, ugyanis a pénzügyi lízingtevékenység kizárólagos folytatásának feltétele megszűnik, helyette csakis a nettó árbevétel megfelelő összetételét (legalább 75% pénzügyi lízingből, illetve a teljes árbevétel legalább 50%-a gépjárművek pénzügyi lízingjéből származzon) kívánja meg a szabályozás az illetékmentesség igénybevételéhez.

Emellett a visszaélések megakadályozása érdekében a törvény korrigálja és új elemekkel egészíti ki az Itv. 26. §-a (1) bekezdésének q) pontja szerinti, üzletág-átadásra vonatkozó illetékmentesség konjunktív feltételrendszerét. Új feltételként kerül rögzítésre egyrészt az, hogy az átruházott eszközökben - melyek értékébe nem számítható be a pénzeszköz és a pénzkövetelés sem - az ingatlanok értékének aránya nem haladhatja meg az 50%-ot, másrészt pedig, hogy az átruházó cégnek legalább kettő, két teljes adóévben működő üzletággal kell rendelkeznie. Utóbbi feltétel előírásával megakadályozható ugyanis, hogy üzletág-átadás keretében illetékmentesen kerüljön sor az egyetlen üzletággal működő cég tulajdonképpeni kivásárlására.

A törvény arra tekintettel módosítja az Itv. 26. §-ának (2) bekezdését, hogy előfordulhat olyan eset, hogy egy gazdálkodó szervezet lakóház építésére alkalmas telektulajdont vásárol, vállalja, hogy 4 éven belül arra lakóházat épít, erre tekintettel feltételes illetékmentességben részesül, majd a lakóház felépítésére nyitva álló határidő lejárta előtt átalakul. A törvény a jogalkalmazás megkönnyítése érdekében - a Gt. 70. § (1) bekezdésével is összhangban - rögzíti, hogy a jogelőd által vállalt kötelezettséget az ingatlant megszerző jogutódnak kell teljesítenie, méghozzá a jogelődnek biztosított határidővel. Természetesen nem csak a gazdasági társaságok, hanem egyéb gazdálkodó szervezetek (mint például a szövetkezet) átalakulására is vonatkozik az új szabályozás.

A 73. §-hoz

A törvény illetékmentességet biztosít az őstermelői igazolvány cseréjére, ha arra azért kerül sor, mert az igazolványban szereplő, utca-, helységnév, illetve házszám állami vagy önkormányzati döntés alapján megváltozik, vagy a vállalkozó lakóhelyeként megjelölt település más megye illetékességi területéhez kerül. E rendelkezés összhangban van a vállalkozói igazolványra, illetve üzlet-működési engedélyre vonatkozó, cégjegyzékre, lakcímet igazoló hatósági igazolványra és forgalmi engedélyre vonatkozó szabályozással.

A 74. §-hoz

A törvény összehangolja az igazgatási szolgáltatási díj megfizetésre vonatkozó keretszabályokat a Magyar Nemzeti Bankról szóló 2001. évi LVIII. törvényben alkalmazott megnevezésekkel.

A 75. §-hoz

A hatályos Itv. értelmében a 10 000 forintot meghaladó államigazgatási eljárási illeték kiszabás alapján készpénzzel, vagy - ha erre lehetőség van - az állami adóhatóságnál bankkártyával is megfizethető.

A törvény lehetőséget biztosít arra, hogy az állami adóhatóság állapítsa meg és szabja ki az államigazgatási eljárási illetéket. A törvény - a készpénzhasználat visszaszorítása érdekében - megszünteti az így kiszabott illeték készpénzben, házipénztárba történő megfizetésének lehetőségét. Ehelyett készpénz-átutalási megbízáson (csekken), vagy bankszámlák közötti átutalással fizethető meg az illeték, illetve amennyiben annak technikai feltételei fennállnak, akkor az állami adóhatóságnál bankkártyával.

A 76. §-hoz

A hatályos Itv. értelmében a 10 000 forintot meghaladó bírósági eljárási illeték kiszabás alapján készpénzzel, vagy - ha erre lehetőség van - az állami adóhatóságnál bankkártyával is megfizethető.

A törvény lehetőséget biztosít arra, hogy az állami adóhatóság állapítsa meg és szabja ki a bírósági eljárási illetéket. A törvény - a készpénzhasználat visszaszorítása érdekében - megszünteti az így kiszabott illeték készpénzben, házipénztárba történő megfizetésének lehetőségét. Ehelyett készpénz-átutalási megbízáson (csekken), vagy bankszámlák közötti átutalással fizethető meg az illeték, illetve amennyiben annak technikai feltételei fennállnak, akkor az állami adóhatóságnál bankkártyával.

A 77. §-hoz

A törvény az Itv. 74/A. §-ának újonnan megállapított (5) bekezdésében azt rögzíti, hogy a 10 000 forintot meghaladó államigazgatási és bírósági eljárási illetékkiszabás alapján történő megfizetése esetén az eljáró hatóságnak nem kell ellenőriznie a megfizetés megtörténtét, elegendő, ha a kérelmező, illetve a peres fél olyan eredeti iratot nyújt be, melyen az adóhatóság igazolja az illetékkiszabásra történő bemutatás megtörténtét. Ezáltal gyorsulhat az illetékköteles eljárások kezdeményezése.

A 78. §-hoz

A hatályos szabályozás szerint gépjármű, pótkocsi tulajdonjogának, illetve gépjárműre vonatkozó vagyoni értékű jogok megszerzése esetén az illetéket - a változás közúti közlekedési nyilvántartáson való átvezetésének feltételeként - az okmányirodánál kell megfizetni. A törvény szerinti, 2009. január 1-jén hatályba lépő módosítás pontosító jellegű.

A törvény 2009. július 1-jétől kötelezővé teszi az okmányirodák számára a bankkártyás illetékfizetés technikai feltételeinek megteremtését.

A 79. §-hoz

A hatályos Itv. nem rendezi azt az esetet, amikor a lakóház építésére alkalmas telektulajdon vonatkozásában vállalt beépítésre nyitva álló 4 éves határidőn belül - például 2 év múlva - a vagyonszerző jelzi, hogy a beépítést nem tudja teljesíteni.

A gyakorlat ezidáig ugyan egységes volt, és ilyen esetekben a vagyonszerző terhére nem a 4 év, hanem a vállalás meghiúsulásáról tett bejelentés, illetve az ezt követő illetékfizetés időpontjáig kiszámolt késedelmi pótlékkal növelt összeget szabták ki, ugyanakkor a szabályozás egyértelművé tétele miatt a törvény módosítja az Itv. vonatkozó jogszabályhelyét. Egyértelművé teszi továbbá a törvény azt is, hogy minden esetben a vagyonszerző, illetve annak jogutódja köteles a kiszabott, de megfizetés tekintetében felfüggesztett illeték késedelmi pótlékkal növelt összegének megfizetésére - ami az Itv. logikai rendszeréből eddig is következett.

A 80. §-hoz

A hatályos Itv. a követelés forgalmi értékét csak a pénzre szóló követelés vonatkozásában rögzíti.

A törvény pontosítja a követelés forgalmi értékének definícióját egyértelművé téve, hogy bármilyen vagyontárgy kiadására vonatkozó követelés esetén a vagyontárgy forgalmi értékét kell a követelés forgalmi értékének tekinteni. Rögzíti továbbá a szolgáltatás nyújtására vonatkozó követelés forgalmi értékét, mely a törvény szerint megegyezik a szolgáltatás  független felek közötti ügylet estén irányadó, pénzben kifejezhető értékével.

A fenti tartalmi módosítások mellett a törvény jogszabály-szerkesztési szempontok fokozottabb érvényre jutása érdekében átszerkeszti, tagolja az Itv. 102. §-a (1) bekezdésének e) pontját.

Továbbá a törvény akként rögzíti a gépjármű-forgalmazó definícióját, az Itv. 102. §-a (1) bekezdésének k) pontjában, gépjármű-forgalmazónak az a gépjármű, pótkocsi tulajdonjogának értékesítésével foglalkozó vállalkozó minősül, amelynél előző évi nettó árbevételének legalább 50%-a gépjármű értékesítéséből származott.

A törvény értelmében az Itv. alkalmazásában nettó árbevételen a Htv.-ben meghatározott nettó árbevételt kell érteni.

A hatályos szabályozás szerinti „gépjárműlízinget főtevékenységként folytató vállalkozó” definíciónak a kizárólag pénzügyi lízingtevékenységet folytató vállalkozó felel meg, amelynél a Magyar Lízingszövetség igazolja, hogy a vagyonszerzést megelőző évben az éves nettó árbevételének legalább 50%-a gépjárműlízingből származott. A gépjármű lízinget végzőkre vonatkozó illetékmentesség szabályainak változásával összhangban a törvény az Itv. 102. §-a (1) bekezdésének o) pontja módosításával „gépjármű pénzügyi lízinget folytató vállalkozó” címen újraszabályozza ezt a fogalmat, rögzítve, hogy gépjármű pénzügyi lízinget folytató vállalkozónak az minősül, akinek előző adóévi nettó árbevétele legalább 75%-ban pénzügyi lízingtevékenységből származott úgy, hogy nettó árbevételének legalább 50%-a gépjárművek pénzügyi lízingjéből származott.

A törvény az ingatlan- és gépjármű pénzügyi lízinget egyaránt folytató vállalkozók definícióját úgy változatja meg, hogy megszünteti a pénzügyi lízingtevékenység kizárólagosságára vonatkozó követelményt, rögzítve, hogy ilyen vállalkozónak az minősül, akinek nettó árbevétele legalább 75%-a kifejezetten pénzügyi lízingtevékenységből származik, úgy, hogy egyidejűleg a nettó árbevétele 25%-a ingatlan és legalább 25%-a gépjármű pénzügyi lízingtevékenységből ered.

A 81. §-hoz

A törvény illetékmentessé teszi a vállalkozói igazolvány cseréjét, illetve a működési engedély módosítását, ha arra helység-, utcanév, házszám állami vagy önkormányzati döntésen alapuló megváltozása, illetve település más megye illetékességi területéhez történő csatolása miatt kerül sor. Ez a módosítás összhangban van az őstermelői igazolvány, a lakcímet igazoló hatósági igazolvány valamint a forgalmi engedély hasonló okból történő módosításának, cseréjének illeték-szabályozásával.

XI. Fejezet

A gépjárműadóról szóló 1991. évi LXXXII. törvény módosításához

Általános indokolás

A gépjárműadóról szóló 1991. évi LXXXII. törvény (a továbbiakban: Gjt.) törvény szerinti módosítása a belföldi gépjárművek adójára kis terjedelmű változtatást irányoz elő. Egyfelől az adóalanyiság szabályozási körét pontosítja, másfelől pedig a helyi és helyközi menetrendszerinti tömegközlekedést lebonyolító autóbuszok mentességi szabályát a megváltozott közlekedési jogszabályokra figyelemmel korrigálja.

A törvény kiegészíti a Gjt.-t egy új adóval, a cégautóadóval.

Részletes indokolás

A 82. §-hoz

A hatályos Gjt. 1. §-ának (1) bekezdése rendelkezik a Gjt. keretein belül fizetendő közterhekről. A törvény a Gjt. tárgykörét kiegészíti a cégautóadóval.

A 83. §-hoz

A hatályos Gjt. szerint, ha a tulajdonváltozással érintett felek közül a régi tulajdonos még a tulajdonos-változás évében teljesíti bejelentési kötelezettségét az okmányirodához, akkor a következő évtől már nem alanya az elidegenített gépjármű utáni adónak, akkor sem, ha a járműnyilvántartás még mindig őt tünteti fel tulajdonosként.

A régi tulajdonos adójogi védelmét tartalmazó hivatkozott mai „éves” szabályt indokolt kiegészíteni „havi” szabályozással olyan esetekre, amikor a forgalomból kivont járművet értékesítik, majd újra fogalomba helyezik, de még a régi tulajdonos nevére. A törvény szerint, ha a tulajdon-átruházás tárgya forgalomból kivont gépjármű és az átruházó régi tulajdonos a változást 15 napon belül bejelenti az okmányirodához, akkor a gépjármű forgalomba való visszahelyezését követő hónap első napjától  nem őt, hanem a tőle tulajdonjogot szerző személyt kell az adó alanyának tekintetni akkor is, ha a régi tulajdonos nevére helyezi vissza a forgalomba a járművet a nyilvántartó hatóság.

A 84. §-hoz

A hatályos Gjt. értelmében a helyi és helyközi menetrendszerinti tömegközlekedést lebonyolító autóbuszok mentesek az adó alól. A mentességi feltételnek az ún. fehér rendszámmal ellátott autóbuszok felelnek meg. Az ún. sárga rendszámtáblás autóbuszokkal ugyanakkor az üzemeltető bérszállítást is végezhet, azaz ezen gépjárművek esetén a mentesség feltétele nem teljesül.

2008. július 1-jétől a közúti közlekedési szabályok úgy változtak meg, hogy a bérszállítás már fehér rendszámos járművel is végezhető, ezért a mai tárgyi mentességi szabály nehezen alkalmazható, illetve az adóhatóság számára rendkívül körülményesen ellenőrizhető.

A mentességi szabály egyértelműsége és könnyebb alkalmazhatósága érdekében a törvény a tárgyi mentességet alanyi mentességgé konvertálja. E szerint az autóbuszt üzemeltető adóalanyt illeti meg mentesség, feltéve, hogy a tevékenységéből származó nettó árbevételének legalább 75%-a helyi és helyközi menetrendszerinti közúti tömegközlekedésből származott a tárgyévet megelőző évben. Erről az adóalanynak nyilatkozatot kell tennie.

A 85. §-hoz

Érvényes lakcímmel nem rendelkező adóalanyok esetében a hatályos szabályok szerint nehézséget okoz az eljárni jogosult adóhatóság beazonosítása. A törvény ezt a jogalkalmazási nehézséget oldja fel azáltal, hogy rögzíti, ilyen esetekben az adózó utolsó érvényes lakcíme szerint illetékes önkormányzati adóhatóság jár el.

A 86. §-hoz

A hatályos Gjt. a törvény értelmében egy új résszel, a cégautóadóval egészül ki. A cégautóadó a jelenlegi Szja tv.-ben szabályozott cégautóadót új elvi alapokon újítja meg. Ennek megfelelően szélesebb adóbázison nyugvó, alacsonyabb terhelést biztosító közteherré válik.

A törvény szerinti cégautóadó - mint vagyoni típusú adó - abból a posztulátumból eredeztethető, hogy egyfelől a személygépkocsi vagyoni értéket képvisel, másfelől a nem kizárólag magánhasználatú - különösen a nem magánszemély tulajdonában álló - személygépkocsi azon túlmenően, hogy a kizárólag magánhasználatú személygépkocsikhoz képest fokozottabban igénybe veszi a közpénzből fenntartott közúthálózatot, jövedelemszerzési célt is szolgál.

Az átalakult cégautóadó tehát a törvény értelmében a vagyoni típusú adó jellegzetességeit ölti magára. Ez jut érvényre abban, hogy az adótárgyi kör teljes körűen felöleli a nem magánszemély tulajdonában lévő személygépkocsikat, továbbá - az esetleges visszaélések és az „adóoptimalizálás” elkerülése érdekében - a magánszemélyek azon személygépkocsiját, amellyel kapcsolatban költséget számoltak el, ide nem értve a kizárólag elektromos hajtómotorral ellátott személygépkocsit.

Nem tartozik azonban a törvény értelmében az adó tárgyi hatálya alá a magánszemély azon személygépkocsija, mely után az Szja tv. 7. §-a (1) bekezdésének r) pontja vagy 25. §-a (4) bekezdésének b) pontja alapján számoltak el költséget, továbbá az a magánszemély által pénzügyi lízingbe vett személygépkocsi sem, mely után költséget nem számoltak el.

A törvény szerint az adó alanya - a vagyoni típusú adókhoz hasonlóan - főszabály szerint a személygépkocsi hatósági nyilvántartás (a magyarországi bejegyzésű járművekről vezetett járműnyilvántartás) szerinti tulajdonosa, pénzügyi lízingbe vett személygépkocsi esetén a lízingbe vevő. Ha a magyar járművekről vezetett járműnyilvántartásban nem szerepel a személygépkocsi (külföldi rendszámú személygépkocsi), de azután belföldön költséget számolt el a használója, akkor az adó alanya a személygépkocsi használója.

A törvény kimerítően szabályozza az adókötelezettség keletkezésére és megszűnésére vonatkozó szabályokat, figyelemmel arra, hogy az adót csak azokra a hónapokra kell megfizetni, amelyben a törvény szerinti adókötelezettség fennáll.

Az adókötelezettség a nem magánszemély tulajdonában álló, a hatósági nyilvántartásban szereplő személygépkocsi után a tulajdonszerzést követő hónap első napjával kezdődik, s a tulajdonos tulajdonából való kikerülés hónapjának utolsó napjáig tart.

A magánszemély tulajdonos adókötelezettsége - főszabály szerint - azon hónap első napjáról kezdődik, melyet megelőző hónapban a személygépkocsi után költséget számolt el.

Ha a magánszemély tulajdonában álló személygépkocsi után nem a tulajdonos számol el költséget, hanem a gépjárművet ellenérték fejében nem magánszemélynek adja használatba, akkor a jármű átengedését követő hónap első napjától áll fenn az adókötelezettség.

Ha a magánszemély személygépkocsijával kapcsolatban nem a tulajdonos számol el költséget, akkor erről a használó a tulajdonost írásban 8 napon belül értesíteni köteles. Ebben az esetben az adókötelezettség annak a hónapnak az első napjával keletkezik, melyet megelőző hónapban a költséget a használó elszámolta. Ha a használó értesítési kötelezettségét elmulasztotta, akkor az adó megfizetésének kötelezettsége őt, és nem a gépkocsi tulajdonosát terheli.

A törvény - az egyértelműség érdekében - külön megadja a magánszemély költségelszámoló esetén a költség elszámolásának napját.

A törvény az adó mértékét a személygépkocsi hajtómotorjának hengerűrtartalma alapján differenciált, havi tételes összegben állapítja meg.

Az új cégautóadó - átvéve a korábbi szabályozás egyes mentességeit - különös méltánylást érdemlő helyzetben mentességet biztosít például a megkülönböztető jelzést használó személygépkocsikra vagy a háziorvosi ellátáshoz szükséges személygépkocsira.

A törvény a kétszeres adóztatás kizárása érdekében lehetővé teszi az adóalany által megfizetett gépjárműadó levonását a cégautóadóból, méghozzá negyedéven belül azon hónapokban, amikor a cégautó adó és a gépjárműadó utáni kötelezettség egyaránt fenn állt.

Az adót önadózással kell teljesíteni az állami adóhatósághoz, azaz negyedévente - a negyedévet követő év 20-áig - az adót bevallani, s megfizetni. Az adót csak azokra a hónapokra kell megfizetni, amelyekben a tulajdonost (használót) adókötelezettség terhelte.

XII. Fejezet

A luxusadóról szóló 2005. évi CXXI. törvény módosításához

Általános indokolás

A törvény a luxusadóról szóló 2005. évi CXXI. törvény (a továbbiakban: Luxusadó tv.) mindösszesen két rendelkezését módosítja, összefüggésben a helyi építmény-adókötelezettségre vonatkozó szabályokkal.

Részletes indokolás

A 87. §-hoz

A hatályos Luxusadó tv. értelmében az adókötelezettség (az épület, épületrész adótárgyi minőségének) kezdő időpontja az épületre, épületrészre kiadott használatbavételi engedély vagy fennmaradási engedély kiadását követő év első napja. Mindez azt jelenti egyfelől, hogy a hatósági engedélyeknek nem kell jogerősnek lenniük, másfelől pedig, hogy az adókötelezettség a hatósági döntés (határozat) keltéhez kötődik.

Ha a használatbavételi engedély, fennmaradási engedély kiadására az év utolsó napjaiban kerül sor, akkor előfordul, hogy az adózó már csak a bevallás-benyújtásra nyitva álló határidőt (január 15.) követően értesül a hatóság döntéséről, így hibáján kívül késedelembe esik. Az adóhatóság természetesen ez esetben nem szab ki mulasztási bírságot, hiszen ez különös méltánylást érdemlő körülmény, azonban a jogbiztonság érdekében indokolt, hogy elvi lehetőség se legyen a mulasztási bírság kiszabására.

Ezért a törvény kimondja, hogy az adókötelezettség a használatbavételi, illetve fennmaradási engedély jogerőre emelkedését követő év első napjától kezdődik.

A 88. §-hoz

A luxusadó-kötelezettség keletkezésének időpontjára vonatkozó új szabályozással összefüggésben a törvény korrigálja a tulajdonos fogalmát. Ennek értelmében az újonnan létrehozott épület esetén - ha az épület, épületrész átruházása az épületre vonatkozó használatbavételi engedély jogerőre emelkedését megelőzően történt - a szerző felet csak a jogerőre emelkedést követően kell tulajdonosnak tekinteni.

Ötödik rész

XIII. Fejezet

Az adózás rendjéről szóló 2003. évi XCII. törvény módosítása

Általános indokolás

Az Art. módosítása egyrészt tovább bővíti az adóhatóság eszköztárát a feketegazdaság elleni küzdelem terén, illetőleg új szankciók megállapításával, továbbá a korábbi szankciók szigorításával ösztönzi az adózókat az önkéntes jogkövetésre. Ezzel összefüggésben tovább szigorodnak az ellenőrzési és a mulasztási bírság szabályok. Bővül az adószám felfüggesztésének esetköre, a nyugtaadási kötelezettség teljesítésének elmulasztásáért a nyugta kiállítására kötelezett személy közvetlen vezetője is bírságolhatóvá válik, illetőleg a vállalkozások között a készpénzzel teljesítés meghatározott összeghatáron felül szankcionálhatóvá válik.

Az adminisztrációs terhek enyhítése valamint az adókötelezettségek teljesítésének megkönnyítése érdekében a „nullás” bevallás benyújtását az adózó nyilatkozata váltja ki, az adóhatósági adómegállapítást felváltja az egyszerűsített adóbevallás lehetőségének bevezetése, 100 000 Ft-ot meg nem haladó fizetési kötelezettség vonatkozásában megteremtődne a nyilatkozattal választható pótlékmentes részletfizetés intézménye.

Részletes indokolás

A 89. §-hoz

A törvény az állandó meghatalmazás körében pontosító, egyszerűsítő rendelkezést tartalmaz, mely szerint az állandó meghatalmazást az adózón kívül a meghatalmazott képviselő is bejelentheti az adóhatósághoz. Az adózó érdekeinek védelmében a törvény a képviselői bejelentés esetére előírja, hogy az adóhatóság a meghatalmazót a bejelentésről köteles írásban értesíteni. A törvény az Art. 7. § (5) bekezdésének utolsó mondatában az eseti és állandó meghatalmazásra kiterjedően egyértelművé teszi, hogy a képviseleti jog időbeli hatálya - a képviseleti jog keletkezése és megszűnése esetén is - a bejelentés időpontjától (napjától) függ.

A 90. §-hoz

A bankszámlanyitási kötelezettség elmulasztásának szankcióját az Art. hatályos rendelkezései rögzítik, a jogszabályban előírt bankszámlanyitási kötelezettséget ugyanakkor a törvény nem nevesíti külön adókötelezettségként. E hiányosság orvoslása érdekében az Art.-ben nevesített adókötelezettségek köre a jogszabályban előírt bankszámlanyitási kötelezettségre történő utalással bővül. Hasonló megfontolásból egészül ki az adókötelezettségek köre a bankszámláról történő kifizetési kötelezettségre utalással.

A 91. §-hoz

Az Egészségbiztosítási Alap kezeléséért felelős szerv (OEP) foglalkoztatókhoz (munkáltatókhoz, kifizetőkhöz) rendelten tartja nyilván a biztosított magánszemélyeket. Jogutódlás esetén a jogelőd személyében bekövetkezett változás szükségessé teszi a jogelőd által az átalakulásig foglalkoztatott biztosítottak jogviszonyának egészségbiztosítási nyilvántartásban történő lezárását, egyidejűleg az átalakulás napjával a jogutód foglalkoztatónál keletkezett biztosítási jogviszony bejelentését. A törvény jogutódlás esetére egyértelműen szabályozza, hogy a jogutódlással érintett, a Tbj. 5. § (1) bekezdése a)-c), f)-g) pontjai és (2) bekezdése szerinti biztosított magánszemélyek tekintetében a jogutód kötelessége - a jogelőd adatait is feltüntetve - a bejelentési kötelezettség teljesítése, mely a jogutódlásból származó kötelmekkel összhangban van. Ez az eljárás az OEP számára lehetővé teszi a nála nyitva álló - korábban a jogelőd által bejelentett biztosítási - jogviszony beazonosítását és lezárását, a jogutódnál fennálló biztosítási jogviszony egészségbiztosítási nyilvántartásba történő rögzítését.

A 92. §-hoz

A törvény a magyarországi jogi személy, jogi személyiséggel nem rendelkező egyéb szervezet „hazai munkáltatóhoz” nem önálló tevékenység végzésére kirendelt külföldi illetőségű magánszemély hazai adókötelezettségei teljesítése, illetve a teljesítés adóhatósági ellenőrzése érdekében előírja a „hazai munkáltató” részére a munkavégzés befejezésének, illetve ha az adat a munkavégzéssel kapcsolatban rendelkezésre áll, az ország területe elhagyásának - e tények bekövetkezése előtt 30 nappal történő - előzetes bejelentését. Ha a munkavégzés befejezésének időpontja ebben a határidőben pl. a munkavégzésre irányuló jogviszony azonnali hatályú megszüntetése miatt nem áll rendelkezésre, a bejelentést a munkavégzés befejezése napját követő napon kell megtenni a főszabálytól eltérő határidőtől való eltérés okának megjelölésével.

A 93. §-hoz

A nem biztosított és egészségügyi szolgáltatásra a Tbj. 16. § (1) bekezdése, valamint 13. §-a szerint sem jogosult belföldi személy egészségügyi szolgáltatási járulékot a biztosítási kötelezettséggel járó jogviszony első napjáig köteles fizetni. A törvény egyszerűsíti az egészségügyi szolgáltatási járulékfizetési kötelezettség megszűnése esetén alkalmazandó eljárást, mivel biztosítási jogviszony létesítése esetén az egészségügyi szolgáltatási járulékkötelezettség megszűnését a magánszemélynek nem kell bejelentenie az adóhatósághoz. A foglalkoztató által bejelentett új biztosítási jogviszony alapján az adóhatóság hivatalból állapítja meg a magánszemély egészségügyi szolgáltatási járulékkötelezettsége megszűnését, melyről a magánszemélyt értesíti, és az OEP részére adatszolgáltatást teljesít.

A Tbj. 44/B. és 44/C. §-ai rendelkezéseinek megfelelően az egészségbiztosítási szerv az általa vezetett (BSZJ) nyilvántartásban biztosítottként vagy egyéb jogcímen egészségügyi szolgáltatásra jogosultként nem szereplő magánszemélyek adatait átadja az állami adóhatóságnak. Az Art. törvény szerinti új rendelkezései az állami adóhatóság kapcsolódó eljárását szabályozzák, melyek lényege, hogy az adóhatóság a saját nyilvántartásaiban szereplő adatok, természetes azonosítók segítségével megvizsgálja, hogy a konkrét magánszemély után történik-e járulékfizetés. Amennyiben erre vonatkozó adat az adóhatóság nyilvántartásai alapján nem állapítható meg, határidő tűzésével felszólítja a magánszemélyt, hogy hitelt érdemlő módon bizonyítsa egészségügyi szolgáltatásra jogosultságát. Ha a magánszemély (vagy képviselője) határidőn belül nem tesz eleget bizonyítási kötelezettségének, az adóhatóság a Tbj. 39. § (2) bekezdése alapján az egészségügyi szolgáltatási járulékfizetési kötelezettséget határozattal előírja.

A törvény tartalmazza továbbá az adóhatóság által az egészségbiztosítási szerv részére teljesítendő adatszolgáltatási kötelezettségére vonatkozó határidőket, és az adatszolgáltatás módját is.

A 94. §-hoz

A paragrafus pontosítja az illetékfizetési kötelezettség keletkezésekor az illeték megfizetésére kötelezett személy által - az ingatlanügyi hatóságon keresztül - az állami adóhatóság felé teljesítendő adatok körét.

A 95. §-hoz

A törvény a nem magánszemély adózókat érintően, az Art. 24. § (6) bekezdésének mintájára rendelkezik az adóazonosító számnak nem minősülő technikai azonosító szám megállapításáról és törléséről. A technikai azonosító szám az adóköteles tevékenységet nem végző, így bejelentkezésre és adószám igénylésére nem kötelezett, az egyablakos rendszeren kívüli, nem magánszemély adózók adóhatósági azonosítására és nyilvántartására szolgál, ha törvény az adózó adóhatósági nyilvántartását szükségesé teszi (pl. külföldön bejegyzett társaság vagy hazai alapítvány, egyesület adóköteles tevékenységet nem végez, de az állami adóhatóság adók módjára behajtandó köztartozás miatt végrehajtási eljárást folytat az adózó ellen megkeresésre). Mivel a rendelkezés ugyanazt az adózói kört érinti, amely adóköteles tevékenység folytatása esetén visszamenőleges (azaz a bejelentkezést megelőzően megkezdett tevékenység kezdőnapjától hatályos) adószám igénylésre jogosult, a törvény egyértelművé teszi, hogy a technikai azonosító szám a visszamenőleges bejelentkezésnek nem akadálya, ilyenkor az adóhatóság a technikai azonosító számot visszamenőlegesen, az adószám kiadásának napjával törli a nyilvántartásából.

A 96. §-hoz

A törvény a feketegazdaság elleni hatékonyabb fellépés érdekében az adószám-felfüggesztés két leggyakrabban előforduló tényállását módosítja. Az irat-kézbesítéssel kapcsolatos tényállás esetén a rendelkezés tárgyi hatálya körében a hivatalos irat helyett az ennél tágabb jelentéstartományú hivatalos iratként kézbesített adóhatósági irat szerepel. A kézbesítés sikertelenségének fogalma körében a törvény egyrészt a gyakorlati tapasztalatoknak megfelelően módosítja az ismeretlen címzett esetkörét, másrészt az Art. 124. § (2) bekezdését módosító rendelkezéssel összhangban bővíti a tényállást azzal az esettel, ha a küldemény a levélszekrény hiánya miatt nem volt kézbesíthető. A székhely fiktivitásával kapcsolatos tényállás módosítása kétirányú: egyrészt az egységes jogértelmezés érdekében kifejezetten kimondja, hogy a tényállás alkalmazásában székhelynek minősül a székhely szolgáltatás útján az adózó székhelyéül szolgáló hely is, másrészt a rendelkezés tárgyi hatályát bővíti azzal, hogy a cég székhelyétől eltérő központi ügyintézés helyének fiktivitása is megalapozza az adószám felfüggesztését.

A törvény az adószám-felfüggesztés tényállásainak körét kiegészíti a 60 napos üzletlezárás, tevékenység-felfüggesztés intézkedés mellett határozott időtartamra alkalmazható adószám-felfüggesztés esetével, valamint a 2006-tól beiktatásra váró esetkörrel: a bevallási vagy adófizetési kötelezettség huzamos idejű (egy éves) elmulasztása miatt alkalmazható adószám-felfüggesztés tényállásával. A két új tényállásra irányadó,  általános eljárásrendtől eltérő szabályokat a 24/A. § új (11)-(12) bekezdései tartalmazzák.

A törvény a két új tényállásara tekintettel bővíti a hirdetmény adattartalmát a következőkkel: a határozat jogalapjánál a két új tényállást is meg kell jelölni, a határozott időtartamú felfüggesztésénél a határozott időtartamra utalni kell, a felfüggesztés hivatalból történő megszüntetésénél pedig jelezni kell a hirdetményben, hogy a döntés ellen nincs helye fellebbezésnek.

A 60 napos üzletlezárás, tevékenység-felfüggesztés intézkedés mellett alkalmazható határozott időtartamú adószám-felfüggesztés esetén az adószám-felfüggesztés a határozott időtartam lejártával megszűnik. Ennek megfelelően ebben az esetben nincs szükség felfüggesztés megszüntetése iránti kérelemre, illetve a megszüntetésről nem kell külön határozatot hozni. Mivel a felfüggesztés eljárásjogi és anyagi jogi következményei egyaránt a felfüggesztés elrendeléséhez/megszüntetéséhez kapcsolódnak, a törvény az Art.-re, Ctv.-re és az Áfa tv.-re, valamint minden egyéb jogszabályra kiterjedő hatállyal kimondja, hogy a felfüggesztés megszüntetése alatt a határozott időtartamú felfüggesztés esetén a felfüggesztés határozott időtartamának elteltét kell érteni (lásd: az Art. esetén a visszaigénylési jog korlátozását, a felfüggesztett adószámú adózók közzétételét, az Áfa tv. esetén pedig a levonási jog felfüggesztését követően a levonási jog gyakorlását). A törvény egyértelműsíti, hogy határozott időtartamú felfüggesztés nem vezethet az adószám szankciós törlésére, illetve azt is kimondja, hogy az adószám felfüggesztését elrendelő határozatot a speciális közlési szabályok miatt az üzletlezárást, tevékenység felfüggesztést elrendelő döntéssel egyidejűleg, de önálló döntésben kell meghozni.

A bevallási, adófizetési kötelezettség elmulasztása miatti felfüggesztés határozatlan időtartamú, a mulasztás pótlásának igazolásáig tart. Ez alól kivételt jelent az az eset, ha pl. az elmulasztott bevallást az adózó az ellenőrzés megkezdése miatt már nem pótolhatja, de a felfüggesztésnek adófizetési kötelezettség elmulasztása miatt nem lenne helye. Erre az esetkörre a törvény kimondja, hogy a felfüggesztést az ellenőrzés, hatósági eljárás jogerős befejezésével az állami adóhatóságnak hivatalból kell megszüntetnie. Mivel ez a megszüntetés kifejezetten az adózó érdekét szolgálja, a felfüggesztés hátrányos jogkövetkezményeinek mielőbbi megszüntetése érdekében e döntés ellen nincs helye fellebbezésnek. A törvény egyértelművé teszi, hogy a bírság, pótlék, költség fizetési kötelezettség elmulasztása az adószám felfüggesztését nem eredményezheti és az adófizetési kötelezettség miatti felfüggesztés esetén a bírság, pótlék, költség tartozás meg nem fizetése a tőketartozás teljesítése esetén a felfüggesztés megszüntetésének nem lehet akadálya. A jogalkalmazás számára a törvény azt is kimondja, hogy az adószám felfüggesztését csak az adófizetési kötelezettség teljesítése esetén lehet megszüntetni, a fizetési könnyítés engedélyezése tehát nem jelent jogalapot a felfüggesztés megszüntetésére.

A 97. §-hoz

A magánszemélyek adójának megállapításával kapcsolatos szabályok a korábbi években többször változtak. 2004-től vezette be a törvény az adatszolgáltatás alapján történő adóhatósági adómegállapítás intézményét, 2007. január 1-jétől, enyhítve a munkáltatókat terhelő adómegállapítási kötelezettségen a törvény egy választási lehetőséget vezetett be: a munkáltató továbbra is kötelezően közreműködött a magánszemélyek adómegállapítása során, de a közreműködés formáját már maga választhatta meg. Ez azt jelentette, hogy a munkáltató eldönthette megállapítja-e a magánszemély adóját vagy az adatszolgáltatás alapján történő adóhatósági adómegállapítás választásában vesz részt. E mellett természetesen a magánszemélyeknek megvolt az a lehetőségük is, hogy az adójukat önállóan állapítsák meg, azaz bevallást nyújtsanak be az adóhatósághoz.

Az új szabályok szerinti módosítással csökkennek a munkáltatókat terhelő adminisztrációs terhek, ugyanis megszűnik a kötelező közreműködés a magánszemély adójának megállapításában. A munkáltató szabadon dönthet, hogy vállalja-e a munkáltatói adómegállapítást. Amennyiben nem vállalja az adómegállapítást, a munkáltatót nem terheli más adómegállapítási mód vonatkozásában közvetlen közreműködési kötelezettség. A törvény azonban arra kötelezi a munkáltatót, hogy ha nem vállalja az adómegállapítást, köteles tájékoztatni a magánszemély az új, egyszerűsített bevallás választásának lehetőségéről.

A szabályozás egyebekben nem hoz újat, a korábban hatályos rendelkezések alapján kell eljárnia a munkáltatónak: a magánszemély az adóévet követő év január 31-éig nyilatkozhat a munkáltatójának arról, hogy kéri a munkáltatói adómegállapítást. Amennyiben a munkáltató vállalja az adó megállapítását, a nyilatkozat a jogkövetkezmények szempontjából a magánszemély bevallásának minősül. A nyilatkozat, valamint az adóévet követő év március 20-áig átadott igazolások alapján a munkáltató az adót az adóévet követő év május 20-áig állapítja meg, és az adóévet követő év június 10-éig továbbítja az adóhatóság felé.

A 98-99. §-hoz

Az adatszolgáltatáson alapuló adóhatósági adómegállapítás (a továbbiakban: adóhatósági adómegállapítás) jelenlegi formájában nem váltotta be a hozzá fűzött reményeket. Az adóhatósági adómegállapítás bevezetésének célja az volt, hogy a munkáltatókat tehermentesítve az adóhatóság nyújtson segítséget a magánszemélyek számára az adójuk megállapításához. Az adóhatósági adómegállapítás választása esetén a magánszemélynek e választását be kellett jelentenie az adóhatósághoz, illetve nyilatkoznia kellett minden olyan adatról, amely az adóhatóság számára nem állt rendelkezésre, de amelyek elengedhetetlenek az adó megállapításához. A nyilatkozat meglehetősen bonyolult tartalma sok magánszemély számára nem jelentett könnyítést, és kitöltéséhez ugyanúgy segítséget kellett volna igénybe vennie, mint az adóbevallás kitöltéséhez. E mellett a törvény egy rendkívül részletes eljárási rendet alakított ki, ami szintén nem tette vonzóvá ezt az adómegállapítási módot.

A havi adó- és járulékbevallás bevezetésének köszönhetően azonban az adóhatóság már olyan, magánszemélyekre lebontott, illetőleg rendszerezett adatokkal rendelkezik, amelyek lehetővé teszik az adómegállapításban való adóhatósági közreműködés korszerűsítését, illetőleg az eljárás jelentős egyszerűsítését. A módosítással az adóhatósági adómegállapítás szabályai hatályon kívül kerülnek, és az egyszerűsített bevallásra vonatkozó szabályozással egy teljesen új adómegállapítási lehetőség kerül a törvénybe. A szabályozási technika azonban változatlan marad: az Art., mint eljárási törvény, ezen új adómegállapítási forma eljárási szabályait tartalmazza, az anyagi jogi vonatkozású rendelkezések az Szja tv.-be kerülnek.

Az új szabályok - igazodva a munkáltatói adómegállapítás, illetőleg a személyi jövedelemadó-bevallás törvényi határidejéhez - az adóévet követő év február 15-éig teszik lehetővé a magánszemély számára, hogy az egyszerűsített bevallás kitöltését kérje az adóhatóságtól. E választás gyakorolhatósága érdekében az adóhatóság az adóévet követő év január 31-éig kipostázza a személyi jövedelemadó bevallásához szükséges bevallási csomagokat (ezt csökkentett tartalommal azok az adózók is megkapják, akik elektronikus úton küldik be a bevallásukat), amelyek tartalmazni fogják a nyilatkozat megtételéhez szükséges nyomtatványt, illetve egy tájékoztatót a nyilatkozat kitöltéséhez szükséges tudnivalókról (hogyan kell kitölteni, milyen beküldési módok között lehet választani, stb.). Az adózó e választását akár papíron, akár elektronikus úton is bejelentheti az adóhatósághoz, és ezzel egyidejűleg nyilatkozik a nyomtatványban előre meghatározott kérdésekre, amelyek olyan adatokra, körülményekre kérdeznek rá, amiről az adóhatóságnak nincsenek információi (pl. családi kedvezmény megosztása).

Az adóhatóság a nyilatkozatokat feldolgozza, és a saját adatbázisában nyilvántartott adatok alapján megállapítja az adóalapot, az adót, a visszatérítendő adót - ideértve a járulékfizetési kötelezettség felső határát meghaladóan levont nyugdíjjárulékot -, illetőleg a befizetendő adót, és az ezeket tartalmazó egyszerűsített adóbevallást április 30. napjáig postai vagy elektronikus úton (attól függően, hogy az adózó mely közlési formát választotta korábban) megküldi az adózónak. A bevallás mellékleteként az adóhatóság közli a bevallás alapjául szolgáló adatokat is (a havi adó és járulék bevallásra, valamint adatszolgáltatásra kötelezettek bevallása, illetve adatszolgáltatása alapján rendelkezésére álló adatokat), hogy az adózó anélkül, hogy a bevallás kitöltésének helyességét ellenőrizné a birtokában lévő igazolásokkal össze tudja hasonlítani azokat az adatokat, amikből az adóhatóság számolt.

Az adózó a bevallás kézhezvételét követően vagy elfogadja az adóhatóság által kitöltött bevallást, vagy a bevallás adatait javíthatja. A bevallást (javítva vagy javítás nélkül) aláírva május 20. napjáig kell visszaküldenie. Ha nem került sor az adózó általi javításra az adófizetési kötelezettségét is május 20-áig kell teljesítenie, az adóhatóságnak a visszatérítendő adót a bevallás beérkezésétől számított 30 napon belül kell kiutalnia. Ha az adózó javította a bevallás vagy az adatközlés adatait, az adóhatóság a javítás alapján átszámítja az adóalapot, az adót, a visszatérítendő adót, és a befizetendő adót, és erről, valamint a befizetendő vagy visszatérítendő adó összegéről június 20. napjáig értesítést küld az adózónak. Ebben az esetben az adózónak az adófizetési kötelezettségét az adóhatóság értesítésének kézhezvételétől számított 30 napon belül kell teljesítenie, az adóhatóságnak pedig a visszatérítendő adót az értesítés kézhezvételétől számított 30 napon belül kell kiutalnia.

Az egyszerűsített bevallás, ha az adózó visszaküldte az adóhatóság részére, az adózó által benyújtott bevallásnak minősül, így az általános szabályokat kell alkalmazni az ellenőrzés, önellenőrzés, és az esetleges további javítás szükségessége esetén.

A 100-101. §-hoz

A hatályos Art. „a munkáltató és az adóhatóság adatszolgáltatás alapján történő adómegállapítása” alcím alatt szabályozza a magánszemélyekkel történő munkáltatói, kifizetői adóelszámolás azon eseteit, amikor az adót, adóelőleget a munkáltató vagy a kifizető nem a jogszabályi rendelkezéseknek megfelelően vonta le, valamint itt találhatóak a járulékfizetési felső határ elérésével kapcsolatos egyes eljárási szabályok is.

Az áttekinthetőbb szabályozás érdekében a módosítás egyrészt egy új alcím beiktatásával elkülöníti e rendelkezéseket az adómegállapításokra vonatkozó szabályoktól, másrészt pedig a jogszabályoktól eltérően levont egyéni járulékok vonatkozásában is külön rendelkezéseket iktat be. Ennek oka, hogy a korábbi elszámolási szabályok kifejezetten az éves elszámolású személyi jövedelemadó, illetve adóelőleg elszámolására vonatkoztak, amely rendelkezések a havi elszámolású járulékok esetén esetlegesen szükségessé vált korrekció vonatkozásában nem alkalmazhatók. A szabályozási metódus azonos a személyi jövedelemadó elszámolásával: ha el tud számolni a magánszeméllyel (mert pl. a magánszemély a munkáltatóval még munkaviszonyban áll), akkor elsősorban a következő kifizetési időszakokban levonással vagy visszafizetéssel teszi meg, ha nem tud elszámolni vele, akkor bejelentéssel él az adóhatóság felé, és ez esetben az adóhatóság fogja előírni a járulékkülönbözetet a magánszemély terhére vagy javára. A magánszemélyekkel való elszámolás természetesen nem érinti az általános szabályok alapján fennálló a munkáltató, kifizető a havi adó- és járulékbevallás önellenőrzési kötelezettségét, mert csak ezzel lesz teljes a korrekció mindkét oldalon.

A 102. §-hoz

A törvény egyszerűsíti az eljárást, mivel lehetővé teszi az adózó számára, hogy nulla értékadatot tartalmazó bevallás kitöltése és beküldése helyett egy egyszerűen kitölthető nyilatkozattal jelezze az adóhatóság felé, miszerint a bevallás benyújtására az adott időszakban azért nem került sor, mert adókötelezettsége nem keletkezett. Ez a megoldás az adóhatóság számára lehetővé teszi az ún. teljességvizsgálat elvégzését, azaz annak nyomon követését és kiszűrését, hogy egy adózó mulasztás miatt nem adta be bevallását, vagy azért, mert a bevallás nullától eltérő értékadatot nem tartalmazott volna. A nyilatkozat tétele adott esetben lehetőséget biztosít az adózónak arra is, hogy elévülési időn belül a nulla értékadatot önellenőrzéssel helyesbítse.

A 103. §-hoz

Az Art. helyi adók bevallásáról szóló hatályos rendelkezései nem tartalmaznak egyértelmű  szabályozást az ideiglenes jelleggel végzett iparűzési tevékenység után fizetendő iparűzési adó bevallási határidejére nézve. Az Art. 2. számú mellékletének az önkormányzati adóhatósághoz teljesítendő befizetésekről szóló II. fejezete A/2. pontjának d) alpontja ugyanakkor kimondja, hogy az e tevékenység utáni iparűzési adót legkésőbb a tevékenység befejezése napján kell megfizetni. A törvény az egyértelmű szabályozás érdekében az ideiglenes jelleggel végzett iparűzési tevékenység után fizetendő iparűzési adó bevallási határidejét a megfizetés határidejével egyezően, a tevékenység befejezésének napjával rögzíti.

A 104. §-hoz

A társasági adóról és osztalékadóról szóló 1996. évi LXXXI. törvény szerint a jogutód nélküli megszűnés szabályainak hatálya alá kerülő adózók jelenleg nem nyújtanak be adóbevallást, ha e sajátos rendelkezések hatálya alá kerülnek. Ezek jellemzően olyan külföldi vállalkozások, amelyek nem szűnnek meg, azonban székhelyüket vagy üzletvezetési helyüket áthelyezik Magyarországról, így emiatt az adókötelezettségeiket rendezni szükséges. Ezért soron kívüli bevallást kell benyújtani a társasági adóról és osztalékadóról szóló 1996. évi LXXXI. törvény szerint a jogutód nélküli megszűnés szabályainak hatálya alá kerülő adózóknak valamennyi adójáról a bevallással még le nem fedett időszak tekintetében.

A törvény az adminisztratív terhek csökkentése érdekében mentesíti a csoportból kiváló tagot, illetve a csoport megszűnése esetén a csoport-tagokat az általános forgalmi adón kívüli adónemekre a soron kívüli adóbevallási kötelezettség teljesítése alól.

A 105. §-hoz

A hatályos szabályozás szerint az adóbevallás adókülönbözetre nem vezető hibáját az adóhatóság hivatalból javítja, míg az adózónak az adó, illetőleg a költségvetési támogatás alapját, összegét érintő hiba esetén van lehetősége a bevallás korrigálására, önellenőrzés útján. A módosítás egyértelművé teszi, hogy a bevallás - adókülönbözetet nem okozó- hibájának kijavítását az adózó is kezdeményezheti, amennyiben a bevallás benyújtását követően ilyen hibát észlel, és azt az adóhatóság hivatalból nem javította ki.

A 106. §-hoz

A hatályos szabályok szerint a kifizető, illetőleg a munkáltató a kifizetéskor olyan bizonylatot köteles kiállítani, és átadni, amelyből megállapítható a magánszemély bevételének teljes összege és jogcíme, az adóelőleg vagy az adó alapjául szolgáló összeg és a levont adóelőleg, illetve adó összege. A módosítással kiegészül az igazolás adattartalma a levont, illetve a kifizetőt terhelő járulékok adataival, valamint az előző időszakra vonatkozó járulékadatokkal, amelyről a kifizetőnek, illetve a munkáltatónak már bevallást kellett tennie. Ez utóbbi kiegészítéssel a magánszemély arról kap információt, hogy az előző időszakban mennyi járulékot fizetett meg utána a munkáltató, illetve a kifizető.

A 107. §-hoz

A kettős adóztatás elkerüléséről szóló nemzetközi szerződés alapján indítandó kölcsönös egyeztetési eljárások időtartama túlnyúlhat a belső jog szerinti elévülési időn. Ebben az esetben az adóhatóság az elévülési időn túl is végezhet az eljárás lefolytatásához szükséges ellenőrzési cselekményeket. Az ellenőrzés eredményességének alapvető feltétele az adózó birtokában lévő bizonylatok és iratok megvizsgálása, amelyekre vonatkozó őrzési kötelezettség azonban csak az elévülési idő általános öt éves időtartamára áll fenn. Amennyiben az adóhatóság az elévülési időn túl is végezhet a kölcsönös egyeztető eljárás lefolytatásához szükséges ellenőrzési cselekményeket, szükségszerű az is, hogy az iratmegőrzési kötelezettség az ellenőrzés által szükségessé váló ideig meghosszabbodjon. Ennek megfelelően a kölcsönös egyeztetési eljárás lefolytatásához szükséges iratokat, bizonylatokat az adózó, a munkáltató (kifizető) köteles az állami adóhatóság felszólítására - a felszólításban megjelölt időpontig és terjedelemben - megőrizni.

Az őrzési kötelezettség időtartama - tekintettel a külföldi illetékes hatóság eljárására is - előre nem határolható be, ezért az őrzési kötelezettség szükség szerint több alkalommal meghosszabbítható, azonban ez csak a kölcsönös egyeztető eljárás lezárultáig tarthat.

A kapcsolt vállalkozások nyereségkiigazításával kapcsolatos kettős adóztatás megszüntetéséről szóló, 1990. július 23-án aláírt Egyezmény (Választottbírósági egyezmény) alapján - a kapcsolt vállalkozások között alkalmazott transzferárakat érintően - szintén lehetőség van kölcsönös egyeztetési és választottbírósági eljárás lefolytatására a részes államok illetékes hatóságai között. A Választottbírósági egyezmény 6. Cikkének (2) bekezdése szerint a kölcsönös megállapodást, tekintet nélkül az érintett szerződő államok hazai jogában előírt elévülési időre, végre kell hajtani. Erre tekintettel szükséges az iratmegőrzési megőrzési kötelezettség meghosszabbítása a Választottbírósági egyezmény alapján indított kölcsönös egyeztetési és választottbírósági eljárásoknál is.

A 108. §-hoz

A kiegészítő tevékenységet folytató egyéni vállalkozó korábban baleseti járulék fizetésére volt kötelezett. Tekintve, hogy a hatályos törvény egészségügyi-szolgáltatási járulék és nyugdíjjárulék fizetési kötelezettséget állapított meg a kiegészítő tevékenységet folytató egyéni vállalkozók esetén, ezért az általuk az éves személyi jövedelemadó bevallásukban bevallott nyugdíjjárulék alapjára és összegére vonatkozó adatokat az adóhatóságnak évente a személyi jövedelemadó-bevallások feldolgozását követően az év augusztus 31. napjáig hivatalból elektronikus úton át kell adnia a nyugdíjbiztosítási szerv részére. Ezzel a rendszer zárttá válik, tehát az ugyanazon kiegészítő tevékenységet folytató egyéni vállalkozóra vonatkozó NYENYI-lapos adatszolgáltatásban feltüntetett adatok összevethetővé válnak az APEH adatszolgáltatásában szerplő adatokkal.

Valamennyi esetben, amikor az adózó (foglalkoztató) fiktívvé válik, például azért, mert törlik a cégjegyzékből, vagy az alapítvány bejelenti tevékenységének megszűnését, de más bejelentési, bevallási kötelezettségének nem tesz eleget, szükséges és indokolt a foglalkoztató hiányában biztosítottnak már nem minősülő magánszemély(ek) jogviszonyának megszüntetését átvezetni az egészségbiztosítási szervnél. Ezáltal lehetővé válik a jogosulatlanul igénybe vett egészségbiztosítási ellátások megakadályozása, illetőleg a nyugdíjbiztosítási szervnél a nyugdíj-megállapításhoz szükséges szolgálati idő pontosabb megállapítása.

A 109. §-hoz

A törvény szerint határozott időtartamú adófelfüggesztés esetén az adóhatóság honlapján a határozott időtartam kezdő és záró időpontját is közzé kell tenni.

A hitelekhez kapcsolódó kamattámogatás és garanciadíj formájában nyújtott támogatások esetén az FVM nem állít ki igazolást, viszont a támogatások nyilvántartásához, az egyes adózók támogatási keretének ellenőrzéséhez, monitoringjához a kamattámogatás és garanciadíj formájában nyújtott támogatások adataira is szüksége van adózónkénti bontásban.

Az Szja tv. 39. § (1) bekezdése alapján érvényesített kedvezmény az állami támogatásokra vonatkozó rendelkezések alkalmazásában az adóévben igénybe vett agrár csekély összegű (agrár de minimis) támogatásnak minősül. Az őstermelői tevékenységből származó jövedelem adóját úgy kell kiszámítani, hogy meg kell határozni az összevont adóalap adóját e jövedelemmel együtt és nélküle is, és meg kell állapítani a két adóösszeg különbözetét. Az adókedvezmény igénybevételének feltétele, hogy a magánszemély adóbevallásában feltüntesse a mezőgazdasági és vidékfejlesztési támogatási szerv által vezetett ügyfél-nyilvántartási rendszerben nyilvántartott regisztrációs számát. Ezen adatokat a mezőgazdasági és vidékfejlesztési támogatási szerv köteles nyilvántartani és figyelemmel kísérni, ezért ezen adatokra vonatkozóan a törvény adatszolgáltatási kötelezettséget ír elő az állami adóhatóság számára.

Az állami adóhatóság ellenőrzése, eljárása során kizárólag adózás szempontjából értékelheti a jogviszonyt. Ebből következően szükségessé válik az adóhatóság számára szignalizációs kötelezettséget előírni a hatáskörrel rendelkező hatóságok felé, amelyek a jogviszonyt a vonatkozó jogszabályok szerint érdemben rendezik. A jogerős határozatok havonként, elektronikus úton történő továbbítása az adóhatóság, a munkaügyi hatóság és az egészségbiztosítási szerv számára egyaránt megfelelően kezelhető eljárást jelent.

Az Art. 30. § új (8) bekezdése szerint az állami adóhatóság a munkáltató által le nem vont, biztosítottat terhelő járulékot (tagdíjat) határozattal írja elő a magánszemély terhére. Amennyiben a magánszemélyt terhelő járulék (tagdíj) összege megfizetésre, beszedésre került, az állami adóhatóság erről a magánszemély volt munkáltatóját értesíti, aki (amely) az általa a Tbj. 50. § (5) bekezdése szerint jogszerűen bevallott biztosítotti járulékot (tagdíjat) önellenőrzéssel helyesbíti. Az önellenőrzéssel azonban olyan helyzet áll elő, ami veszélyezteti a határozattal előírt járulék (tagdíj) alapjának nyugellátásba történő beszámítását. Ebből következően szükséges, hogy a jogerős határozat egy példányát az adóhatóság megküldje a Nyugdíjbiztosítási Alap kezeléséért felelős szerv, illetőleg magánnyugdíjpénztári tag esetén az illetékes magánnyugdíjpénztár részére is.

A 110. §-hoz

A törvény Art. 56. §-át módosító rendelkezése törvényi lehetőséget biztosít arra, hogy a vámhatóság az általános forgalmi adóval kapcsolatos közigazgatási hatáskörében a közösségi hozzáadottértékadó-információcsere rendszerben az állami adóhatóság közvetítése nélkül, önállóan, megkereső és megkereshető hatóságként eljárjon. A hatáskörmegosztás részletes szabályait a két adóhatóság szervezeti kormányrendelete tartalmazza.

A 111. §-hoz

A törvény a 76/308/EGK irányelvet hatályon kívül helyező, az egyes lefölözésekből, vámokból, és egyéb intézkedésekből eredő követelések behajtására irányuló 2008/55/EK irányelvvel (a továbbiakban: IE) kapcsolatos, pontosító jellegű módosításokat tartalmaz a behajtási jogsegély tárgyi hatályával [Art. 60. § (1) bekezdés az IE 2. cikk i) pontja alapján], a behajtási jogsegély kérelem elutasítására okot adó 5 éves szabály kiterjesztő értelmezésével [Art. 60. § (4) bekezdésének első mondata az IE 14. cikk b) pontja alapján], a behajtási kérelem elutasításával kapcsolatban [Art. 65. § (2) bekezdés hatályon kívül helyezése az IE 14. cikk a) pontjának a nemzeti elbánásnál nem kedvezőtlenebb elbánásra utaló fordulata miatt]. Az új IE hatálybalépésére tekintettel az Art. 181. § (3) bekezdésében foglalt jogharmonizációs záradék is módosításra kerül.

A 112. §-hoz

A módosítás technikai jellegű pontosítás. Előfordulhat, hogy az ellenőrzés során a tényállás teljes körű tisztázásához más adózónál lefolytatandó kapcsolódó vizsgálat eredményének ismerete szükséges, azonban az érintett adózónál már adóhatósági ellenőrzés van folyamatban. Ebben az esetben kapcsolódó vizsgálat elrendeléséről nem lehet szó, hiszen a másik adózónál lefolytatandó ellenőrzés - a kapcsolódó vizsgálat elvégzésére vonatkozó megkereséstől függetlenül - korábban már elrendelésre került. A törvény egyértelművé teszi, hogy a kapcsolódó vizsgálattal egy tekintet alá esik - azaz az ellenőrzés szünetelését eredményezi - az is, ha a tényállás tisztázása érdekében más adózónál folyamatban lévő ellenőrzés eredményének ismerete szükséges. A kapcsolódó vizsgálat kezdő napjának ez esetben a határidő szüneteléséről szóló értesítés postára adásának napját kell tekinteni, tekintettel arra, hogy az adóhatóság a kapcsolódó vizsgálattal érintett kérdésben ezen időponttól kezdve nem tudja folytatni az ellenőrzést.

E rendelkezést az annak hatálybalépését követően indult ellenőrzési eljárásokban kell alkalmazni.

A 113. §-hoz

Amennyiben az adóhatóság a próbavásárlás során szabálytalanságot nem tár fel, úgy az erről szóló (nemleges) jegyzőkönyv átadásával az eljárás lezárul, a jegyzőkönyv alapján hatósági eljárás nem indul, az adózónak szankcióval, illetve egyéb hátrányos jogkövetkezménnyel nem kell számolnia.

Az eljárást formálisan lezáró, további jogkövetkezménnyel nem járó jegyzőkönyv átvétele tekintetében indokolt a helyszínen tartózkodó alkalmazottat, illetőleg az értékesítésben közreműködő személyt az adózó képviselőjének tekinteni, hiszen az eljárást jelentős mértékben felgyorsítja, és költséghatékonyabbá teszi az, ha a nemleges jegyzőkönyvet az adóhatóságnak nem kell minden esetben - az általában jelen nem lévő - adózó, illetve annak képviselője részére tértivevényes küldeményként kézbesítenie. A nemleges jegyzőkönyv alkalmazott részére történő átadása az adózó számára joghátránnyal nem jár, jogainak érvényesítését nem veszélyezteti.

A 114. §-hoz

A törvény Art. 117. §-át kiegészítő új rendelkezése egyértelművé teszi, hogy az állami garancia beváltására irányuló eljárásban az adóhatóság az Art. ellenőrzési fejezetének rendelkezései szerint jár el, az eljárásban tehát a kérelem beadásától kezdődően az Art. és nem közvetlenül a Ket. rendelkezéseit kell alkalmazni. Az új (4) bekezdés az állami garancia beváltására irányuló eljárásra az eljárás specialitása miatt az ellenőrzés általános szabályaitól eltérő, az eljárás gyors, egyszerű lefolytatását biztosító rendelkezéseket is tartalmaz. Mivel az eljárás kérelemre indul, nincs szükség az ellenőrzés lefolytatásához megbízólevél kiállítására, így az eljárás kezdőidőpontja az Art. 93. §-ában meghatározott időpontoktól eltérően a kérelem előterjesztésének napja. Hasonlóképpen, egyszerűsítési céllal a törvény kimondja továbbá, hogy a kérelemnek helyt adó döntés esetén a döntés kiadását megelőzően nincs helye jegyzőkönyv kiadásának és a kérelemnek teljes mértékben helyt adó határozat ellen fellebbezésnek.

A 115. §-hoz

A módosítás egyértelművé teszi, hogy adóügyben nem alkalmazható a közigazgatási hatósági eljárás és szolgáltatás általános szabályairól szóló 2004. évi CXL. törvény azon rendelkezése, amely szerint jogszabály úgy rendelkezhet, hogy ha az ügyfél kérelme jog megszerzésére irányul, és a hatóság az előírt határidőn belül nem hoz határozatot az ügyfelet megilleti a kérelmezett jog gyakorlása. Adóügyekben ugyanis a közérdek súlyos sérelmével járhat az, ha az adózó által előterjesztett, nyilvánvalóan jogszerűtlen vagy alaptalan kérelem is teljesül, ha az adóhatóság azt bármely okból nem utasítja el határidőn belül.

A 116. §-hoz

A postai szolgáltatások ellátásáról és minőségi követelményeiről a 79/2004. (IV. 19.) Korm. rendelet 15. §-a rendezi a levélszekrény elhelyezési szabályait. E szerint a levélszekrényt a címzettnek vagy megbízottjának az előírt helyen (például kertes ház esetén a telek - cím szerinti - bejáratánál) kell felszerelni úgy, hogy a postai szolgáltató (a kézbesítő) ahhoz biztonságosan hozzáférhessen. A megfelelően elhelyezett és megjelölt levélszekrény hiánya - nem mentesíti a postai szolgáltatót az alól, hogy a szolgáltatási szerződésben vállalt kötelezettségének a teljesítését személyes kézbesítéssel megkísérelje. Ennek sikertelensége esetén a küldemény - a megfelelő levélszekrény hiánya miatt - a címzett számára kézbesíthetetlennek tekinthető.

Amennyiben a „levélszekrény hiánya” jelzés szerepel a tértivevény hátlapján, az az adóhatósági irat egyben a címzett számára kézbesíthetetlennek is tekinthető, ennek következménye az, hogy kézbesítés hiányában a kézbesítéshez fűződő jogkövetkezmények nem állnak be.

Az adózók kihasználják, hogy levélszekrény hiányában, amely elhelyezése egyébként az ő jogszabályi kötelezettségük, nem lehet részükre hivatalos iratot kézbesíteni. Ezért a törvény kiegészíti a kézbesítési szabályokat azzal a vélelemmel, amely szerint az adóhatósági iratot a kézbesítés megkísérlésének napján akkor is kézbesítettnek kell tekinteni, ha a küldemény a megfelelő levélszekrény hiánya miatt a címzett számára kézbesíthetetlen.

A 117. §-hoz

Feltételes adómegállapítást jellemzően a legnagyobb adóteljesítményű adózók, például bankok, biztosítók, befektetési szolgáltatók, termelő vagy szolgáltató szektorban működő hazai, illetőleg multinacionális vállalatok vagy vállalatcsoportok kérnek. Az ügyletek ennek megfelelően sokrétűek, amelyek vonatkozhatnak különböző szektorokban megkötendő szállítói szerződések teljes adójogi következményeinek kezelésére, outsourcing tevékenységre, nemzetközi ügyletekre stb. Tekintettel az ügyek rendkívül bonyolult és összetett jellegére, valamint azok, sok esetben kiemelt pénzügyi volumenére, a gyakorlati tapasztalatok alapján az eljárás lefolytatására rendelkezésre álló határidő igen szűkös egyes esetekben (például a nemzetgazdasági szempontból is kiemelkedő energiaipari ágazat egészét érintő kérdések megfelelő mélységű tisztázásánál), ezért annak meghosszabbítása kiemelt esetekben fontos. A törvény az alapeljárás határidejét változatlanul hagyja, azonban a határozatok előkészítési idejének megfelelő biztosítása érdekében lehetővé teszi az eddigi 30 nap helyett, az eljárás 60 nappal történő meghosszabbítását.

A feltételes adómegállapítás tárgyában hozott döntés nem más, mint a pénzügyminiszter - határozati formában megjelenő - állásfoglalása, amely jogot, kötelezettséget nem állapít meg, így azzal szemben a bírói út lehetőségének biztosítása nem indokolt. A módosítás ezért egyértelművé teszi, hogy a feltételes adómegállapítás tárgyában hozott határozattal szemben bírósági felülvizsgálatnak nincs helye.

A 118. §-hoz

A törvény szerint új lehetőségként bevezetésre kerül az adózó által nyilatkozattal választható pótlékmentes részletfizetés intézménye. A módosítás szerint a vállalkozási tevékenységet nem folytató, általános forgalmi adó fizetésére nem kötelezett magánszemély az adóbevallásában szereplő, 100 000 Ft-ot meg nem haladó fizetési kötelezettség vonatkozásában nyilatkozhat úgy, hogy fizetési kötelezettségét négy hónap alatt, négy egyenlő részletben teljesíti.

A módosítás célja az adózók adminisztrációs terheinek csökkentése mellett az adóhatóságra háruló ügyteher csökkentése, a kisösszegű adófizetési kötelezettségre vonatkozó részletfizetési kérelmek, és az azok elbírálására irányuló méltányossági eljárás egyetlen nyilatkozattal történő kiváltása útján.

A törvény szerint az adózó e szabályokat a 2008. évre bevallott adófizetési kötelezettsége tekintetében is alkalmazhatja.

A 119. §-hoz

A felügyeleti intézkedés célja egyrészt az adóhatósági működés törvényességének biztosítása, másrészt pedig annak lehetővé tétele, hogy az adózó ne essen el az érdemi jogorvoslat lehetőségétől abban az esetben sem, ha a fellebbezésre nyitva álló határidőt bármilyen okból elmulasztotta. A kétféle jogorvoslati lehetőség közötti fő különbség, hogy a fellebbezési eljárás keretében hozott másodfokú döntéssel szemben az adózónak lehetősége van bírósági felülvizsgálatot kezdeményezni, a felügyeleti intézkedés keretében hozott döntés tekintetében ugyanakkor a hatályos szabályok a bírói utat nem nyitják meg. A további jogorvoslat lehetőségének hiánya miatt szükséges annak rögzítése, hogy felügyeleti intézkedés keretében a döntés súlyosítására nincs lehetőség, illetőleg amennyiben a döntés súlyosításának lenne helye, úgy a felettes szerv új eljárás lefolytatását rendeli el, és így az eredeti döntéshez képest az adózóra nézve súlyosabb döntéssel szemben - értelemszerűen - ismételten megnyílik az érdemi jogorvoslat lehetősége.

A 120. §-hoz

A hatályos jogszabályi rendelkezések szerint a felszámolás kezdő időpontjában megszűnnek a tulajdonosnak a gazdálkodó szervezettel kapcsolatos, külön jogszabályokban meghatározott jogai. A felszámolás kezdő időpontjától a gazdálkodó szervezet vagyonával kapcsolatos jognyilatkozatot csak a felszámoló tehet, illetőleg a felszámoló teljesíti az adózó kötelezettségeit és gyakorolja az adózót megillető jogokat.

A felszámoló feladata ugyanakkor nem elsősorban az adózó érdekeinek szem előtt tartása, hanem a hitelezők érdekeinek védelme, ami a felszámoló, illetőleg a társaság tartozásaiért a későbbiekben esetlegesen helytállni köteles mögöttes felelős között érdekellentétet okozhat. A felszámoló adott esetben nem érdekelt abban, hogy a felszámolás időtartama alatt kiadott adóhatósági határozattal szemben valamennyi rendelkezésre álló jogorvoslati lehetőséget kimerítsen, miközben a határozattal megállapított tartozásért a későbbiekben helytállni köteles mögöttes felelős részére a hatályos szabályozás nem biztosít jogorvoslati jogot. Ez azzal a következménnyel járhat, hogy a mögöttes felelősnek olyan, a felettes adóhatóság által felül nem vizsgált határozat alapján keletkezik fizetési kötelezettsége, amelynek megállapításaival nem ért egyet, de amellyel szemben jogorvoslatra nem volt lehetősége.

Az előzőekre tekintettel a felszámolással megszűnt adózó tartozásaiért mögöttes felelősként helytállni köteles személy részére indokolt jogorvoslati jogot biztosítani a felszámolási eljárás során kiadott, utólagos adómegállapítás tárgyában hozott határozattal szemben. A jogorvoslati jog biztosítása abban az esetben indokolt, illetőleg szükséges, ha a mögöttes felelőst az adóhatóság az adó megfizetésére ténylegesen kötelezi. E kötelezésre csak az utólagos adómegállapítás tárgyában kiadott határozat jogerőre emelkedését és a felszámolási eljárás lefolytatását követően, utólagosan kerülhet sor, így az adó megfizetésére kötelezett személy részére biztosítandó jogorvoslati jog egyetlen lehetséges formája a felügyeleti intézkedés iránti kérelem.

A 121. §-hoz

A hatályos szabályok szerint az adóhatóság a túlfizetést csak korlátozott esetben vezetheti át hivatalból az általa nyilvántartott tartozásra. Ilyen, ha a túlfizetés elévül, illetőleg a felszámolási eljárás indul. Arra azonban nem volt lehetőség, hogy ha az adózónak valamely adónemen tartozása állt fönn, más adónemen pedig túlfizetést tartottak nyilván, az adóhatóság hivatalból kezdeményezzen átvezetést. Meg kellett indítania a végrehajtást a tartozást mutató adónemre, függetlenül attól, hogy a nyilvántartott túlfizetés akár fedezetet nyújtott volna a tartozás összegére. Ezen változtat az új rendelkezés, amely szerint ilyen esetben az adóhatóság megindítja a végrehajtást, és végrehajtási cselekményként foganatosítja az átvezetést. Ez a megoldás költségkímélőbb eljárást eredményezhet (ha nem lesz szükség további végrehajtási cselekményre), illetőleg az adószámla rendezése is megtörténik.

A 122. §-hoz

A jelenleg hatályos szabályok értelmében a költségvetési támogatás igénylésekor az adózó az adóhatóság (állami-, önkormányzati és vámhatóság) előtt nyilatkozik más adóhatóságnál fennálló esedékes adótartozásáról. A törvény ezen úgy változtat, hogy az állami adóhatóság felé előterjesztett igénylési kérelmek esetén - az állami adóhatóság naprakész nyilvántartási rendszeréből adódóan - eltekint az adózó ezen nyilatkozattételi kötelezettségétől, nem érintve ezzel a másik két adóhatóság (önkormányzati, vámhatóság) irányába teljesített nyilatkozatokat.

A 123. §-hoz

A hatályos szabályozás az adóhatóság részére a késedelmi pótlékkal megegyező mértékű kamatfizetési kötelezettséget ír elő abban az esetben, ha az inkasszót valós tartalmú végrehajtható okirat hiányában nyújtotta be. Ugyancsak jogszabálysértő ugyanakkor az az eljárás, ha az adóhatóság az inkasszót végrehajtható okirat birtokában, de az önkéntes teljesítésre rendelkezésre álló határidő lejártát megelőzően nyújtja be vagy a benyújtott végrehajtható okirat nem valós tartalmú, ezért indokolt a kamatfizetési kötelezettség kiterjesztése ezekre az esetekre is.

A 124. §-hoz

A hatályos szabályok szerint a gépjármű lefoglalása - speciális módon - a gépjármű törzskönyvének lefoglalásával történik. Az ingófoglalásra irányadó általános szabályok szerint az ingóságokat a foglalási jegyzőkönyvben történő összeírással lehet lefoglalni. Ezt az általános foglalási technikát szükséges a gépjárművekre is kiterjeszteni, ugyanis előfordul az, hogy a végrehajtó a törzskönyvet nem tudja birtokba venni (például az másnál van és azt az adózó nem adja ki), ezért a foglalás meghiúsul. A törvény ezért előírja, hogy a gépjármű lefoglalása is a foglalási jegyzőkönyvben feltüntetetéssel történik, ezzel egyidejűleg - a korábbi szabályozás szellemében -, ha lehetséges a gépjármű törzskönyvét is le kell foglalni.

A 125. §-hoz

Az elektronikus árverés szabályait a hatályos szabályok szerint kizárólag ingóságok esetén lehetett alkalmazni, azonban a kedvező gyakorlati tapasztalatok azt mutatják, hogy azt ingatlanok esetében is célszerű bevezetni. Ennek megfelelően a jelenleg működő egyes árverési formák tovább bővülnek és az elektronikus árverést már nem csak az ingóságok esetében alkalmazzuk.

A hatályos szabályok szerint a becsérték korrigálása az árverés sikertelenségéhez vagy bizonyos esetekben 3 hónapos időmúláshoz van kötve. A gyakorlati tapasztalatok szerint azonban a becsérték változása mögött, rövid időn belül, gyakran jelentős értékű amortizáció vagy rendkívüli káresemény is előfordul, ezért a becsérték módosításának okait bővíteni indokolt azon esetekben is az árverés vagy a nyilvános pályázat közzétételéig, ha a becsérték megállapítása és az árverés vagy a nyilvános pályázat közzététele között az értékesítendő ingóság vagy az ingatlan forgalmi értékében jelentős változás állott be.

A 126. §-hoz

Az ingatlan e-árverésének bevezetésével módosítani szükséges az elektronikus árverésre irányadó szabályokat, tekintettel az ingatlan árverés specifikumaira, valamit az ingó e-árverések tapasztalatai alapján apróbb pontosítások váltak indokolttá. Főszabályként az ingatlanra hasonló szabályokalapján lehet majd árverezni, mint az ingókra, így alapvetően közösek az e-árverés szabályai.

Bekerülnek az üzletrész árverésére is irányadó speciális szabályok, így a jövőben nagy értékű üzletrészek is az e-árverés tárgyai lehetnek.

Ingatlan árverés esetén - az ingatlanok nagyobb értéke miatt és az árverezők vételi szándékai komolyságának biztosítására - az árverezőknek az árverezés megkezdéséig a licitálásra kerülő ingatlan becsértékének 10%-át be kell fizetni az adóhatóság által megjelölt számlára és ezt igazolnia is kell. Ezt az összeget az árverés nyertesénél a vételárba beszámítják, míg a többiek visszakapják.

Rövidül az árverések időtartama nyolcról három napra, ugyanis a 15 napos közzétételi határidő elég időt biztosít az ajánlat megfontolására, így az árverések gyorsabb lefolyásúvá válnak.

Amennyiben az árverés lezárásának időpontja előtti két percben érkezik érvényes licit, az árverés időtartama automatikusan öt perccel meghosszabbodik, ugyanis többen visszaéltek azzal, hogy az utolsó másodpercekben tettek ajánlatot, így a többi - elvben még licitáló - személynek az árverés lezárulta miatt nem volt alkalma tovább emelni a vételárat.

Tovább differenciálódnak és emelkednek a licitküszöbök, részben a túl kicsi és elaprózott emelések, részben az ingatlanok jelentősebb értéke miatt. Ennek megfelelően az érvényes licit legkisebb összege 5000 forint, 500 ezer forintnál nagyobb kikiáltási ár esetén legalább 20 000 forint, 5 millió forintnál nagyobb kikiáltási ár esetén legalább 50 000 forint, 10 millió forintnál nagyobb kikiáltási ár esetén legalább 100 000 forint.

A normál árveréshez hasonlóan e-árverés esetén is rögzíteni kell azt a szabályt, hogy érvényes árverési ajánlatnak az árverési hirdetményben közölt árverés záró időpontjáig beérkezett azon ajánlat minősül, amely ingatlan esetén a becsérték 65%-át, lakóingatlan esetén a becsérték 75%-át eléri.

Ingóságok esetében az elektronikus árverés lezárultát követően kerül sor a fizetésre és az ingóság átadására az adóhatóság értesítése alapján. Árverezői igény alapján bővülne a fizetési formák köre, így az ingóság vételárát az árverést lebonyolító adóhatóságnál (az átutaláson és a postai csekken túl) készpénzben is meg lehetne fizetni.

A bírósági végrehajtás általános szabályai szerint ingatlan megszerzése esetén lehetőség van méltányosságból részletfizetés engedélyezésére bizonyos esetekben, nem célszerű ezt a jogot elektronikus árverezés esetén sem kizárni, ezért ingatlan esetében az adóhatóság a vételár megfizetésére 60 napig terjedő halasztást adhat, ha azt a vételár nagyobb összege vagy más fontos körülmény indokolttá teszi.

A 127. §-hoz

A hatályos szabályok szerint a végrehajtási kifogásról mindig a végrehajtást foganatosító adóhatóság felettes szerve határoz. Ennek eredményeként a felettes szerv a megtámadott intézkedést helybenhagyja, megváltoztatja, megsemmisíti vagy az adóvégrehajtót az elmulasztott intézkedés megtételére kötelezi határidő tűzésével.

A fellebbezésnél érvényesülő, az első fokon saját hatáskörben történő jogorvoslati mintához hasonlóan célszerű megadni a végrehajtónak is azt a jogot, hogy ha a benyújtott végrehajtási kifogásban előadottakat maradéktalanul elfogadja, akkor saját hatáskörben orvosolja a jog- vagy érdeksérelmet.

A 128. §-hoz

A hatályos szabályok szerint, ha az adóhatóságot megkeresik végrehajtás lefolytatása céljából, a megkereső szervnek előlegeznie kell a költségminimumot. A költségminimum összege alacsony és azt az adóhatóság - eredményes inkasszó, letiltás okán - sokszor kénytelen visszautalni a megkereső szervnek, ezért a költségminimum megelőlegezésének rendszere megszűnik, ezzel csökken az adminisztráció.

A költségminimum megszüntetésére is tekintettel, a megkereső szerv (behajtást kérő) és az adóhatóság az eljárás végén számolja el követelésarányosan - immáron pontos adatok birtokában - a végrehajtás költségeit.

A szabálysértésekről szóló 1999. évi LXIX. törvény szerint a tudomásul vett helyszíni bírság a befizetés elmulasztása esetén kizárólag adók módjára hajtható be, és nem váltható át pl. közérdekű munkára, mint ahogyan azt az egyéb pénzbírságok esetén a törvény lehetővé teszi. A gyakorlatban nehézséget okoz, hogy a végrehajtás meghiúsulása esetén a végrehajtás lefolytatására megkeresett adóhatóság csak tájékoztathatja a megkereső hatóságot a végrehajtás eredménytelenségéről, azonban a hatályos szabályok szerint nem minősítheti végrehajthatatlannak. A tájékoztatást követően a megkereső hatóság általában nem vonja vissza a megkeresést - mivel a behajtás eredménytelensége esetén nem az övé lenne a bevétel, hanem az önkormányzaté, ezért a végrehajtás iránti megkeresés elküldését követően a helyszíni bírsággal kapcsolatos ügyintézést a megkereső hatóságnál megszüntetik - így az adóhatóságnak továbbra is úgy kell nyilvántartania ezeket a jellemzően csekély összegű bírságokat, mint végrehajtható tartozást. A módosítás ezért a szabálysértésekről szóló 1999. évi LXIX. törvény szerinti helyszíni bírságok vonatkozásában, kivételként, megengedi a behajthatatlanná minősítést.

Az államháztartásról szóló 1992. évi XXXVIII. törvény 33. §-ának (13) bekezdése előírja, hogy a központi költségvetés által kifizetett összeg - törvény eltérő rendelkezése hiányában - a tartozás eredeti kötelezettjének állammal szembeni tartozásává válik, és azt adók módjára kell behajtani. Az adók módjára behajtandó tartozás előírása, nyilvántartása és végrehajtása az állami adóhatóság feladata.

Az Áht. ebben az esetben az adók módjára való behajtást rendeli el, amely jellemzően az Art. 161. §-ának a végrehajtás megkeresésre szabályai alapján történik. Az adók módjára történő behajtási eljárások szabályai alkalmazásának alapesetben szükséges feltétele egy megkereső és egy megkeresett hatóság, adott esetben az adóhatóság. Ezen kétszereplős végrehajtási megkeresések vonatkozásában tartalmaz szabályokat az Art. 161. §-a.

Az Áht. jelen esetben rendelkezik azonban arról is, hogy a végrehajtást az állami adóhatóság folytatja le, ideértve a tartozás nyilvántartását és előírását is. Ezen „egyszemélyi” pozícióból következik az, hogy az állami adóhatóság végzi az ezzel kapcsolatos feladatokat, tehát nincs megkereső és megkeresett hatósági viszony. Így a törvény ez esetben kizárja a „Végrehajtás megkeresésre” alcím alatt szereplő szabályok alkalmazását.

A kizárási szabály eredménye az is, az állami kezességvállalással érintett összegek vonatkozásában fizetési könnyítést engedélyezhet az adóhatóság.

A 129. §-hoz

Egyszerűsödnek a behajthatatlan adótartozás törlésével kapcsolatos szabályok, így a - gyakorlatban sokszor félreértést is eredményező - értesítési és törlési szabályok megszűnnek. Alapvető változás érdemben nem történik, az adóhatóság így végrehajtható vagyon hiányában az adózó adótartozását, állami kezességvállalásból eredő, állammal szemben fennálló tartozását továbbra is behajthatatlannak minősíti és azt végrehajthatóvá válásáig, illetve a végrehajtáshoz való jog elévüléséig ezen a jogcímen tartja nyilván.

A 130. §-hoz

Amennyiben az adózó adóbevallását késedelmesen, közvetlenül az adó megállapításához, illetőleg az adótartozás végrehajtásához való jog elévülését megelőzően nyújtja be, úgy az adóhatóságnak nincs lehetősége arra, hogy a bevallott adót - önkéntes teljesítés hiányában - végrehajtsa. Ez vagyonosodási vizsgálat esetében visszaélésre is lehetőséget ad, amennyiben az adózó a vizsgálattal érintett időszakot megelőző adóévek valamelyikére vonatkozó, jelentős összegű adófizetési kötelezettséget tartalmazó - és ily módon a vagyongyarapodás fedezetét a vizsgált időszak tekintetében igazoló - adóbevallását olyan időpontban nyújtja be, amikor az adóhatóságnak már nincs lehetősége a bevallott, de megfizetni elmulasztott adó végrehajtására. A módosítás ezért az adóbevallás késedelmes benyújtása az adótartozás végrehajtásához való jog elévülését megszakítja.

E rendelkezést a törvény hatálybalépését követően végrehajthatóvá vált adótartozások vonatkozásában kell alkalmazni.

A 131. §-hoz

A törvény az Európai Közösségek Bizottsága „Magyarország által a hosszú távú villamosenergia-megállapodások keretében nyújtott állami támogatásokról szóló C41/2005. sz. határozata” hazai végrehajtásához kapcsolódóan, de az államháztartásról szóló 1992. évi XXXVIII. törvény 13/A. § (11) bekezdésének hatálya alá tartozó, valamennyi, a Bizottság által visszatéríteni rendelt állami támogatásra vonatkozó rendelkezéseket vezet be a megkeresésre folytatott végrehajtás, illetve a végrehajtáshoz való jog elévülése körében. A végrehajtáshoz való jog elévülésére vonatkozó speciális szabályok az EK szerződés 93. cikkének alkalmazására vonatkozó részletes szabályokról szóló 659/1999/EK tanácsi rendelet 15. cikkében, illetve a 2007/C 272/05 Bizottsági Közlemény 17. és 75-78. pontjában foglaltaknak megfelelő rendelkezéseket tartalmaznak.

A 132. §-hoz

A hatályos szabályozás - az adóbírság mértékére vonatkozó főszabály tekintetében - nem tesz különbséget a jogtalan adórövidítésre irányuló szándékos magatartások, és az adóhiányra vezető egyéb jogszabálysértések között: főszabályként - kivételes méltánylást érdemlő körülmény hiányában - mindkét esetben 50%-os mértékű adóbírságot kell kiszabni. A fekete gazdaság elleni küzdelem keretében indokolt az adóbevételi érdekeket legsúlyosabban sértő, jövedelemeltitkolásra, szándékos adórövidítésre irányuló magatartások kiemelése az adóhiányra vezető egyéb hibák, hiányosságok köréből, és e magatartásoknak a jogszabálysértés súlyához igazodó, kiemelt szankcionálása. Ezért az adóbírság mértéke az adóhiány 50%-áról annak 75%-ára emelkedik, ha az adóhiány keletkezése a bevétel eltitkolásával, a bizonylatok, könyvek, nyilvántartások meghamisításával, megsemmisítésével függ össze.

A feketegazdaság visszaszorítása érdekében szigorodnak az adóhiány megállapításával kapcsolatos szabályok. A módosítás a munkavállalók kiszolgáltatott helyzetének enyhítését megcélozva kimondja, hogy az adóhiányt, illetőleg az adóbírságot és a késedelmi pótlékot abban az esetben is a munkáltató (kifizető) terhére kell megállapítani, ha a munkáltató a teljes munkaidőben foglalkoztatott munkavállaló részére, jogszabálysértő módon, a minimálbérnél alacsonyabb összeget fizetett ki.

A 133. §-hoz

A hatályos szabályok szerint a számla, egyszerűsített számla, nyugtakibocsátási kötelezettség elmulasztásáért az adózó mellett alkalmazottja, képviselője, vagy az a magánszemély is, aki az értékesítésben közreműködik, 10 ezer forinttól 50 ezer forintig terjedő mulasztási bírsággal sújthatók. A módosítás tovább bővíti a bírságolható személyek körét, amely szerint ezen mulasztási bírsággal az értékesítésben közreműködő magánszemély közvetlen vezetője is marasztalható lesz, 500 ezer forintig terjedő mértékben.

A módosítással tovább szigorodnak a feketefoglalkoztatáson ért adózókkal szemben kiszabható szankciók. A szankciók visszatartó erejének növelése érdekében a módosítás kiterjeszti a bírságolás lehetőségét az adózó mellett arra a személyre, illetve annak a közvetlen vezetőjére is, akinek munkaköri kötelezettsége a bejelentési kötelezettség teljesítése. Ezen személyek 500 ezer forintig terjedő mulasztási bírsággal sújthatók minden be nem jelentett alkalmazott után.

A törvény új mulasztási bírság tényállást határoz meg azokkal szemben, akik részére külön jogszabály (pl. az egyszerűsített vállalkozói adóról szóló 2002. évi XLIII. törvény) számlatartási kötelezettséget ír elő. Ha az adózó e kötelezettséget megsérti, az áru, valamint az igénybevett szolgáltatás értékének 20%-áig terjedő mulasztási bírsággal sújtható.

A hatályos szabályok szerint az igazolatlan eredetű árut forgalmazó adózó 1 millió forintig terjedő mulasztási bírsággal sújtható. A módosítás kiveszi e mulasztást ezen bírságtétel alól, és egy önálló bírságtényállást határoz meg az adózók ilyen jellegű jogsértése esetére. Az  igazolatlan eredetű árut forgalmazó adózó az áru értékének 40%-ával megegyező, de legalább 10 ezer forint mulasztási bírsággal sújtható.

A gazdasági szereplők közötti pénzforgalom átláthatósának és ezzel közvetve a pénzforgalom mögött álló gazdasági események megtörténte ellenőrizhetőségének biztosítása miatt szükséges a pénzforgalom bankszámlák közötti útra terelése. A szabályozás kizárólag azokat érinti, akik (amelyek) már jogszabályi rendelkezés alapján egyébként is rendelkeznek bankszámlával, így nem kötelez bankszámlával nem rendelkező adózókat bankszámlanyitásra, valamint ésszerű összeghatárhoz köti a szankció alkalmazását. Ezek szerint, ha jogszabály alapján bankszámlanyitásra kötelezett adózók között megkötött ügyletek vonatkozásában az ügyleti ellenérték megfizetése 250 ezer forint összeget meghaladóan bankjegy (érme) átadásával történik, az adóhatóság a kifizetés teljesítőjére a 250 ezer forint összeghatárt túllépő kifizetés összegének 20%-áig terjedő mulasztási bírságot szabhat ki. A kifizetések „felaprózása” és a szankció kijátszásának megakadályozása miatt az egy ügylethez tartozó kifizetéseket e szabály alkalmazásakor össze kell számítani. Amennyiben az ügylet folyamatos teljesítésű, minimum egy havi teljesítési időtartamra kell a kifizetéseket összeszámítani.

A 134. §-hoz

A 175. § (17) bekezdése a méltányossági eljárás tilalmára vonatkozó rendelkezéssel egészül ki. A hatáskört megállapító jogszabályban kell meghatározni ezen korlátozó rendelkezést.

A 175. § (19) bekezdés pontosítása szükséges. A címre vonatkozó adatok közül csak a levelezési cím lesz nyilvános. Az érvényes és érvénytelen igazolványok megkülönböztetése az igazolványszám alapján lehetséges, ezért szükséges annak nyilvánosságra hozása.

A nagyszámú engedélykiadás iránti kérelemre és a kérelmeket megalapozó dokumentumok hitelességi vizsgálatának időigényére tekintettel az adótanácsadói, adószakértői és okleveles adószakértői tevékenységek végzésére jogosító engedélyek kibocsátása nem valósítható meg az általános 30 napos eljárási határidőn belül, ezért szükséges az attól való eltérés törvényi szintű szabályozása.

A fenti indokok miatt ugyancsak nem lehetséges a hiánypótlási felhívás kérelem beérkezésétől számított 8 napon belüli kiküldése az ügyfél részére.

A kérelem kincstár területi szervezeti egységeinél történő előterjesztése lehetővé teszi az ügyfelek szakszerű tájékoztatását, valamint a kérelemhez csatolt dokumentumok ügyfélszolgálati hitelesítését, így a kérelmezőket nem terheli külön hitelesítéssel összefüggő díj.

A készpénzforgalom visszaszorítását célzó rendelkezéseknek része az is, hogy a vállalkozók átlátható tranzakciós díjak mellett vehessenek igénybe bizonyos készpénzfizetési módokat, ezért felhatalmazást kap a Kormány arra, hogy meghatározza POS terminál útján történő fizetések esetén a hitelintézet által érvényesíthető, a vállalkozás ügyfél felé felszámított jutalékok, díjak és egyéb költségek maximális mértékét.

A 135. §-hoz

A törvény a Választottbírósági egyezményhez kapcsolódó rendelkezések egységes normaszövegbeli elhelyezése érdekében a 160. § (2) bekezdésben foglalt végrehajtás felfüggesztésére vonatkozó rendelkezést a 176/A. § (6) bekezdésébe helyezi és ezzel a 176/A. § ügyfél értesítésére vonatkozó rendelkezésének a kettős adózás elkerüléséről szóló egyezmények MAP cikkelyére kiterjesztő alkalmazásáról szóló eredeti (6) bekezdését hatályon kívül helyezi.

A 136. §-hoz

Az adótartozás főszabályként az esedékességkor meg nem fizetett adót és a jogosulatlanul igénybe vett költségvetési támogatást jelenti. A hatályos szabályok szerint nettó módon kell azonban számítani az adótartozás összegét, ha jogszabály [például a társasági adóról és az osztalékadóról szóló 1996. évi LXXXI. törvény (a továbbiakban: Tao. tv.)] az adózó által érvényesíthető kedvezmény igénybevételét az adóhatóságnál nyilvántartott adótartozás meglétéhez köti. A törvény bővít a nettó számítási körön, így már az adóigazolások kiállításánál is figyelembe kell venni a többi adónemen fennálló túlfizetéseket.

Az Art. állandó lakóhely fogalmát szabályozó rendelkezése és az Adó- és Pénzügyi Ellenőrzési Hivatalról szóló 273/2006. (XII. 23.) Korm. rendelet 13. § a) pontja alapján jelenleg nem állapítható meg egyértelműen, hogy mely regionális igazgatóság lesz illetékes eljárni a szabadságvesztés büntetésüket töltő adózók adóügyeiben. Az Art. 178. § 7. pontja szerint állandó lakóhelynek az olyan lakóhely minősül, ahol a magánszemély tartós ott-lakásra rendezkedett be és ténylegesen ott lakik. Szabadságvesztésüket töltő elítélteknél a tartós ott-lakásra történő berendezkedés és a tényleges ott-lakás elválik egymástól, így az állandó lakóhely, mint illetékességet megalapozó ok nehezen értelmezhető. A polgárok személyi adatainak és lakcímének nyilvántartásáról szóló 1992. évi LXVI. törvény 27. § (4) bekezdés b) pontja értelmében nem kell bejelentenie a tartózkodási helyét annak a polgárnak, aki előzetes letartóztatásban van, vagy szabadságvesztés büntetését tölti, azaz ezen személyek esetében sem a lakóhely, sem a tényleges tartózkodási hely nem határozható meg, így az eljárásra jogosult igazgatóság sem.

A törvény az állandó lakóhely fogalmát egyértelművé teszi azáltal, hogy az előzetes letartóztatásban lévő, vagy szabadságvesztés büntetésüket töltő adózók állandó lakóhelye a büntetőeljárás és a büntetés-végrehajtás megindulásának tényétől függetlenül változatlan marad.

A fennálló illetékességi nehézség feloldása azért is szükséges, mert az illetékességi szabályok megsértése olyan súlyos eljárási szabálysértésnek minősül, melynek következménye az eljárás megsemmisítése. Jelenleg is folyamatban vannak ugyanis olyan százmilliós nagyságrendű adókülönbözet feltárására irányuló megállapítások, amelyek szabadságvesztés büntetésüket töltő adózók terhére történnek.

A 137. §-hoz

Az Art. mellékleteinek módosításáról szóló technikai rendelkezés.

Hatodik rész

A társadalombiztosítás pénzügyi alapjait és egyes elkülönült állami pénzalapokat megillető befizetéseket érintő módosítások

XIV. Fejezet

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

Általános indokolás

A járulékszabályok pontosítását, továbbá az érintett hatóságok jogviszony ellenőrzési tevékenységének hatékonyabbá tételét szolgálják a törvényben szereplő rendelkezések.

Részletes indokolás

A 138. §-hoz

A szövegpontosítás alapján egyértelművé válik, hogy munkaviszonyban történő foglalkoztatás esetén a Tbj. 4. § k) pont 2. alpontja szerinti esetben (amikor a jövedelem külföldön adóztatható) kizárólag a személyi alapbér képez járulékot. Ha a foglalkoztatás más jogviszony keretében történik, a járulékalap a szerződésben meghatározott (például megbízási) díj.

A 139. §-hoz

A törvény szerint a kiskorú magyar állampolgár akkor is jogosult egészségügyi szolgáltatásra, ha csak tartózkodási hellyel rendelkezik.

A 140. §-hoz

A biztosítási és járulékfizetési kötelezettség elbírálása, esetenként a vagyonosodási vizsgálatoknál is szükséges az egészségbiztosítási szerv megkeresése az ellátások típusáról, összegéről és a levont adóteherről.

A 141. §-hoz

A bejelentési szabályok kiegészülnek az utógondozói ellátásban részesülők bejelentésével, továbbá a tanulók, hallgatók utáni bejelentéssel kapcsolatos szabállyal, amely alapján a jövőben a tanulók, hallgatók bejelentése központosítottan történik . Ezáltal javul a biztosítotti nyilvántartás minősége.

Az egészségbiztosítási pénztár felhatalmazást kap mulasztási bírság kiszabására abban az esetben, ha a foglalkoztató a munkavállalója biztosítási jogviszonyának tisztázására irányuló eljárásban nem működik együtt.

A 142. §-hoz

A törvény szerint, ha az adóhatóság hivatalos tudomást szerez arról, hogy megszűnt egy vállalkozás - például felszámolták vagy törölték az adószámát -, de a foglalkoztatottak biztosításának megszűnéséről bejelentés nem érkezett, akkor lehetőség van arra, hogy az OEP biztosítotti nyilvántartásán keresztül az APEH tisztázza, hogy kik azok a személyek, akiknek saját maguk után kell(ene) a biztosítás megszűnését követően egészségügyi szolgáltatási járulékot fizetni.

Az elmúlt időszakban történt visszaélések kiszűrése érdekében a törvény szerint az idegenrendészeti hatóság tájékoztatást ad az adóhatóságnak az EU-kártyával rendelkező külföldi állampolgárokról, annak érdekében, hogy az adóhatóság meg tudja állapítani, kik azok a személyek, akiknek a Tbj. 39. §-a szerinti járulékfizetésre való bejelentkezését a más tagállamban fennálló biztosítás miatt el kell utasítani.

A 143. §-hoz

Jogalkalmazást segítő szövegpontosítás.

XV. Fejezet

A Kutatási és Technológia Innovációs Alapról szóló 2003. évi XC. törvény módosítása

A 144. §-hoz

A módosítás megfogalmazza, hogy a nonprofit gazdasági társaság milyen feltételek mellett nem fizet innovációs járulékot.

XVI. Fejezet

Az egészségügyi hozzájárulásról szóló 1998. évi LXVI. törvény módosítása

Általános indokolás

A törvényben eljárási szabálymódosítások szerepelnek az egészségügyi hozzájárulás elszámolásával, bevallásával összefüggésben.

Részletes indokolás

A 145. §-hoz

Az Szja tv. szerint vannak olyan jövedelmek, amelyek után évente csak egyszer kell az adót megállapítani és megfizetni - például külfölditől vagy magánszemélytől származó árfolyamnyereségből származó jövedelem esetén -, ezért az ehófizetés gyakoriságát is indokolt ezzel összhangba hozni.

A 146. §-hoz

A módosítás indoka az, hogy speciális szabályt kell alkalmazni arra az esetre, ha a kifizető kevesebb ehót vont le, például amikor az ingatlan bérbeadásból származó bevételből az adóelőleg megállapításánál a magánszemély nyilatkozata alapján a kifizető által figyelembe vett költség meghaladja az adóbevallásban elszámolt igazolt költséget. Ilyenkor az év végén az adóévre megállapított ehó és az év közben alacsonyabb összegben megfizetett ehó különbözetét a módosítás szerint a magánszemélynek az éves bevallásában kell bevallania, és a bevallás benyújtására előírt határidőig kell megfizetnie.

XVII. Fejezet

A kötelező egészségbiztosítás ellátásairól szóló 1997. évi LXXXIII. törvény módosítása

Általános indokolás

A törvény az egészségügyi szolgáltatásra való jogosultság ellenőrzésével kapcsolatos módosításokat tartalmaz.

Részletes indokolás

A 147-148. §-hoz

A közösségi jog alapján nem terjed ki a magyar társadalombiztosítási jogszabályok hatálya azokra, akik más tagállamban biztosítottak. A gyakorlatban számos esetben problémaként jelentkezik, hogy az érvényes Taj-kártyával rendelkező, külföldön biztosított magyar állampolgárok nem EU-kártyával, hanem TAJ alapján vesznek igénybe ellátást Magyarországon. Az OEP-nek ilyenkor nincs információja arról, hogy az igénybe vett ellátás költségeit az illetékes külföldi teherviselővel elszámolhatja. A visszaélések kiszűrése érdekében ezért a törvény szerint bejelentést kell tenni a más tagállamban létrejött biztosításról.

A kifizetőhelyek a pénzbeli ellátásokat az OEP-pel számolják el, ezért indokolt, hogy közvetlenül az egészségbiztosítási szervnek jelentsenek a biztosítás megszűnését követően folyósított ellátások kezdetéről és megszűnéséről is.

Hetedik rész

Az Önkéntes Kölcsönös Biztosító Pénztárakat és a magánnyugdíjpénztárakat érintő módosítások

XVIII. Fejezet

Az Önkéntes Kölcsönös Biztosító Pénztárakról szóló 1993. évi XCVI. törvény módosítása

Általános indokolás

Az önkéntes pénztári szféra törvényi szabályozásának módosítása a hatékony működést, átláthatóságot elősegítő módosításokat tartalmaz. Ennek részeként átláthatóbbá válnak a végelszámolás szabályai is.

Részletes indokolás

A 149. §-hoz

A nyugdíjkorhatár értelmező rendelkezésének módosításával az Önkéntes Kölcsönös Biztosító Pénztárakról szóló 1993. évi XCVI. törvény (a továbbiakban: Öpt.) fogalmi rendszere szerinti nyugdíjkorhatár betöltését meghatározó, különböző nyugdíj-típusokra való hivatkozások teljessé válnak.

A 150. §-hoz

A módosítással került sor annak jogszabályi pontosítására, hogy a pénztár működésével, működtetésével összefüggő feladatok finanszírozása csak a működési tevékenység forrásai terhére történhet.

A 151. §-hoz

A gyakorlati tapasztalatok által feltárt nehézségek miatt szükségessé vált a pénztárak végelszámolási szabályainak pontosítása, kiegészítése, amelyekkel a végelszámolási eljárás biztonságosabbá válik. A módosítás értelmében az ellenőrző bizottsági tagok mandátuma nem a végelszámolás kezdő időpontjában szűnik meg, hanem a pénztár megszűnésével egyidejűleg.

A 152. §-hoz

A módosítás lehetővé teszi, hogy átlépés esetén - az adószabályok megfelelő alkalmazása érdekében - az átvevő pénztár megfelelő információval rendelkezzen a tagi követelés tőke és hozam szerinti bontásáról, illetve a 2007. december 31-ét követő befizetések esetén az értéknapról is.

A 153. §-hoz

A módosítással az önsegélyező pénztárak esetében is lehetővé válik -az egészségpénztáraknál meghatározott legfeljebb két éves időtartamban - a tagi lekötés. Ezáltal az önsegélyező pénztárban is ösztönzésre kerül az előtakarékosság, valamint a pénztár a lekötést választó tagok számláját hosszabb távú befektetési formákban tudja elhelyezni, így biztosítva a lekötés előnyös voltát.

XIX. Fejezet

A magánnyugdíjról és a magánnyugdíjpénztárakról szóló 1997. évi LXXXII. törvény módosítása

Általános indokolás

Az magánnyugdíjpénztári szféra törvényi szabályozásának módosítása a hatékony működést, átláthatóságot elősegítő módosításokat tartalmaz. Ennek keretében többek között bővül a pénztárak tagokkal szemben fennálló tájékoztatási kötelezettsége.

Részletes indokolás

A 154. §-hoz

A törvény lehetővé teszi, hogy a rokkantsági nyugellátás orvosszakmai feltételeinek megfelelő pénztártag hozzáférhessen pénztári megtakarításához.

A 155. §-hoz

A pénztártagság foglalkoztató felé történő igazolási kötelezettsége törvényi szinten kerül kimondásra.

A 156. §-hoz

A pénztártag tagsági jogviszonyának megszűnését kiegészítő rendelkezés, melynek értelmében a magánnyugdíjpénztári tagsági jogviszony az egyösszegű szolgáltatás igénybevételével is megszűnhet.

A 157. §-hoz

A pénztártag felhalmozási időszakban bekövetkezett halála esetén pontosításra kerülnek a Nyugdíjbiztosítási Alap részére történő átutalás eljárási szabályai.

A 158. §-hoz

Az szmsz kötelező tartalmi elemét meghatározó rendelkezés. A módosítással összhangba kerül a magánnyugdíjpénztári és az önkéntes pénztári szabályozás.

A 159. §-hoz

A módosítással az Mpt. a személyi és tárgyi feltételek között egyértelművé teszi, hogy a pénztárnak tájékoztatási kötelezettségei teljesítése érdekében internetes honlappal kell rendelkeznie.

A 160. §-hoz

A pontosítást az elmúlt időszakban felmerült jogértelmezési kérdések indokolták. Eszerint a pénztár működésével, működtetésével összefüggő feladatok finanszírozása csak a működési tevékenység forrásai terhére történhet.

A 161. §-hoz

A módosítás egyértelművé teszi a pénztárak számára, hogy melyek azok az adatok, amelyek változását a pénztárnak a honlapján két munkanapon belül közzé kell tennie. Ezzel egyidőben a beszámolási kötelezettség egyszerűsödik.

A 162. §-hoz

A gyakorlati tapasztalatok által feltárt nehézségek miatt szükségessé vált a pénztárak végelszámolási szabályainak pontosítása, kiegészítése, amelyek révén az eljárás biztonságosabbá válik. A módosítás értelmében az ellenőrző bizottsági tagok mandátuma nem a végelszámolás kezdő időpontjában szűnik meg, hanem a pénztár megszűnésével egyidejűleg.

Nyolcadik rész

A személyi jövedelemadó meghatározott részének az adózó rendelkezése szerinti felhasználásáról szóló rendelkezéseket érintő módosítások

XX. Fejezet

A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény módosítása

Általános indokolás

Az adóbevallásra vonatkozó rendelkezések módosulásával összefüggésben szükséges a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény rendelkezéseinek pontosítása is. A törvény - a kivételes méltányosság lehetőségének bevezetésével - rugalmasabban kezeli azon szervezetek felajánlásból történő támogatását, amelyek köztartozással rendelkeznek és azt rendezik.

Részletes indokolás

A 163. §-hoz

Az elmúlt időszakban több olyan eset fordult elő, melynek során az 1%-os felajánlást azért nem lehetett a kedvezményezett javára folyósítani, mert a szervezet a köztartozás-mentességre vonatkozó feltételt - egyébként méltányolható okból - nem tudta teljesíteni. Indokolt ezért, hogy az adóhatóság méltányossági jogkört kapjon, mellyel kivételes esetben eltekinthet e feltétel meglététől, amennyiben a kedvezményezett a köztartozását a felajánlott összeg átutalását megelőzően rendezi.

A 164. §-hoz

Az egyházak technikai számának kiadására vonatkozó pontosító rendelkezés.

A 165. §-hoz

2009. évtől megszűnik az adóhatósági adómegállapítás rendszere és bevezetésre kerül az egyszerűsített bevallás lehetősége. Ezzel összhangban módosulnak a személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény megfelelő rendelkezései.

A 166. §-hoz

Az egyszerűsített bevallás bevezetésével összefüggő rendelkezés.

A 167. §-hoz

Az adóhatóságot érintő eljárási szabályok pontosítása.

Kilencedik rész

A számvitelről és a Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló törvényeket érintő módosítások

XXI. Fejezet

A számvitelről szóló 2000. évi C. törvény módosítása

Általános indokolás

A vállalkozásokat érintő adminisztrációs kötelezettségek egyszerűsítését célozza a könyvvizsgálatra nem kötelezett jogi személyiség nélküli gazdasági társaságoknál (betéti társaságoknál, közkereseti társaságoknál) egy olyan, a kettős könyvvitelen alapuló sajátos beszámolási rendszer kialakítása, amelyben a ténylegesen felmerült, alapbizonylatokkal alátámasztott tételek rögzítésén túlmenően gyakorlatilag további értékelési, átértékelési feladatokat (értékhelyesbítés, értékvesztés, értékváltozáshoz kapcsolódó terven felüli értékcsökkenés, céltartalék, devizaárfolyam-változás) nem kell elvégezni és nem kell alkalmazni az időbeli elhatárolásokra vonatkozó tételek egy jelentős részét sem. A törvény szerint az érintett vállalkozóknak kiegészítő mellékletet sem kell készíteniük.

További egyszerűsítést eredményez a devizában történő könyvvezetésre és beszámoló készítésre vonatkozó lehetőségek bővítése, valamint a konszolidált beszámoló készítési kötelezettség alól a harmadik országbeli külföldi felettes anyavállalattal rendelkező belföldi anyavállalat mentesítése.

A feketegazdaság visszaszorítását szolgálja a készpénzforgalom korlátozását célzó azon törvény, amely a napi készpénz záró állomány - havi szintű - átlagának maximális mértékéről rendelkezik.

A 2000. évi C. törvény (a továbbiakban: Szt.) további módosítását a jogalkalmazás során felmerült gyakorlati kérdések rendezése indokolja. E módosítások a gyakorlati alkalmazás során felmerült kérdések, felvetések megválaszolását, egyértelmű megítélését segítik.

Részletes indokolás

A 168. §-hoz

A törvény pontosítja a jelenleg hatályos rendelkezéseket figyelemmel arra, hogy a kapcsolt fél fogalmát az 1606/2002/EK európai parlamenti és tanácsi rendelettel összhangban egyes nemzetközi számviteli standardok elfogadásáról szóló 1725/2003/EK bizottsági rendelet határozza meg.

A 169. §-hoz

A törvény jelentős egyszerűsítésként, a közösségi szabályozással összhangban, a könyvvizsgálatra nem kötelezett jogi személyiség nélküli gazdasági társaságokra (betéti társaságokra, közkereseti társaságokra) lehetővé tesz egy olyan sajátos beszámolási rendszert, amelyben a ténylegesen felmerült, alapbizonylatokkal alátámasztott tételek rögzítésén túlmenően gyakorlatilag további értékelési, átértékelési feladatokat nem kell elvégezni.

2009. január 1-jétől a 100 millió Ft nettó árbevétel és 50 fő foglalkoztatotti létszám alatti betéti társaságok, közkereseti társaságok készíthetnek majd ilyen sajátos egyszerűsített éves beszámolót (a továbbiakban: sajátos egyszerűsített éves beszámoló).

Amennyiben a vállalkozó él ezzel a választási lehetőséggel, egyszerűsített éves beszámolóját mindaddig e sajátos előírások figyelembevételével kell elkészítenie, míg arra lehetősége van (azaz saját döntés alapján nem készíthet egyszerűsített éves beszámolót vagy éves beszámolót).

A 170. §-hoz

Az Szt. jelenleg hatályos előírása szerint a gazdálkodóknak a pénzkezelési szabályzatban - többek között - rögzíteniük kell a napi készpénz záró állomány maximális mértékét. Ezzel összefüggésben a törvény korlátozza a napi készpénz záró állomány - havi szintű - átlagos mértékét, amely, ha jogszabály eltérően nem rendelkezik, nem lehet több, mint az előző üzleti év - éves szintre számított - összes bevételének 1,2%-a, illetve ha az előző üzleti év összes bevételének 1,2%-a nem éri el az 500 ezer forintot, akkor 500 ezer forint. A törvény külön rendelkezik a jogelőd nélkül alapított gazdálkodók esetén követendő szabályokról.

A 171. §-hoz

A törvény lehetővé teszi, hogy az Szt. 20. §-ának (4) bekezdése szerinti devizában történő könyvvezetés és beszámolókészítés - ha a feltételeknek megfelelő deviza pénzneme nem azonos az euróval - a vállalkozó döntése alapján euróban történjen. Ebben az esetben a létesítő okiratban is az eurót kell rögzíteni.

A 172. §-hoz

A törvény a jelenleg hatályos rendelkezések tartalmi változatlansága mellett pontosítja, hogy az ingatlanhoz kapcsolódó vagyoni értékű jogok között kell - többek között - kimutatni az ingatlanok rendeltetésszerű használatához kapcsolódó - jogszabályban nevesített - hozzájárulásokat, díjakat. Az idevonatkozó jogszabályok időközben - az elnevezés tekintetében - változtak, ezért a jogszabályi előírásokkal összhangban a törvény pontosítja, hogy milyen hozzájárulásokat, díjakat kell ilyen jogcímen kimutatni (pl. a víziközmű-fejlesztési hozzájárulás, villamos energia hálózati csatlakozási díj, gázhálózati csatlakozási díj).

A 173-178. §-hoz

Az Szt. jelenlegi előírásai a kapott fejlesztési támogatások elszámolására vonatkozóan tartalmaznak előírást. A vállalkozók a fejlesztési támogatást több esetben úgy kapják, hogy a támogatás folyósítása feltételekhez kötött. Amennyiben a vállalkozó ezen feltételeket nem teljesíti, akkor a kapott fejlesztési támogatást részben vagy egészen vissza kell fizetnie, mely visszafizetés elszámolására vonatkozóan az Szt. nem tartalmaz egyértelmű rendelkezést.

A törvény a gyakorlati végrehajtás elősegítése érdekében előírja, hogy a kapott fejlesztési támogatás visszafizetett összegét rendkívüli ráfordításként kell elszámolni, ezzel egyidejűleg - ha ezen jogcímen halasztott bevételt mutat ki a vállalkozó - a passzív időbeli elhatárolások között állományban lévő fejlesztési támogatás összegét meg kell szüntetnie (fel kell oldania).

Az Szt. jelenleg hatályos szabálya a kötelezettségek teljesítésére, a csereszerződés keretében átadott vásárolt és saját termelésű készletek elszámolására vonatkozik. A törvény egyértelművé teszi, hogy az ilyen jogcímen nyújtott szolgáltatások ellenértékét is az értékesítés nettó árbevételeként kell elszámolni.

Az Szt. jelenleg hatályos előírásai nem tartalmaznak arra vonatkozóan külön rendelkezést, hogy a kerekítési különbözeteket (pl. az 1 és 2 forintos érmék bevonása miatti kerekítési különbözetet, az adófolyószámlákon mutatkozó - bevallás 100, illetve 1000 forintra, könyvelés forintban közötti eltérés miatti - kerekítési különbözetet) hogyan kell elszámolni. A törvény hiánypótló szabályozásként - összhangban a gyakorlatban eddig is követett elszámolással - nevesíti, hogy ezen kerekítési különbözeteket - jellegüknek megfelelően - az egyéb bevételek vagy az egyéb ráfordítások között kell elszámolni.

A törvény hiánypótló rendelkezésként szabályozza, hogy az értékesített, és a szerződés szerinti feltételek teljesítésének későbbi meghiúsulása miatt visszavett, a két időpont között használt eszköz visszavételkori értékét - legfeljebb eredeti eladási árát - egyéb bevételt csökkentő tételként kell elszámolni.

A szabályozás elsősorban azon gyakorlati probléma megoldását tartalmazza, ahol az immateriális jószág, a tárgyi eszköz értékesítése - részletfizetés, vagy halasztott fizetés miatt - tulajdonjog fenntartással történik. Ebben az esetben az értékesítést az eszköz birtokba adásakor kell elszámolni, azonban ha a vevő a szerződés szerint nem fizeti meg az ellenértéket, akkor az eladó nem járul hozzá a tulajdonjog átruházásához és az eszközt visszaveszi.

A törvény szerint a kockázatitőkealap-jegyek hozamát - a befektetési jegyek hozamához hasonlóan - kamatként kell elszámolni.

A 179. §-hoz

A törvény szerint a sajátos egyszerűsített éves beszámoló csak mérlegből és eredménykimutatásból áll, kiegészítő mellékletet nem tartalmaz.

A sajátos egyszerűsített éves beszámoló esetén az érintett vállalkozók nem alkalmazhatják az üzleti vagy cégértékre, az értékhelyesbítésre, az értékelési tartalékra, az értékvesztésre, az értékváltozáshoz kapcsolódó terven felüli értékcsökkenésre, a céltartalékra (a jogszabályi előírásokon alapuló céltartalék-képzés kivételével), a devizaárfolyam-változásra vonatkozó előírásokat, nem alkalmazhatják a valós értéken történő értékelésre vonatkozó lehetőségeket, illetve az időbeli elhatárolásokra vonatkozó tételek egy jelentős részét sem.

A törvény szerint a tárgyi eszközök, immateriális javak teljes bekerülési értéke elszámolható értékcsökkenésként (maradványértékkel nem kell számolni), az egyéb eszközök pedig (a részesedések, a készletek, a követelések, ideértve a devizás tételeket is) folyamatosan az eredeti bekerülési értéken szerepelnek a könyvekben és a beszámolóban, azok átértékelésére nem kerül sor.

Amennyiben a vállalkozó adott üzleti évre vonatkozóan először készít sajátos egyszerűsített éves beszámolót, akkor az üzleti év első napjával nyilvántartott értékhelyesbítést, értékelési tartalékot, valós értékeléshez kapcsolódó tételt, üzleti vagy cégértéket, értékvesztést, terven felüli értékcsökkenést, érintett időbeli elhatárolást meg kell szüntetni (vissza kell írni, fel kell oldani). A terven felüli értékcsökkenés visszaírásával egyidejűleg a terv szerinti értékcsökkenés módosítható.

A 180. §-hoz

A törvény szerint - az adminisztrációs terhek csökkentése érdekében - összhangban a közösségi szabályozással, nemcsak az Európai Gazdasági Térségben székhellyel rendelkező fölérendelt anyavállalat, hanem azon harmadik országban székhellyel rendelkező fölérendelt anyavállalat is - egyéb feltételek teljesítése mellett - mentesítheti a belföldi (mentesíthető) anyavállalatot az összevont (konszolidált) éves beszámoló készítési kötelezettség alól, amely fölérendelt anyavállalat az Szt.-vel vagy a 83/349/EGK irányelvvel, illetve az 1606/2002/EK rendelettel összhangban, vagy azokkal egyenértékű módon, illetve azoknak megfelelően készíti el és hozza nyilvánosságra összevont (konszolidált) beszámolóját, valamint összevont (konszolidált) üzleti jelentését.

A törvény ezen túlmenően a közösségi szabályozással összhangban pontosítja a mentesítési feltételeket is:

- egyrészt a tulajdoni hányad számításánál nem kell figyelembe venni a mentesíthető anyavállalat vezető tisztségviselői, vagy felügyelőbizottsága tagjai által jogszabály, vagy létesítő okirat szerint megszerzett tulajdoni hányadot,

- másrészt a kisebbségi tulajdonosok, vagy azok egy része akkor kérheti az összevont (konszolidált) éves beszámoló elkészítését, ha részvénytársaságnál, illetve európai részvénytársaságnál összesen legalább 10%-os (egyéb vállalkozónál legalább 20%-os) mentesíthető anyavállalati részesedés van a birtokukban.

A 181. §-hoz

A személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseinek való megfelelés érdekében törvényben szükséges szabályozni a természetes személyek nyilvántartásban kezelt adatait, illetve ezen adatok nyilvánosságát, melyekről a módosítást megelőzően kormányrendelet rendelkezett.

A 182. §-hoz

Törvényi szintre emeli és egyértelművé teszi, hogy a nyilvántartásba vett könyvviteli szolgáltatás végzésére jogosult természetes személyek továbbképzését csak a miniszter által - erre felhatalmazott - akkreditált szervezet végezheti.

A 183-185. §-hoz

Az Itv. módosított előírásai szerint arra vonatkozóan, hogy mely eljárásért vagy szolgáltatásért kell díjat fizetni, nem elegendő az Itv. általános felhatalmazása, a díjat az adott ágazati törvény felhatalmazása alapján lehet csak szabályozni. A könyvviteli szolgáltatást végzők, valamint a továbbképzésükben közreműködő szervezetek nyilvántartásba vételi eljárásának igazgatási szolgáltatási díjáról szóló 21/2002. (V. 30.) PM rendelet az Itv. általános, valamint a könyvviteli szolgáltatást végzők nyilvántartásba vételéről szóló 93/2002. (V. 5.) Korm. rendelet konkrét felhatalmazása alapján került kihirdetésre, a módosítás a szükséges önálló ágazati törvény felhatalmazó rendelkezését tartalmazza.

A törvény szerint a könyvviteli elszámolást alátámasztó bizonylatnak a bizonylat kiállításának időpontját, illetve - a gazdasági művelet jellegétől, időbeni hatályától függően - annak az időpontnak vagy időszaknak a megjelölését is tartalmaznia kell, amelyre a bizonylat adatait vonatkoztatni kell. A módosítás az általános forgalmi adóról szóló - 2008-ban hatályba lépett - új törvény előírásaiból következik. A számviteli elszámolás alapja - változatlanul - a Ptk. szerinti teljesítés időpontja, ugyanakkor az Áfa tv. ettől eltérő teljesítési időpontot is rögzít(het). Ezért a könyvviteli elszámolás alapjául szolgáló bizonylatnak adott esetben mind a két teljesítési időpontot (időszakot) tartalmaznia kell.

XXII. Fejezet

a Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény módosítása

Általános indokolás

A 2007. évi LXXV. törvény (a továbbiakban: kamarai tv.) módosításai a jogalkalmazás során felmerült kérdések, felvetések megválaszolását, egyértelmű megítélését segítik.

Részletes indokolás

A 186. §-hoz

A kamarai tv. módosításával bővül az ügyfél kérelmére indított azon kamarai hatósági eljárások köre, amelyek kivételt képeznek az ügyfelet terhelő igazgatási szolgáltatási díj fizetésének kötelezettsége alól. A kamarai tv. 9. §-ának (1) bekezdésében kivételként felsorolt kamarai hatósági eljárások bár az ügyfél kérelmére indulnak, nem díjkötelesek.

A 187. §-hoz

A kamarai tv. módosítása az Szt.-vel való összhang megteremtését szolgálja a kamarai tag könyvvizsgáló, könyvvizsgáló cég bejelentésének tárgyát illetően. A módosítás egyértelművé teszi, hogy - az Szt.-ben foglalt, a vállalkozót terhelő bejelentési kötelezettséghez hasonlóan - csak a jogszabályi kötelezettségen alapuló (kötelező) könyvvizsgálói tevékenységre irányuló megbízások tekintetében áll fenn a kamarai tag könyvvizsgálót, könyvvizsgáló céget terhelő bejelentési kötelezettség.

A 188. §-hoz

A törvény a Könyvvizsgálói Közfelügyeleti Bizottság működése során felmerülő, szerződéskötési, pénzügyi és egyéb adminisztratív feladatok tekintetében egyértelművé teszi, hogy a Könyvvizsgálói Közfelügyeleti Bizottság nevében a Pénzügyminisztérium jár el.

Tizedik rész

XXIII. Fejezet

A szerencsejáték szervezéséről szóló 1991. évi XXXIV. törvény módosításáról

Általános indokolás

A szerencsejáték szervezéséről szóló 1991. évi XXXIV. törvény (a továbbiakban: Szjtv.) módosul a gyakorlati tapasztalatok függvényében, ezen kívül pedig pár technikai pontosításra is sor kerül.

Részletes indokolás

A 189. §-hoz

A gyakorlati tapasztalatok bebizonyították, hogy a nyereményigazolás kiadásának 200 ezer forintos értékhatára túl alacsony, különösen a játékkaszinókban nehéz a törvényi követelményeknek megfelelő igazolást kiállítani. A kötelező kiadás értékhatára 2 millió forintra emelkedik, mely megegyezik a 2007. december 31-ig a játékkaszinókra vonatkozó előírással.

Egyértelművé válik, hogy amennyiben a játékos nyereményét valutában szerezte, akkor a Magyar Nemzeti Bank által közzétett, a nyeremény kifizetésének napján érvényes hivatalos devizaárfolyam figyelembevételével kell meghatározni a nyeremény forintértékét.

Lehetővé válik az, hogy a szerencsejáték szervezők nyereményigazolást ne csak bizonylattömbön, hanem zárt számítástechnikai rendszer útján is kiállíthassanak, azonban minden szervezőnek egységes módon kell kiállítani az igazolást.

A 190. §-hoz

Az Szjtv. jelenlegi szövege szerint nem adható meg az engedély, ha a kérelmező, illetőleg vezető tisztségviselője és tagja büntetett előéletű vagy a kérelem benyújtását megelőző három éven belül közbizalom elleni, gazdasági, vagyon elleni bűncselekményt, továbbá tiltott szerencsejáték szervezésének bűncselekményét, illetve a kérelem benyújtását megelőző két éven belül tulajdon elleni vagy pénzügyi szabálysértést, a játék és pénznyerő automata üzemeltetésére vonatkozó szabályok megszegése vagy tiltott szerencsejáték szabálysértését követte el. Indokolttá vált az értékelt bűncselekmények körének felülvizsgálata, így az engedély megtagadásának okai kiegészülnek a közélet tisztasága elleni és nemzetközi közélet tisztasága elleni bűncselekményekkel, illetőleg a jogi személlyel szemben alkalmazható büntetőjogi intézkedésekről szóló 2001. évi CIV. törvény szerinti tevékenység bíróság általi korlátozásával.

A hatályos szabályok szerint az állami adóhatóság nem adhatja meg az engedélyt, ha a kérelmező, illetőleg vezető tisztségviselője a kérelem benyújtását megelőző 5 éven belül engedély nélkül szerencsejáték szervező tevékenységet folytatott. Ez a feltétel kiegészítésre szorul több téren. Egyrészt indokolt a vizsgálatot kiterjeszteni a kérelmező tagjára is, másrészről szükséges értékelni azt is, ha a kérelmező vezető tisztségviselője vagy tagja vezető tisztségviselő vagy tag volt olyan gazdálkodó szervezetben, mely tiltott szerencsejáték szervező tevékenységet folytatott. A rendelkezés továbbá pontosításra kerül azzal, hogy tiltott szerencsejáték szervező tevékenységként csak azt lehet figyelembe venni, mely tekintetében jogerős közigazgatási vagy szabálysértési határozat, illetve bírósági ítélet megállapította az engedély nélküli szervezés tényét.

A pénzügyi feddhetetlenségre vonatkozó követelmények hosszú idő óta változatlanok, így indokolt azok felülvizsgálata. A hatályos szabályok szerint az állami adóhatóság az engedély iránti kérelmet elutasítja, ha a kérelmezővel, illetve vezető tisztségviselőjével és tagjával szemben az adóhatóság a kérelem benyújtását megelőző 5 éven belül jogerősen 1 millió forintot meghaladó adóbírságot, vagy 500 ezer forintot meghaladó mulasztási bírságot szabott ki, vagy a kérelem benyújtását megelőző 1 éven belül a kérelmezőnek, illetve vezető tisztségviselőjének 1 millió forintot meghaladó 30 napon túli köztartozása vagy adótartozása volt. Az engedélyre csak a 2 millió forintot meghaladó adóbírság, mulasztási bírság, valamint a 2 millió forintot meghaladó 30 napon túli köztartozás vagy adótartozás hat ki. A köztartozás és adótartozás hiánya továbbá vizsgálatra kerül a kérelmező tagjára vonatkozóan is.

A 191. §-hoz

Az Szjtv. 7/A. §-a (2) bekezdésének kiegészítésére azért van szükség, hogy egységes legyen az Szjtv. alapján határozattal és a végzéssel kiszabott eljárási bírságokkal kapcsolatos jogorvoslati rend, azaz mindkettővel szembeni fellebbezést az állami adóhatóság vezetője bírálja el.

A 192. §-hoz

A hatályos szabályok szerint a bírság összegét a mulasztás vagy a kötelességszegés súlyának figyelembevételével kell megállapítani. Ismételt jogsértés esetén nem egységes a bírósági gyakorlat, hogy a bírság összeg meghatározása során az ismétlődő jelleg értékelésre kerülhet-e. Az állami adóhatóság a bírság mértékének meghatározása során azt is köteles mérlegelni, hogy a szerencsejáték-szervezővel szemben a jogsértést megelőző 2 éven belül hasonló jogsértés miatt jogerősen szabott-e ki bírságot.

A sorsolásos játékok és a fogadás országos lefedettségű, értékesítésük főleg közvetítők útján történik. Ezért az ismétlődő jelleg értékelése során azt indokolt figyelembe venni, hogy a jogszabálysértéssel érintett közvetítő által üzemeltetett értékesítőhellyel, illetve fogadóirodával kapcsolatban talált-e szabálytalanságot az állami adóhatóság.

A 193. §-hoz

Indokolt az állami adóhatóság számára lehetővé tenni, hogy valamennyi, a pénzmosás és a terrorizmus finanszírozása megelőzéséről és megakadályozásáról szóló 2007. évi CXXXVI. törvény (a továbbiakban: Pmt.) hatálya alá tartozó szervezővel szemben, a Pmt. megsértése esetén is alkalmazhassa az Szjtv.-ben foglalt jogkövetkezményeket.

A 194. §-hoz

A személyi megfelelőség folyamatos fennállását vélelmezni kell a határidőben benyújtott meghosszabbításra irányuló kérelem jogerős elbírálásáig.

A hatályos szabályok szerint a pénznyerő automatát üzemeltetők kötelesek negyedévente időszaki elszámolást készíteni az állami adóhatóság részére. A szabály törvényi szintre emelkedik, és a technikai fejlődést követve kiegészül azzal, hogy az időszaki elszámolást gépi adathordozón kell benyújtani.

A 195. §-hoz

Az Szjtv. értelmében szerencsejáték minden olyan játék, amelyben a játékos pénz fizetése, vagy vagyoni érték nyújtása fejében, meghatározott feltételek fennállása vagy bekövetkezése esetén pénznyereményre, vagy más vagyoni értékű nyereményre válik jogosulttá, és a nyerés vagy a vesztés kizárólag, vagy túlnyomórészt a véletlentől függ. A tét értelmező rendelkezésbeli fogalma is kiegészül a pénzen kívüli vagyoni érték kategóriájával.

A hatályos szabályok szerint tiltott szerencsejátéknak minősül az engedély nélkül vagy az engedélyben foglaltaktól eltérően, illetve az Szjtv. szabályainak kijátszásával vagy az Szjtv.-ben foglalt kötelezettség, vagy tilalom megszegésével szervezett szerencsejáték. A Büntető Törvénykönyvről szóló 1978. évi IV. törvény 267. §-a szerint vétséget követ el, aki tiltott szerencsejátékot rendszeresen szervez, vagy ehhez helyiséget bocsát rendelkezésre. Indokolatlan szigort jelent, hogy többek között a játéktervtől való engedély nélküli eltérés is bűncselekményt valósíthat meg, ezért a tiltott szerencsejáték fogalma az engedély nélkül szervezett szerencsejátékra terjed ki, feltéve, hogy a szerencsejáték szervezéséhez engedélyre van szükség.

Tizenegyedik rész

XXIV. Fejezet

A fiatalok életkezdési támogatásáról szóló 2005. évi CLXXIV. törvény módosításáról

Általános indokolás

A törvény a 2005. évi CLXXIV. törvény (a továbbiakban: Fétám tv.) eljárási szabályainak egyszerűsítését tartalmazza.

Részletes indokolás

A 196. §-hoz

A hatályos Fétám tv. alapján az életkezdési támogatásra való jogosultság érvényesítéséhez az állami adóhatóság a gyermek adóazonosító jelét a polgárok személyi adatainak és lakcímének nyilvántartását kezelő központi szerv adatszolgáltatása alapján megállapítja és a gyermek adóigazolványát a szülő kérésére kiállítja és kiadja. A törvény az eljárás egyszerűsítése érdekében úgy rendelkezik, hogy az adóigazolványt az adóhivatalnak nem annak külön igénylése esetén, hanem hivatalból kell kiállítania és megküldenie a szülőnek.

-----STARTING---POINT---VEGE---

Záró rendelkezések

Hatályba léptető rendelkezések

A 197. §-hoz

A törvényben szereplő módosítások főszabályként 2009. január 1-jén lépnek hatályba.

A 198. §-hoz

A törvény szerint az Szja tv.-t módosító rendelkezések 2009. január 1-jén lépnek hatályba, azzal a kivétellel, hogy a tagi kölcsön elengedésére vonatkozó szabályok a kihirdetés napján, a képzésre és a művelődési intézményi szolgáltatásra vonatkozó összegkorlátok, valamint az átalányadózók számlatartására vonatkozó rendelkezés pedig 2009. február 1-jén lép hatályba.

A 199. §-hoz

A törvény szerint a Tao. tv.-t érintő módosítások 2009. január 1-jén lépnek hatályba, azzal, hogy azokat a 2008. adóévi adókötelezettségre is lehet alkalmazni.

A 200. §-hoz

A törvény az Áfa tv.-t módosító rendelkezések hatálybalépésére és alkalmazására vonatkozó előírásokat tartalmazza.

A 201. §-hoz

A törvénynek a Jöt.-öt módosító rendelkezései 2009. január 1-jén lépnek hatályba.

2009. február 1-jén lépnek hatályba a napi zárjegyfelhasználáshoz kapcsolódó adatszolgáltatás teljeskörű elektronizációjára, az adójegyek adóemelések előtti készletfelhalmozásának (bespájzolásának) korlátozására és a vendéglátósoknak az alkoholtermékek napi készletforgalmának rögzítési kötelezettségére vonatkozó rendelkezések.

2009. július 1-jén lépnek hatályba az adóraktár engedélyesek és a jövedéki engedélyes kereskedők vevőnyilvántartásából teljesítendő adatszolgáltatás kötelező elektronikus benyújtására, a szőlőbor elszámolás elektronikus benyújtására, valamint a zárjegyfelhasználókra vonatkozó rendelkezések (elektronikus zárjegymegrendelés, zárjegy elszámolás, zárjegykészlet egyéb változásainak elektronikus napi jelentése). Ugyancsak 2009. július 1-jén lépnek hatályba a földgázellátásról szóló 2008. évi XL. törvény szerint megvalósuló szervezeti átalakítás esetében alkalmazható engedélyezési eljárásra vonatkozó rendelkezések is.

A termékmérleg-havizárást és a szállítási nyilvántartás havi zárás összesítését 2009. október 1-jétől kell kizárólag elektronikus úton (Ügyfélkapun keresztül) benyújtani.

Az üzemanyagok bio-tartalmának növelésére irányuló adóintézkedés hatályba lépéséhez az Európai Bizottság jóváhagyása szükséges, tekintettel arra, hogy azt állami támogatási szempontból előzetesen el kell fogadtatni. Így az új rendelkezés hatálybalépése ehhez igazodik. A bizottsági jóváhagyás időpontja a Magyar Közlönyben közzétételre kerül.

A 203. §-hoz

A földgázellátásról szóló 2008. évi XL. törvénynek a Htv.-t módosító azon rendelkezései, amelyeket e törvény felülír, nem lépnek hatályba.

A 204. §-hoz

A törvény értelmében az Itv.-t módosító rendelkezések 2009. január 1-jén lépnek hatályba, azzal, hogy az Itv. rendelkezéseit a 2009. január 1. napját követően illetékkiszabásra bejelentett vagy más módon az állami adóhatóság tudomásra jutott vagyonszerzési ügyekben, valamint kezdeményezett elsőfokú, illetve jogorvoslati eljárásokban kell alkalmazni, kivéve az örökösödési illetékre vonatkozó új szabályokat, amiket a már folyamatban lévő ügyekre is alkalmazni kell.

Azon rendelkezések, amelyek érintik az illetékfizetésre kötelezettek körét vagy az illeték mértékét a törvény kihirdetését követő 45. napon lépnek hatályba és az ezt követően illetékkiszabásra bejelentett vagy más módon az adóhatóság tudomására jutott vagyonszerzési ügyekben kell alkalmazni. A feltűnő értékaránytalanság mellett kötött ügyletekre vonatkozó illetékszabályt azonban csak abban az esetben kell alkalmazni, ha az ügyletet a szabály hatálybalépését követően kötötték.

A 205. §-hoz

A törvény Gjt.-t módosító rendelkezései - főszabály szerint - 2009. január 1-jén lépnek hatályba. A cégautóadóra vonatkozó rendelkezések hatályba lépése azonban csak 2009. február 1., a gépjárműadó-adóalanyiságra vonatkozó rendelkezés pedig a törvény kihirdetését követő 45. napon lép hatályba.

A 206. §-hoz

Az Art. rendelkezései főszabályként 2009. január 1-jén lépnek hatályba.

A 207. §-hoz

Az 1998. évi LXVI. törvény (a továbbiakban: Eho.) 11/A. § (4) bekezdése 2010. január 1-jén lép hatályba.

A 208. §-hoz

Az Szt. módosításai - a könyvviteli szolgáltatás végzésére jogosult természetes személyeket érintő, valamint a deviza könyvvezetés 25%-os feltételének előírására vonatkozó módosítások kivételével - 2009. január 1-jén lépnek hatályba azzal, hogy azokat első alkalommal a 2009. évben induló üzleti évről készített beszámolóra kell alkalmazni. Az Szt. egyes módosított rendelkezései a 2008. évi üzleti évről készített beszámolóra is alkalmazhatók.

A 209. §-hoz

A kamarai tv.-t módosító rendelkezések a kihirdetés napját követő napon lépnek hatályba.

A 210. §-hoz

E törvénynek az Szjtv.-t módosító rendelkezései 2009. február 1-jén lépnek hatályba.

A 211. §-hoz

E törvénynek az Fétám tv.-t módosító rendelkezései a kihirdetés napján lépnek hatályba.

Módosító rendelkezések

A 212. §-hoz

A törvény szövegrész-cserékkel

- jogalkalmazást segítő módosításokat, értelmezést segítő kiegészítéseket tartalmaz;

- összehangoló pontosításokat tartalmaz a kapcsolódó jogszabályok változásai, valamint az Szja tv. e törvénnyel módosuló rendelkezései miatt (a módosuló rendelkezéseknek megfelelő átvezetések);

- a mezőgazdasági kistermelés bevételi értékhatárát 7 millió forintról 8 millió forintra emelkedi;

- az adóterhet nem viselő járandóságnak minősülő szociális gondozói díjat 120 ezer forintról 180 ezer forintra emeli;

- biztosítja a nyugdíj-előtakarékoskodók számára a befizetés után járó adókiutalást akkor is, ha jogszerű nyugdíj-szolgáltatás igénylése miatt a kiutalás időpontjában a magánszemély nyugdíjelőtakarékossági számlával már nem rendelkezik;

- felemeli az átalányadózás-választási lehetőségének értékhatárát (általános esetben 8 millió forintról 15 millió forintra, a kereskedők esetében 40 millió forintról 100 millió forintra);

- az elmúlt évek tendenciáját követve újabb szerencsejátékfajta szja vonatkozását változtatja meg, esélyt adva az évek óta nem életképes bingójátéknak is, hogy vonzó nyereményekkel megtalálja saját közönségét;

- az elismert munkavállalói értékpapír-juttatási program keretében ingyenesen adható részvények juttatási keretét 500 ezer forintról 1 millió forintra emeli;

- visszamenőleges hatállyal kimondja az árvaellátásra tekintettel folyósított özvegyi nyugdíj adómentességét;

- visszamenőleges hatállyal adómentessé válik a 2008. január 1-je előtt alapított, a magyar kultúra, tudomány, művészet és sport érdekében kiemelkedő tevékenységet folytató és kimagasló eredményt elérő magánszemélynek nyilvános jelölés alapján odaítélt és nyilvánosan átadott szakmai díj;

- szélesíti a mezőgazdasági őstermelésre vonatkozó szabályok alkalmazhatóságát (a saját gazdaságban termelt szőlőből saját gazdaságban készített szőlőmust, szőlőbor értékesítése a hatályos szabályok szerint akkor minősül mezőgazdasági őstermelői tevékenységnek, ha az értékesítés 2 litert meghaladó kiszerelésben történik; a törvény ezen korlátot 0,5 liter kiszerelésre csökkenti, igazodva ezzel a piaci körülmények változásához).

A 213. §-hoz

A törvény - a 2008. adóévi adókötelezettségre is alkalmazhatóan - a tartalékgazdálkodási tevékenységet végző nonprofit gazdasági társaságokat kiveszi a társasági adóalanyok közül.

A 214. §-hoz

Az egyszerűsített vállalkozói adóról szóló 2002. évi XLIII. törvény módosításaként a törvény a következőket tartalmazza:

A törvény szigorítja az eva-alany nyilvántartási kötelezettségét azzal, hogy előírja az eva-alany beszerzéseihez kapcsolódó számlák megőrzését is. Az intézkedés bevezetése a gazdaság kifehérítését szolgálja.

A törvény kiveszi a cégautó adóra való utalást a törvényből. A magánszemély által szerzett jövedelemre tekintettel az egyéni vállalkozó, illetve a kifizető által megfizetett, személyi jövedelemadónak minősülő cégautóadót eddig az eva magában foglalta, ezért a törvény úgy rendelkezett, hogy az evás egyéni vállalkozót és kifizető adóalanyt nem terheli külön cégautóadó-fizetési kötelezettség. A törvényben vagyonadóként megfogalmazott cégautóadót az eva már nem foglalja magába, így az külön kötelezettségként jelenik meg.

A 215. §-hoz

A törvény pontosít néhány, a tevékenység közérdekű jellegére tekintettel adómentes szolgáltatást. Így a bírósági, hatósági nyilvántartásba bejegyzett nonprofit szervezetek (így különösen: az egyházak) által a tagjaik felé végzett tevékenységek tekintetében az adómentességnek a továbbiakban nem feltétele, hogy ezen szervezetek nyilvántartott tagsággal rendelkezzenek. A törvény továbbá kiterjeszti a népművészeti termékek adómentes értékesítésének személyi feltételeit a közszolgáltatókon túl a népi iparművész minősítéssel rendelkezőkre. A törvény ezen túlmenően a nemzetközi szerződések és az Áfa tv. kapcsolatát illetően az áfa-szabályozásnak a más adótörvények vonatkozásában alkalmazott elvekhez és gyakorlathoz igazítja.

A 216. §-hoz

A törvény kihirdetését követő napon lépnek hatályba a hatályos Jöt. elírt hivatkozásokat vagy egyéb pontatlanságot tartalmazó rendelkezéseit helyesbítő módosítások.

A gyógyszer törvény (2005. évi XCV. törvény) - a vonatkozó uniós rendelkezéseknek megfelelően - 2011. március 31-ére tolta ki a gyógyszernek nem minősülő gyógyhatású készítményekre adott átmeneti rendelkezést. A törvény e határidővel hozza összhangba a Jöt.-ben az alkohol termékkör alá tartozó svédcsepp és hasonló típusú gyógyhatású termékek adómentességét biztosító rendelkezésben rögzített, ez év végén lejáró határidőt.

2009. január 1-jétől az ásványolaj termékek előállításnak nem tekintendő átminősítését 5 helyett 3 nappal korábban kell a vámhatósághoz bejelenteni. A diplomaták, nemzetközi szervezetek jövedéki adómentességére vonatkozó szabályozás áfa-mentességgel való összhangja miatti pontosítani szükséges, hogy csak a hivatásos konzuli képviseletek esetében jár az adómentesség (a tiszteletbeliek esetében nem). Az adómentes felhasználók és a jövedéki engedélyes kereskedők engedélyét - azonosan az adóraktár engedélyesekével - a vámhatóság által megállapított adóhiány esetén is vissza lehet vonni.

A 218. §-hoz

A vámjogi utólagos ellenőrzések lefolytatása középfokú szintről alsó fokú szintre került 2007. december 30-tól, amely eredményeként a jelenlegi d) pont alapján a regionális ellenőrzési központok felügyeletét ellátó regionális parancsnokságok is rendelhetnének el utólagos ellenőrzéseket. Tekintettel arra, hogy a vizsgálatokra történő kiválasztás és a kockázatelemzés központosítottan történik, nem lenne célszerű a vizsgálatokat helyi szinten, decentralizáltan elrendelni, hanem csak központosítottan, így a jogkört a VPOP-ra, illetve az országos parancsnokra kell telepíteni.

Emellett az ún. „mozaikos” jogalkotási technika alkalmazásával kerülnek átvezetésre a nemzeti vámjogi joganyagban az Európai Mezőgazdasági Orientációs és Garanciaalap (EMOGA) elnevezésének és közösségi jogi szabályozásának módosulása miatti változások.

A 219. §-hoz

A Tny.-ben a Vám- és Pénzügyőrségre való hivatkozás pontosítása érdekében kerül sor a „vámhivatal” kifejezésnek a „vámhatóság” kifejezésre történő pontosítására.

A 220. §-hoz

A polgárok személyi adatainak és lakcímének nyilvántartásáról szóló 1992. évi LXVI. törvényben a vám- és pénzügyőrségre való hivatkozás pontosítása érdekében kerül sor a „vámhivatal” kifejezésnek a „vámhatóság” kifejezésre történő pontosítására.

A 221. §-hoz

A VPtv.-ben is átvezetésre kerül az Európai Mezőgazdasági Orientációs és Garanciaalap (EMOGA) elnevezésének és közösségi jogi szabályozásának módosulása miatti változás.

A 222. §-hoz

A rendelkezés a Htv. e törvénnyel beiktatott 13/A. §-ának (7) bekezdése miatt pontosítja a Htv. 13/A. §-ának (1) bekezdésében lévő hivatkozást. Szintén pontosítást szolgál a törvény Htv. 3. számú mellékletére vonatkozó kitétele.

A 223. §-hoz

A törvény a Htv. gázszolgáltatókra vonatkozó rendelkezései vonatkozásában szövegmódosítást irányoz elő, ezáltal összhangot teremtve a földgázellátásról szóló 2008. évi XL. törvény fogalomrendszerével.

A 224. §-hoz

A törvény az Itv. a gépjármű, pótkocsi vagyoni értékű jog megszerzésével összefüggő illetékkötelezettséggel kapcsolatban pontosító rendelkezéseket fogalmaz meg, illetve korrigálja a vonatkozó rendelkezések belső jogszabályi hivatkozásait. Ezen túlmenően a törvény a határozat elleni fellebbezés illetékének szabályait kiterjeszti a végzés elleni jogorvoslatra, illetve a végrehajtási kifogásra is, egységesen kezelve így a közigazgatási hatósági döntéseket.

A 225. §-hoz

A Tao. tv. 9. §-ának (10) bekezdése az európai területi együttműködési csoportosulást is beemelte azon szervezetek körébe, amelyek vállalkozási tevékenységük eredménye után adóznak. Indokolt ezért annak lehetővé tétele, hogy amennyiben az európai területi együttműködési csoportosulás vállalkozási tevékenységből bevételt nem ér el, vagy e tevékenységéhez kapcsolódóan költséget, ráfordítást nem számol el, úgy adóbevallás helyett bevallást helyettesítő nyilatkozatot tehessen, hasonlóan a Tao. tv. 9. §-ában nevesített többi szervezethez.

A számvitel bizonylati rendjéhez képest az Art. egyes bizonylatokat külön is megjelöl, így például a magánszemélyek jövedelemadója alá eső kifizetések bizonylatait, az adókedvezményre jogosító igazolásokat. A hatályos szabályozás szerint az olyan igazolást, amelynek alapján az adózó a bevételét, az adóalapját vagy az adóját csökkentheti, a kedvezményre való jogosultság keletkezésének időpontjában, de legkésőbb az adóévet követő év január 31-éig kell kiadni. Tapasztalati adatok alapján nyilvánvalóvá vált, hogy az adóévet követő év január 31-éig történő igazoláskiadási kötelezettséget számos esetben nem tartották be, ami bizonytalanságot okozott a magánszemély adózók körében. A törvény szerinti módosítás 15 nappal meghosszabbítja az igazolások kiadásának végső határidejét, ami a munkáltatók, kifizetők szempontjából pozitív intézkedés, ugyanakkor még a meghosszabbított határidő mellett is kellő idő áll a magánszemély adózók rendelkezésére személyi jövedelemadó bevallási kötelezettségük teljesítési módjának meghatározására, bevallási kötelezettségük teljesítésére.

A törvény egyértelművé teszi, hogy a végrehajtás szünetelésének nemcsak az Art., hanem más törvény által kizárt fizetési könnyítés esetén sincs helye. A végrehajtás folyamatát ugyanis nem indokolt megszakítani azokban az esetekben, amikor az adózó előre láthatóan elutasítandó fizetési könnyítés iránti kérelmet terjeszt elő és a kérelem elutasításáról a döntéshozatal nem az adóhatóság hatáskörébe tartozik.

A jogfejlődés okán, az Art. 175. §-a normatartalmához való jobb igazodás és megfelelés igénye, továbbá az elektronikus úton történő ügyintézés lehetőségének bővülése, illetőleg a papíralapú nyomtatványok körének szűkülése szükségessé tette az alcím kibővítését, mely egyúttal a jogalkalmazók eligazodását is segíti.

A bevallások elektronikus elkészítésének és benyújtásának igen jelentős elterjedése, valamint az elektronikus ügyintézés szélesedése számos új feladat elé állította az állami adóhatóságot. Többek között a megfelelő elektronikus fájlstruktúrák, ún. elektronikus űrlapok és az azokhoz tartozó egységes felépítésű kitöltési útmutatók, tájékoztatók kialakításával és adózók rendelkezésére bocsátásával kell az adóhatóságnak elősegítenie a bevallási kötelezettség elektronikus úton és megfelelő minőségben történő teljesítését, az adózók könnyebb eligazodását, ami együtt jár az elektronikus teljesítési mód használatát biztosító alkalmazások fejlesztésével is. Az elektronikus úton való kötelezettségteljesítés miatt feleslegessé és elavulttá válik a korábban gépi adathordozón történő teljesítés.

A fióktelepre vonatkozó jogszabályok a korábbiakhoz képest lehetővé teszik a fióktelep jogerős bejegyzése előtti időszakra is az előfióktelepként történő működést, ezért az előtársaságra irányadó kötelezettségeket (pl.: előtársasági időszakra eső bevallási kötelezettség) az előfióktelep vonatkozásában is megfelelően alkalmazni szükséges.

Újra és újra felmerülő adózói igényt elégít ki a törvény azáltal, hogy az éves gyakoriságú bevallásra kötelezett adózók számára a bevallási határidőt az adóévet követő és február 15-éről 25-ére módosítja. Ezzel az adózók döntő hányadát kitevő éves bevallók számára tíz nappal hosszabb idő áll rendelkezésre éves bevallásuk elkészítésére, illetőleg könnyíti helyzetüket az is, hogy az Art. 31. § (2) bekezdése szerinti bevallási kötelezettség határnapja, azaz a hónap 12. napja és az éves bevallás határideje között három napról tizenhárom napra nő a különbség, ami jelentős munkatorlódástól mentesíti az adózókat és a könyvelőirodákat, adótanácsadókat egyaránt.

A hatályos szabályozás értelmében az általános forgalmi adó fizetésére kötelezett adóalany az általános forgalmi adó nettó, elszámolandó összegét - ha évente tesz adóbevallást - az adóévet követő év február 15-éig fizetheti meg, illetőleg ettől az időponttól igényelheti vissza. A vállalkozási tevékenységet folytató vagy általános forgalmiadó-fizetési kötelezettséget eredményező értékesítést végző magánszemély a személyi jövedelemadót az adóévet követő év február 15-éig fizeti meg. A törvény szerinti változtatás tíz nappal meghosszabbítja a fizetésre nyitva álló határidőt.

Kiegészül az első fokon eljáró közlekedési hatóság adatszolgáltatása a gépjármű üzembentartójára vonatkozó adatokkal, tekintettel arra, hogy az üzembentartó a jövőben vagyonszerzési illeték fizetésére lesz kötelezett.

A jogszabály jelenleg nem írja elő az adatszolgáltatás teljesítésének módját, amit a módosítás pótol, és egyértelművé teszi, hogy az adatszolgáltatást elektronikus úton kell teljesíteni. Az elektronikus teljesítési mód az építésfelügyeleti hatóságra plusz terhet nem jelent, mivel foglalkoztatóként egyébként is elektronikusan kötelezett bevallás benyújtására, illetőleg egyéb adatszolgáltatás teljesítésére.

Az adókedvezményre jogosító igazolást kiállító szerv, ha olyan igazolást (bizonylatot) állít ki, amelynek alapján a magánszemély adókedvezmény (adómentesség) igénybevételére jogosult, a kedvezmény igénybevételére jogosító igazolás tartalmának közlésével adatot szolgáltat az adózónak kiadott igazolásról. Az adatszolgáltatást az adóévet követő év február 15-éig, azaz a korábbihoz képest tizenöt nappal meghosszabbított határidőn belül teljesítheti elektronikus úton.

A törvény Art. 24/A. § (4) bekezdését szövegrész-cserével módosító rendelkezése az Art. 24/A. § (2) bekezdésével összhangban kimondja, hogy a felfüggesztésről szóló értesítéshez hasonlóan az állami adóhatóságnak a törlő határozat esetén sem a határozat jogerőre emelkedése napját követő napon, hanem a határozat jogerőre emelkedése megállapítása napját követő napon kell az adózó nyilvántartását végző szerveket értesítenie.

A 226. §-hoz

A Pmt. 23. § (7) bekezdése általános felhatalmazást ad az adóhatóság és a vámhatóság részére a büntetőeljárást megelőző szakaszban eljáró pénzügyi információs egység (PIE) kérelme alapján adótitok kiadására. A törvény ennek megfelelően az új Pmt. hatálybalépésével párhuzamosan, eredetileg az Art. 54. § (12) bekezdésében szabályozott, a PIE speciális adótitok-kiadási jogcímét tartalmazó rendelkezés (13) bekezdésbe utalásával csak jogszabály-szerkesztési jellegű, nem érdemi  módosítást tartalmaz.

A 227-228. §-hoz

A törvényben szereplő módosítások miatt szükséges átvezetéseket tartalmaz.

A 229. §-hoz

Tartalmazza, hogy a szakképzési hozzájárulás tekintetében adóalanynak minősülő adózók a szakképzési hozzájárulásról és a képzés fejlesztésének támogatásáról szóló 2003. évi LXXXVI. törvény vonatkozó részeiben előírt, a tárgyévet követő második hónap 15. napjában megállapított határidő helyett - igazodva az éves bevallási határidők módosításához - a tárgyévet követő második hónap 25. napjáig teljesíthetik kötelezettségeiket.

A 230. §-hoz

Az önkéntes pénztárak működési hatékonyságát, és a szabályok átláthatóságát elősegítő pontosító rendelkezések.

A 231. §-hoz

A magánnyugdíjpénztárak működési hatékonyságát, és a szabályok átláthatóságát elősegítő pontosító rendelkezések.

A 232. §-hoz

Az egyszerűsített bevallás bevezetésével összefüggő rendelkezés.

A 233. §-hoz

A törvény fokozatosan bővíti azon vállalkozók körét, akik devizában történő könyvvezetést és beszámoló készítést választhatnak. A 2009. évi üzleti évtől devizában készítheti el éves beszámolóját és devizában vezetheti könyveit az a vállalkozó, amelynél a tevékenység elsődleges gazdasági környezetének pénzneme a forinttól eltérő deviza, feltéve, hogy

a) bevételei, költségei és ráfordításai, valamint

b) pénzügyi eszközei és pénzügyi kötelezettségei

az előző és a tárgyévi üzleti évben külön-külön több mint 50%-ban az adott devizában merülnek fel (a jelenleg hatályos előírások szerint ez a mérték legalább 75%).

A törvény rendelkezik arról is, hogy a 2010. évi üzleti évtől a devizában történő könyvvezetéshez, illetve beszámoló készítéshez az előző feltételeknek már csak 25% feletti mértékben kell megfelelni.

Ezen túlmenően a törvény részben az Szt. jelenleg hatályos előírásait hozza összhangba, részben pontosító rendelkezéseket tartalmaz.

A 234. §-hoz

Pontosításra kerül az Szjtv., mivel a 2007. december 15. óta hatályos Pmt. címe eltér az ezt megelőzően alkalmazott pénzmosás elleni törvényétől.

A lóversenyfogadás koncesszióba adása esetén a hatályos Szjtv. legalább 100 millió forint koncessziós díj fizetését teszi kötelezővé a koncesszióba vevő számára. Ez a törvényi minimum azonban a lóversenyfogadás jelenlegi forgalmi adataira tekintettel túl magas, ezért az összeg a felére csökken.

A 235. §-hoz

A bányászatról szóló 1993. évi XLVIII. törvény (a továbbiakban: Bt.) a szénhidrogénmezőkön kitermelt kőolaj- és földgáz bányajáradékát a termelésbe állítás, a kitermelés volumene és a gázok esetén azok minősége szerint határozza meg. Jelenleg az EU vizsgálja a bányajáradék differenciáltságának indokoltságát. A módosítással - amely a vonatkozó esetekben a 2008. január 8-a előtti mértékeket állítja vissza - elkerülhetővé válik, hogy az EU vizsgálata diszkriminatívnak minősíthesse a magyar bányajáradék rendszert, és így megelőzhetővé válik egy esetleges jogvita  A módosított rendelkezések alapján jelenleg nem történik bányajáradék-fizetés, így a költségvetés bányajáradék-bevételei nem csökkennek, mert a potenciálisan hatályuk alá tartozó mezőkön vagy koncessziós, vagy a Bt. 26/A. §-ában meghatározott szerződés szerint történik a járadékfizetés.

A 236. §-hoz

A közoktatási információs rendszer kezelője felhatalmazást kap a Taj-szám kezelésére annak érdekében, hogy a tanulók egészségügyi szolgáltatásra való jogosultságának bejelentését központilag teljesítse az egészségbiztosítási szervnek.

A 237. §-hoz

Az Art. 175. § (16) bekezdése 2009. január 1-ével hatályos rendelkezése alapján az adótanácsadói, adószakértői, illetve okleveles adószakértői tevékenységre vonatkozó eddigi szabályozás kiegészül egy, a nyilvántartásba vételi kötelezettséget előíró rendelkezéssel, amely szükségessé teszi a Pmt. vonatkozó értelmező rendelkezésének módosítását. A Pmt. 3. § a) pontját az Art. előírásának megfelelő nyilvántartásba vételre utaló szöveggel 2009. január 1-i hatállyal szükséges kiegészíteni.

Hatályon kívül helyező rendelkezések

A 238. §-hoz

A törvény a jogszabályváltozásokkal és e törvény módosításaival összhangban hatályon kívül helyezi az Szja tv. feleslegessé vált szövegrészeit, illetve rendelkezéseit.

- Megszűnik a munkáltató által nyújtott adómentes béren kívüli juttatások 400 ezer forintos korlátozása.

- A hatályos szabályok szerint a termőföldet értékesítő magánszemély akkor részesülhet az értékesítésből származó jövedelem adómentességében, ha a vevő magánszemély megfelel a törvényben foglalt feltételeknek. A vevő e feltételeknek való megfelelésről nyilatkozik az eladónak. Az eladó lényegében csak azért ad be adóbevallást, hogy az eladó e nyilatkozatáról az adóhatóságot tájékoztassa. A törvény az adóbevallási kötelezettséget megszünteti, tekintettel arra, hogy az adóhatóság az ingatlanértékesítés tényéről e nélkül is rendelkezik információval.

- 2009. február 1-jétől megszűnik a személyi jövedelemadóban a cégautó magáncélú használata miatti adóztatás, ezzel egyidejűleg a gépjárműadóztatás részévé válik.

A 239. §-hoz

A 2002-ben bevezetett átmeneti előírások hatályon kívül helyezéséről rendelkezik a törvény. A törvény - átmeneti rendelkezéssel már 2008-ra vonatkozóan is - megszüntetni a lakáscélú megtakarítások (jellemzően az ún. ifjúsági takarékbetétek) korábban (utoljára 2001-ben érvényesített) már hatályon kívül helyezett adókedvezményének visszafizetési kötelezettségét, akkor is, ha a megtakarítás felhasználása nem lakáscélra történik.

A 240. §-hoz

A törvény az Áfa tv. előírásaival összefüggő, hatályon kívül helyező rendelkezéseket tartalmaz.

A 241. §-hoz

A törvény 2009. január 1-jével hatályon kívül helyezi a pénzügyi szolgáltatások szabadsága alapelvének biztosítása érdekében a más tagállambeli székhellyel rendelkező pénzügyi vállalkozások által nyújtott bankgarancia elfogadását tiltó rendelkezést.

A törvény 2009. január 1-jével hatályon kívül helyezi a nemzetközi-szervezetek adó-visszaigénylésénél előírt szükségtelen feltételt, amely a Közösség területén működőkre korlátozza az adómentességet. A módosítással a jövedéki adó-mentesség és az áfa-mentesség vonatkozó szabályai összhangba kerülnek.

Az előbbieken túl 2009. január 1-jével több, a törvénymódosítással felülírt vagy más okból szükségtelenné váló rendelkezés is hatályát veszti.

A törvény 2009. február 1-jével hatályon kívül helyezi a jövedéki törvénysértést elkövető vendéglátósok tekintetében szankcióként alkalmazható ún. standolás intézményére vonatkozó rendelkezést.

2009. július 1-jével hatályon kívül helyezhetők az elektronikus úton történő benyújtás (adóbevallás, adatszolgáltatás stb.) egy PM rendeletben való szabályozása következtében a szükségtelenné váló jogszabályi rendelkezések.

2009. október 1-jével hatályukat vesztik az adóbevallásnak, a termékmérleg-havizárásnak, illetve a szállítási nyilvántartás havi zárás összesítésének a vámhatósággal kiépített közvetlen elektronikus adatkapcsolati rendszeren (KEA rendszeren) keresztüli benyújtását előíró rendelkezések.

Az energiaadóról szóló 2003/96/EK Tanácsi irányelv alapján maximum 6 éves periódusra engedélyezhető adókedvezmény a bioüzemanyagokra, a törvény ezen irányelvi rendelkezésnek való megfelelést biztosítja. (Az időszak annak lejártát követően az irányelv szerint meghosszabbítható.)

A 242. §-hoz

A törvény az üzemanyagok jelenleg hatályos 4,4% biotartalomhoz kötött jövedéki adókedvezményét 4,8% biotartalomhoz kötöttre változtatja. Így a jelenlegi szabály szerinti adókedvezmény fennállásának időszakát, illetve annak lejártát az energiaadó irányelv szerint megállapító rendelkezést hatályon kívül kell helyezni azzal az időponttal, amikor belép az új, a 4,8% biotartalomhoz kötött adókedvezmény.

A 243. §-hoz

A törvény 2009. július 1-jével az energiaadó-bevallás elektronikus benyújtása részletszabályainak megállapítására az adópolitikáért felelős miniszternek ad felhatalmazást (jelenleg ezt - a jövedéki adó elektronikus bevallásával együtt - egy PM-MeHVM együttes rendelet tartalmazza). Így az energiaadó-bevallás és a jövedékiadó-bevallás elektronikus benyújtására vonatkozó rendelkezéseket a jelzett időponttól egyazon rendelet szabályozhatja.

A 245. §-hoz

A Vtv.-ben nincs indoka a Vám- és Pénzügyőrség nyomozati hatáskörébe nem tartozó, illetve nem oda tartozó áruk vámjogi sorsának rendezésével kapcsolatos különbségtételnek. A vámjogi sors rendezésére vonatkozó szabályokat mindkét árukör vonatkozásában a Vtv. mostani módosítással beépített 57/A. §-a szabályozza.

A 246. §-hoz

A Htv. 42. §-ának (5) bekezdésének második mondata lehetővé teszi, hogy az állami adóhatóság készpénzben is elfogadjon befizetést. E rendelkezés korábban az illeték-hivatalokra vonatkozott, azonban az állami adóhatóság esetén ilyen lehetőséget - figyelemmel a készpénzfizetés visszaszorítására irányuló törekvésekre - nem indokolt lehetővé tenni.

A 247. §-hoz

A gépjármű-forgalmazókra vonatkozó illetékmentesség részletszabályai az Itv. új 26. § (10) bekezdésében kerülnek újraszabályozásra, ezért a korábbi szabályokat tartalmazó 26. § (7) és (8) bekezdés hatályban tartása szükségtelen.

2009. július elsejétől az okmányirodai illetékfizetést szabályozó törvényhelyekből a hatályon kívül helyezésre kerülnek azon szövegrészek, melyek csak a technikai feltételek fennállása esetére teszik lehetővé a bankkártyával történő illetékfizetést, ezáltal az okmányirodák 2009. július 1-ig kötelesek megteremteni e fizetési mód technikai feltételeit.

A 248. §-hoz

A hatályos rendelkezés értelmében a társadalombiztosítási kifizetőhellyel rendelkező munkáltató, kifizető bejelentése kiterjed a biztosítás megszűnését követően folyósított táppénzre, terhességi-gyermekágyi segélyre, a gyermekgondozási segélyre és a gyermekgondozási díjra is. A bejelentést az állami adóhatósághoz kell teljesíteni, az adóhatóság az adatokat haladéktalanul továbbítja az egészségbiztosítási szerv részére. A társadalombiztosítási kifizetőhelyet működtető foglalkoztatók az egészségbiztosítási pénzbeli ellátások tekintetében közvetlenül az OEP-pel számolnak el. Indokolatlan, hogy az egészségbiztosítási pénzellátásokkal összefüggő bejelentési kötelezettség az állami adóhatóság közbeiktatásával kerüljön teljesítésre. Ebből következően az Art. 16. § (4) bekezdésének második mondata hatályát veszti, egyidejűleg azonban a szükséges bejelentési kötelezettség előírásra kerül a kötelező egészségbiztosításról szóló 1997. évi LXXXIII. törvény 80. §-ában.

A jelenlegi szabályozás értelmében az adózó az állami adóhatósághoz az erre a célra rendszeresített nyomtatványon abban az esetben is adóbevallást nyújt be, ha a bevallási időszakban adófizetési kötelezettsége nem keletkezett. Az Art. 31. § (6) bekezdésében foglalt egyszerűsített eljárás viszont lehetővé teszi az adózó számára, hogy nulla értékadatot tartalmazó bevallás kitöltése és beküldése helyett egy egyszerűen kitölthető nyilatkozattal jelezze az adóhatóság felé, hogy a bevallás benyújtására az adott időszakban azért nem került sor, mert adókötelezettsége nem keletkezett. Ebből következően az Art. 31. § (5) bekezdésének első mondatában előírt rendelkezés kiüresedik, hatályon kívül helyezése indokolt.

Az Art. hatályos rendelkezése szerint az állami és az önkormányzati adóhatóság az adózó adószámlájának egyenlegéről és a tartozásai után felszámított késedelmi pótlékról az adózók részére október 31-ig értesítést ad ki, ha az adószámla 1000 forintot meghaladó összegű tartozást vagy túlfizetést mutat. A vámhatóság, mint a harmadik adóhatóság, szintén küld számlaegyenleget, de nem az Art., hanem egy külön kormányrendelet alapján, amely kormányrendelet ugyanakkor az Art.-vel megegyező szabályokat tartalmaz. A fölösleges párhuzamos szabályozás megszüntetése érdekében az Art. az adószámla egyenlegére vonatkozó értesítési kötelezettséget az állami és önkormányzati adóhatóság mellett a vámhatóságra is kiterjeszti, az állami és önkormányzati adóhatóság megkülönböztetés hatályon kívül helyezésével.

A törvény Art. 60. § (1) bekezdés f) pontját módosító rendelkezése pontosítja a hozzáadottértékadó-együttműködés alapvető jogforrására - a 1798/2003/EK rendeletre és végrehajtási rendeletére - hivatkozást, másrészt az Art. jogharmonizációs záradékában pontos elnevezéssel szerepelteti a 1798/2003/EK rendeletet és a végrehajtását szolgáló 1925/2004/EK rendeletet.

A törvény szerint az adóhatóság a végrehajtás költségeit utólag állapítja meg és osztja fel, ezért a költségelőlegezés alkalmazása szükségtelenné válik.

Az elektronikus úton való kötelezettségteljesítés miatt feleslegessé és elavulttá vált a korábban gépi adathordozón teljesített bejelentés, bevallás, adatszolgáltatás, ezért a gépi adathordozón történő kötelezettségteljesítés lehetőségét a törvény megszűntette. Ebből következően hatályon kívül helyezésre került a gépi adathordozón teljesített bejelentéshez, bevalláshoz, adatszolgáltatáshoz mellékelt, az adózó aláírásával hitelesített nyilatkozat beadási kötelezettség, is, mely adminisztrációs tehercsökkenés. Értelemszerűen a gépi adathordozóról készült aláírt irat, mint magánokirat meghatározás is okafogyottá vált.

Tekintettel arra, hogy az Art. 175. § (9) bekezdése kimondja, hogy az Art. 31. § (2) bekezdésében meghatározott bevallás benyújtására kötelezett adózó e kötelezettség keletkezése időpontjától az állami adóhatósághoz teljesítendő valamennyi bevallási és adatszolgáltatási kötelezettségét elektronikus úton teljesíti, okafogyottá vált a 175. § (12) bekezdésének c) pontjában rögzített szabály.

Technikai pontosítás. Ezen adózók elektronikus úton szolgáltatnak adatot, így célszerű az adatszolgáltatás formájának meghatározása is.

Ezen mellékletekben meghatározott adózók adatszolgáltatásukat az állami adóhatóság irányába elektronikus úton teljesítik, így feleslegessé vált a gépi adathordozón történő adatszolgáltatás lehetőségének fenntartása. A cél az elektronikus adatszolgáltatás kiterjesztése.

A 249. §-hoz

A Tbj. módosítások miatt szükséges hatályon kívül helyező rendelkezéseket tartalmaz.

A 250. §-hoz

Az Eho. módosítások miatt szükséges hatályon kívül helyező rendelkezéseket tartalmaz.

A 251. §-hoz

Az önkéntes pénztárak Felügyelet részére történő beszámolási kötelezettségét egyszerűsítő rendelkezés.

A 252. §-hoz

Az adóhatósági adómegállapítás megszűnésével összefüggésben indokolt az arra vonatkozó szabályok hatályon kívül helyezése.

A 253. §-hoz

A törvény az alapul szolgáló pénz- és tőkepiaci jogszabályok módosítását vezeti át az Szt. előírásain.

A 254. §-hoz

A törvény szerint a Magyar Könyvvizsgálói Kamarának a nyilvántartásba, illetve jegyzékbe vettek adatait, valamint az adatokban bekövetkezett változásokat a Pénzügyi Közlönyben nem kell közzétennie, a megfelelő és hiteles tájékoztatást a jövőben az adatok Cégközlönyben és a Magyar Könyvvizsgálói Kamara honlapján történő megjelentetése biztosítja.

A kamarai tv. 114. §-a (5) bekezdésének módosítása pontosító jellegű.

A 255. §-hoz

Az Szjtv. hatályos szövege értelmében nem adható működési engedély az olyan pénznyerő automatára, amely a gyártás időpontjától számított 3 éven belül nem kerül üzembe állításra. Ezen előírás idejétmúlt, ezért hatályon kívül helyezése indokolt.

A 256. §-hoz

A deregulációra irányadó szabályoknak megfelelően a hatálybalépést követően hatályon kívül kerül a törvény.

Átmeneti rendelkezések

A 257. §-hoz

A törvény átmeneti rendelkezéssel a következőket mondja ki.

- Az Szja tv.-nek e törvénnyel módosított, az adó megállapítására, bevallására és megfizetésére vonatkozó szabályokat már a 2008. évi adókötelezettség teljesítésénél is alkalmazni kell.

- A törvény a 2008. évi rendelkezési jog gyakorlásánál is biztosítja a nyugdíj-előtakarékoskodók számára a befizetés után járó adókiutalást, ha jogszerű nyugdíjszolgáltatás igénylése miatt a kiutalás időpontjában a magánszemély nyugdíj-előtakarékossági számlával már nem rendelkezik.

- Az adókedvezmények összevonásával összefüggésben az új szabályok a tandíj, a felnőttképzés módosítások hatályba lépését megelőzően halasztott kedvezményének adókedvezményként még nem érvényesített részére is vonatkoznak.

- A tartós adományozás külön kedvezményéhez kapcsolódó visszafizetési kötelezettségre a 2009. január 1. előtt hatályos szabályok vonatkoznak, azonban nem keletkezik visszafizetési kötelezettség, ha a tartós adományozás az adományozott fél érdekkörében felmerült okból vagy az adományozó elhalálozása miatt hiúsul meg.

- A biztosítási kedvezmény visszafizetési kötelezettségére az érvényesítéskor hatályos szabályok vonatkoznak.

- A törvény rendelkezik, hogy a 2008. évi adó megállapításakor a magánszemély által érvényesíthető adókedvezményeket milyen sorrendben kell figyelembe venni az e törvény által bevezetett, adóhatósági közreműködéssel benyújtott egyszerűsített bevallásban, valamint - amennyiben sorrendet nem jelölt meg - az adóhatósági közreműködés nélkül benyújtott bevallásban, munkáltatói adómegállapításban.

- Az egyéni vállalkozók fejlesztési tartalékára vonatkozó új szabályokat a már lekötött és még fel nem oldott részekre is alkalmazni kell, valamint a kedvezményes adókulcs révén elért adómegtakarításra is az új szabályok alkalmazandóak.

- Az egyéni vállalkozó osztalékalapja után már a 2008. évre is a 25 százalékos adókulcs alkalmazható, a 35 százalékos kulcs megszűnik.

- A törvény egyértelműsíti a kamatra vonatkozó szabályok 2006. évi szeptember 1-jei megváltozását megelőzően megszerzett, és 2007. december 31-ét követően tőzsdei ügylet keretében átruházott befektetési jegy adózásának szabályait.

- A munkáltató által átvállalt iskolai rendszerű képzés szabályozásában a munkáltatónál adóköteles béren kívüli juttatásokra vonatkozó 400 ezer forintos korlát megszüntetésével összefüggésben meghatározott egyedi korlát csak az új szerződésekre vonatkozik.

- Az átalányadózás szerint adózó egyéni vállalkozó, mezőgazdasági őstermelő e törvénnyel előírt bizonylat-megőrzési kötelezettségét a 2009. január 31-ét követően teljesített kiadásokkal összefüggésben kell alkalmazni.

- Az Szja tv. e törvénnyel pontosított egyes rendelkezéseit visszamenőlegesen is alkalmazni lehet (például az árvaellátásra tekintettel folyósított özvegyi nyugdíj adómentességét, a falusi vendéglátásból származó jövedelem módosult arányosítási szabályait).

- Az egyéni vállalkozók, mezőgazdasági őstermelők az Szja tv. 1997. január 1-je előtt hatályos rendelkezései alapján az üzleti, illetve beruházási célra felvett hitel kamata után járó kedvezményt utoljára a 2009. évi adóbevallásban érvényesíthetik.

- A lakáscélú megtakarítások korábban már hatályon kívül helyezett adókedvezményének visszafizetési kötelezettsége már a 2008. évre vonatkozóan is megszűnik.

- A jellemzően alacsony jegyzett tőkével rendelkező társaságokat érinti az a szabály, hogy ha a tag által nyújtott tagi kölcsönt a tag a társaságnak elengedi, és a társaság az ebből keletkező eredményjavulást a 2008. évi adózott eredmény felosztásakor osztalékként kifizeti, akkor ez az osztalék 10 százalékkal adózik.

A 258. §-hoz

Az átmeneti rendelkezés lehetővé teszi, hogy a magánszemélynek a 2008. évi különadó-alap azon része után, amely után a kifizető részéről nem történt különadó-előleg levonás, csak a bevallásra nyitva álló határidőig kelljen adófizetési kötelezettségének eleget tennie.

A 259. §-hoz

A rendelkezés értelmében az e törvény hatályba lépését megelőzően kézhez vett, jóváírt előleggel érintett olyan ügyletekben, amikor az utazásszervezési szolgáltatás nyújtására 2009. február 1-jét követően kerül sor, a 2009. január 31-én hatályos törvény utas fogalma szerint kell az ügyletet végigvinni. Az előleggel érintett ügylet teljesüléséig tehát utasnak számít az is, aki csupán megállapodást köt az utazási szolgáltatás igénybevételéről. Az átmeneti rendelkezésre az utas fogalmának szűkítése miatt van szükség.

A 260. §-hoz

Szükséges átmeneti rendelkezés alkotása a túlfizetésekkel és tartozatlan fizetésekkel kapcsolatos elévülési szabály tekintetében, annak érdekében, hogy az elévülést a hitelt érdemlő ügyféli tájékoztatástól számító, a gazdálkodókra nézve kedvezőbb rendelkezés  alkalmazhatósága a lehető leghamarabb kezdődjék.

Szükséges átmeneti rendelkezés alkotása az áfa biztosíték mentességnél lévő kintlévőség fogalom pontosítását illetően, hogy a folyamatban lévő ügyek tekintetében is lehessen az új szabályt alkalmazni, ha ez az ügyfél számára az kedvezőbb.

A 261-267. §-hoz

Az Art. 24/A. § (1) bekezdés e) pontja szerinti új adószám-felfüggesztési tényállásához tartozó átmeneti rendelkezés biztosítja, hogy az adószám-felfüggesztést ezen a jogcímen az adóhatóság csak azokban az esetekben alkalmazhasson, amelyekben nemcsak az ismételt üzletlezárásra, tevékenység-felfüggesztésre, hanem még az első üzletlezárásra/tevékenység-felfüggesztésre is a § hatályba lépését követően kerül sor.

Az Art. 24/A. § (1) bekezdés f) pontja szerinti új adószám-felfüggesztési tényállásához tartozó átmeneti rendelkezés alapján a 365 napos első időszak a § hatálybalépését követően kezdődik. Ez alapján tehát nem lehetséges, hogy az adószámot az adóhatóság olyan esetekben függessze fel, amelyekben a bevallás, adófizetés a § hatálybalépése előtt már esedékessé vált és a tilalmazott magatartás már a hatálybalépést megelőzően megkezdődött.

A jogbiztonság elvének megfelelően a záró rendelkezések kizárják, hogy a módosítást megelőző időszakra vonatkozó kötelezettségek, amelyeket a hatálybalépést követően kell teljesíteni - ide nem értve azokat, melyek az adózóra nézve kedvezően változnak, illetve amelyekhez kiemelt érdek fűződik, hogy a törvény speciális átmeneti rendelkezést állapítson meg - ne módosulhassanak. A visszaható hatály tilalmára vonatkozó jogalkotási elvvel összhangban, a szankciók kivételével, illetőleg az előzőekben említett kötelezettségek kivételével, a módosításokat a folyamatban lévő ügyekben is alkalmazni kell, de a jogkövetkezmények nem lehetnek terhesebbek, mint az elkövetésükkor hatályos szabályok szerinti legsúlyosabb mérték.

A 268-269. §-hoz

Meghatározzák, hogy Tbj. és az Eho. új szabályait első ízben mely időponttól megszerzett jövedelmekre és keletkezett fizetési kötelezettségekre kell alkalmazni.

A 270. §-hoz

Az Eb. tv. módosításával érintett, folyamatban lévő jogviszonyokra állapít meg bejelentési határidőt.

A 271. §-hoz

Az Szt. módosításai - a könyvviteli szolgáltatás végzésére jogosult természetes személyeket érintő, valamint deviza könyvvezetés 25%-os feltételének előírására vonatkozó módosítások kivételével - 2009. január 1-jén lépnek hatályba azzal, hogy azokat első alkalommal a 2009. évben induló üzleti évről készített beszámolóra kell alkalmazni. Az Szt. egyes módosított rendelkezései a 2008. évben induló üzleti évről készített beszámolóra is alkalmazhatók.

A 272. §-hoz

A kamarai tv.-t módosító egyes rendelkezések már 2008. január 1-jétől alkalmazhatók.

A 273. §-hoz

Az Szjtv. módosítását 2009. február 1-je után kell alkalmazni.

A 274. §-hoz

A rendelkezés kimondja, hogy a 1%-os felajánlások tekintetében a köztehertartozáshoz kapcsolódó kivételes méltányosság a 2008. január 1-jétől hatályos új szabályozással érintett esetekre terjedhet ki.

A 275. §-hoz

A módosítás több adójellegű kötelezettségnél felmerülő problémát kezel. A probléma oka, a közhasznú társaság és a nonprofit gazdasági társaság adókötelezettsége eltér az egyébként egynek számító adóéven belül. A 2006. évi törvénymódosítás alapján 2009. július 1-jétől a társasági adóban a nonprofit gazdasági társaságok közül csak azokra vonatkozik különleges adózás (adómentesség), amelyek rendelkeznek az adóév végén a közhasznú szervezetekről szóló 1997. évi CLVI. törvény szerinti közhasznú, kiemelkedően közhasznú besorolással. Korábban viszont a közhasznú társaság a közhasznú, vagy a társasági szerződésben rögzített célszerinti tevékenysége alapján részesülhetett adómentességben.

A hatályos szabályokból az vezethető le, hogy 2009-ben a közhasznú besorolással nem rendelkező nonprofit gazdasági társaság az adóév egészére a következők szerint fizeti az adókat:

A társasági adóban nem érvényesítheti a közhasznú társasági időszakára az adómentességet.

Az adóév egészére kell különadót fizetnie, bár a közhasznú társaság nem volt a különadó alanya.

A helyi adóban a közhasznú társaságot megillető adómentesség (amelynek feltétele, hogy az előző adóévben nem fizetett társasági adót) az éves elszámolású iparűzési adónál nem érvényesíthető, azaz az adót az adóév egészére kell megfizetnie.

Az adóév egészére fizet innovációs járulékot, bár a közhasznú társaság nem volt a járulék alanya.

A második módosítás a társasági adóban fennálló, adókikerülést megakadályozó szabályozást tartalmaz a következ ő indokok miatt.

A közhasznú társaság ugyanis jelenleg adómentességben részesülhet a társasági adóból (még akkor is, ha nem rendelkezik közhasznú besorolással), ha közhasznú vagy közcélú tevékenységet az ellátásért felelős szervvel kötött szerződés alapján végez. Ebből következően az eredménye (és a saját tőkéje) részben, egészben adómentesen képződik, és társaságnak külön nyilván kell tartani az adózottan és adómentesen képzett saját tőkét. A hatályos előírások szerint, ha a tagnak az adómentes saját tőkéből történik juttatás, a közhasznú társaságnak meg kell fizetnie a társasági adót.

Ha azonban a közhasznú társaság a Gt. alapján olyan nonprofit gazdasági társaságként fogja a tevékenységét folytatni, amelyik nem rendelkezik közhasznú vagy kiemelkedően közhasznú besorolással, akkor úgy kell majd társasági adót fizetnie, mint bármely más gazdasági társaságnak. Számára nem írja elő az adótörvény, hogy továbbra is külön tartsa nyilván a közhasznú társaságként adómentesen képződött saját tőkét, és a tagnak történő juttatáskor fizess e meg a társasági adót. Így, ha egy ilyen nonprofit gazdasági társaság megszűnik, akkor módosítás nélkül a tagoknak ki lehetne osztani adófizetési kötelezettség nélkül az adómentesen felhalmozott vagyont is.

A 276-277. §-hoz

A jelenlegi pénzpiaci helyzetben a Magyar Államnak komoly érdeke fűződik ahhoz, hogy társaságok megtakarításait állampapírok vásárlására vonja be. A módosítás elsődleges célja, hogy a társaságokat arra ösztönözze, hogy ellenőrzött külföldi társaságokban (off-shore társaságokban) tartott vagyonaikat Magyarországra behozzák és magyar állampapírba fektessék. Másrészről a meghatározott szabályozás egyszersmind a Magyar Állam számára többletadó-bevételeket is eredményez, hiszen ilyen jellegű rendelkezés hiányában ezen pénzeszközök magyarországi megadóztatására semmilyen formában nem kerülhetne sor.

A módosítás a társasági adóra, illetve szolidaritási adóra vonatkozó rendelkezései ezért befektetési feltételhez kötötten ezen külföldi ellenőrzött társaságok jövedelmeinek osztalékként történő magyarországi behozása esetére adókedvezményt biztosít. Tekintettel a jelenlegi pénzpiaci válságra, a törvény 2009. június 30-át szabja meg határidőként arra, hogy ezen pénzeszközök állampapírokba történő befektetésére sor kerüljön.

Jogharmonizációs záradék

A 278. §-hoz

A törvény Art. 60. § (1) bekezdés f) pontját módosító rendelkezése pontosítja a hozzáadottértékadó-együttműködés alapvető jogforrására - a 1798/2003/EK rendeletre és végrehajtási rendeletére - hivatkozást, másrészt az Art. jogharmonizációs záradékában pontos elnevezéssel szerepelteti a 1798/2003/EK rendeletet és a végrehajtását szolgáló 1925/2004/EK rendeletet.