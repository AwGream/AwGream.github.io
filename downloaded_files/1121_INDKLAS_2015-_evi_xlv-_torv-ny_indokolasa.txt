2015. évi XLV. törvény indokolása

a termőföld védelméről szóló 2007. évi CXXIX. törvény módosításáról

-----STARTING---POINT---ALTALANOS--- 

A módosítás nyomán a törvény meghatározza, hogy mely esetekben mentes a termőföld más célú hasznosítása az ingatlanügyi hatóság engedélye alól. A földminősítési eljárás díja alól értelemszerűen mentesítésre kerül az az eset, amikor újrahasznosítási eljárás eredményeként „keletkezik” termőföld, vagy ültetvény újratelepítésekor a korábbi ültetvény kivágásra majd ismételt betelepítésre került, továbbá ha az erdő alakul át fásított területté.

A módosítás a földvédelmi és a kisajátítási eljárás jelenlegi kapcsolódásának összehangolását biztosítja. A törvény a földvédelmi engedélyezési eljárásokban, és az engedély nélküli más célú hasznosítási ügyekben különös szabályokat épít be arra az esetre, ha az érintett földrészlet azonos területére kisajátítási célú kérelmet is benyújtanak. Ez esetben a kisajátítási célú kérelem elbírálása elsőbbséget élvez az egyéni kérelemhez képest, figyelembe véve azt, hogy a kisajátítási célú kérelem mögött valamilyen közérdekű cél megvalósításának szándéka áll. A törvény differenciál aszerint is, hogy az egyéni kérelem tekintetében folyamatban lévő, vagy lezárt földvédelmi eljárásról van szó.

A módosítás célja továbbá a gyümölcs ültetvény-kataszter törvényi szabályainak pontosítása.

-----STARTING---POINT---RESZLETES---

Az 1. §-hoz

A termőföld védelméről szóló 2007. évi CXXIX. törvény (a továbbiakban: Tfvt.) 9. § (2) bekezdése - bizonyos szempontokból, és ágazati érdekek érvényesítése miatt - kimondja, hogy az ott meghatározott eseteket nem tekinti más célú hasznosításnak, jóllehet ezek mindegyike - a 9. § (1) bekezdése értelmében - kimeríti a termőföld más célú hasznosítását. Ez a rendelkezés nyilvánvalóan a földvédelmi eljárás lefolytatásának a mellőzésére irányult, de helytelen kodifikációs megoldással. Ezt orvosolja a törvény azzal, hogy a 20. § a) pontja a Tfvt. 9. § (2) bekezdését hatályon kívül helyezi, s emellett az 1. § újraszabályozza a földvédelmi engedélyezésről rendelkező Tfvt. 10. §-át. Itt kerül kimondásra, hogy mely más célú hasznosításnak minősülő esetekben nem kell földvédelmi eljárást lefolytatni, amely esetek köre - az alábbi kivétellel - megegyezik a hatályos 9. § (2) bekezdésében foglalt esetekkel.

A földvédelmi eljárás lefolytatása alól mentes esetek köre kibővülne a halastó létesítésével. Ennek indoka, hogy 2013. november 1-je óta a Tfvt. alapján a halastó már nem minősül termőföldnek (azonos módon a Földforgalmi tv. szerinti szabályozással), viszont az ingatan-nyilvántartási szabályozás szerint a halastó is „hasznos” művelési ág. Így a hatályos Tfvt. alapján a termőföldön történő halastó létesítése más célú hasznosításnak minősül, jóllehet a haltenyésztés is mezőgazdasági tevékenység, így indokolt, hogy földvédelmi eljárás lefolytatása nélkül lehessen termőföldet halastó létesítése céljából igénybe venni, s így ezen eset csak művelési ág változásnak minősüljön.

A 2‒8. §-hoz

A törvény a termőföld védelmére és a kisajátításra vonatkozó szabályozás egymáshoz való viszonyát is szabályozni kívánja. Ezért különös szabályokat állapít meg a kisajátítási célú kérelemmel érintett termőföld más célú hasznosításával kapcsolatos eljárások egyes esetköreire. A Tfvt. jelenleg ugyanis igen szűkszavú a kisajátítási célú igénybevételek tekintetében, azonban a más célú hasznosítási engedély az előfeltétele a termőföld kisajátításának. Így például a Tfvt. nem tartalmaz rendelkezéseket azon esetekre, amikor ugyanazon földrészlet azonos területére kisajátítás alapjául szolgáló közérdekű cél megvalósításához szükséges más célú hasznosítás engedélyezése iránti (kisajátítási célú) kérelem, valamint egyéni más célú hasznosítás engedélyezése iránti kérelem is benyújtásra került.

A törvény mind a földvédelmi engedélyezési eljárásokban, mind az engedély nélküli más célú hasznosítási ügyekben különös szabályokat épít be a Tfvt.-be arra az esetre, ha az érintett földrészlet azonos területére kisajátítási célú kérelmet is benyújtanak. Ez esetben a kisajátítási célú kérelem elbírálása elsőbbséget élvez az egyéni kérelemhez képest, figyelembe véve azt, hogy a kisajátítási célú kérelem mögött valamilyen közérdekű cél megvalósításának szándéka áll, és ugyanazon termőföld ugyanazon területét eltérő célokból nem lehet eltérő jogosultak által igénybe venni.

A törvény differenciál aszerint is, hogy az egyéni kérelem tekintetében folyamatban lévő, vagy lezárt földvédelmi eljárásról van szó.

A törvény 2-4. §-a a más célú hasznosítás engedélyezési eljárása keretében, egy új alcím alatt szabályozza azt a két esetet, ha kisajátítandó területre már korábban más célú hasznosítási engedély került kiadásra, valamint azt, ha kisajátítási célú, és egyéni kérelem is benyújtásra került, de azok elbírálása még nem történt meg.

A más célú hasznosítási engedélyt az ingatlanügyi hatóság (földhivatal) a kérelemben szereplő célra történő hasznosítás érdekében adja ki, így a kisajátításhoz az szükséges, hogy a földhivatal a más célú hasznosítást a kisajátítás alapjául szolgáló közérdekű cél teljesítése érdekében engedélyezze. A más célú hasznosítási engedély célhoz kötöttségéből az is következik, hogy ha egy adott földrészletre (vagy annak meghatározott részére) a földhivatal már kiadott egy más célú hasznosítási engedélyt, akkor ugyanarra a területre egy másik hasznosítási engedély a hatályos szabályok szerint már nem adható ki [Tfvt. 13. § (2) bekezdés]. Így előállhat egy olyan helyzet, hogy ha egy adott területre a földhivatal már harmadik személy részére kiadott egy más célú hasznosítási engedélyt, akkor ugyanarra a területre később a kisajátítás céljából benyújtott újabb más célú hasznosítás engedély iránti kérelmet elutasítja. Így tehát abban az esetben, ha az adott területre már van kiadva egy más célú hasznosítási engedély, a kisajátítást kérő nem tud eleget tenni a kisajátításról szóló 2007. évi CXXIII. törvény. 7. § (1) bekezdésében foglalt követelménynek, nem tud az adott területre kisajátítási célból megadott más célú hasznosítási engedélyt beszerezni. Mivel a más célú hasznosítási engedély az előfeltétele a termőföld kisajátításának (összhangban a termőföld védelmére vonatkozó általános szabályokkal), ezért ebben az esetben a terület kisajátítása ellehetetlenül.

Ugyanakkor, ha az adott termőföld kisajátítás céljából történő hasznosításának a Tfvt.-ben meghatározott szakmai szempontok alapján egyébként nem lenne akadálya (vagyis elvileg megadható lenne a kisajátítás céljára a más célú hasznosítási engedély), akkor - figyelemmel a kisajátítás közérdekű céljára - nem indokolt az, hogy a kisajátítást az adott területen folyó más tevékenység, illetve más célból kiadott engedély akadályozza. Ezért a törvény a kisajátítás céljára lehetővé teszi a más célú hasznosítási engedély kiadását attól függetlenül, hogy az adott területre már van kiadva egy másik más célú hasznosítási engedély. (Jelzendő, hogy az adott területen tevékenységet folytató más személy ebből eredő kára a kisajátításért járó kártalanítás során figyelembevételre kerül).

A törvény 4. §-a a folyamatban lévő ügyekre külön is megállapít rendelkezéseket. Így ha ugyanazon földrészletnek azonos területére kisajátítási célú kérelem, valamint egyéni kérelem is benyújtásra került, az egyéni eljárást a földhivatal a kisajátítási célú kérelem jogerős elbírálásáig felfüggeszti. Ha a földhivatal a kisajátítási célú kérelem alapján a más célú hasznosítást engedélyezi, az egyéni kérelmet a kisajátítási célú kérelemre tekintettel el kell utasítania. Ez esetben azonban a földhivatalnak hivatalból intézkedni kell az eljárás megindításáért befizetett igazgatási szolgáltatási díjnak az egyéni kérelmet benyújtó kérelmező részére történő visszafizetéséről, továbbá a döntésében köteles tájékoztatni a kérelmezőt arról, hogy ha a kisajátítási eljárásban a kisajátítás iránti kérelmet elutasító jogerős és végrehajtható döntés születik, nincs akadálya annak, hogy az egyéni kérelmező a más célú hasznosítás iránti kérelmét ismételten benyújtsa. E rendelkezéssel biztosított a közérdek prioritása földvédelmi ügyekben is. Ha azonban a kisajátítási célú kérelem kerül elutasításra, a földhivatalnak az egyéni kérelmet a kisajátítási célú kérelem elutasításáról szóló jogerős döntés meghozatalát követően haladéktalanul el kell bírálnia.

A törvény 5-10. §-a a földhivatal engedélye nélküli más célú hasznosításnak azon esetére állapít meg rendelkezéseket, amikor az engedély nélkül igénybe vett termőföldre nyújtanak be kisajátítási célú kérelmet.

A hatályos Tfvt. előírja, hogy az igénybevevőt az engedély nélkül más célra hasznosított termőföld eredeti állapotba történő helyreállítására kell kötelezni, kivéve, ha az ingatlanügyi hatóság kérelemre a végleges más célú hasznosítás folytatásához hozzájárul. A termőföld végeleges más célú hasznosításának utólagos engedélyezésére akkor kerülhet sor, ha a más célú hasznosítás előzetes engedélyezésének a feltételei egyébként fennállnak, és az igénybevevő csatolja a tulajdonos hozzájáruló nyilatkozatát a más célú hasznosítás folytatásához. [Tfvt. 16. § (4) bekezdés].

Ha adott termőföldön nem engedélyezett más célú hasznosítás zajlik, melynek jogkövetkezményeként a földhivatal az adott terület eredeti állapotba való helyreállítását rendelte el, a Tfvt. hatályos szabályai alapján ilyen esetben sem lehetséges az adott területre később más célú, vagyis adott esetben kisajátítási célú hasznosítási engedélyt adni.

A fentiekhez hasonlóan, ha egyébként az adott termőföld kisajátítás céljából történő hasznosításának földvédelmi szakmai szempontból nem lenne akadálya, akkor - figyelemmel a kisajátítás közérdekű céljára - ebben az esetben sem indokolt az, hogy az adott területen folyó jogellenes tevékenység, illetve az ennek folytán kiadott eredeti állapot helyreállítására kötelező határozat megakadályozza a kisajátítás érdekében történő más célú hasznosítási engedély kiadását. A folyamatban lévő engedély nélküli más célú hasznosítások esetén ezért a törvény kimondja, hogy az engedély nélküli más célú hasznosítás miatt indult eljárástól függetlenül, a kisajátítási célú kérelemben a földhivatalnak döntést kell hozni. Tehát ez esetben a hatályos szabályozás szerinti sorrend megfordul.

Az eljárás során meghozandó döntések a kisajátítási célú kérelem mikénti elbírálása, továbbá a kisajátítási eljárás kimenetelétől függ.

1. Ha a földhivatal a kisajátítási célú kérelmet jogerősen elutasítja, akkor az erről szóló jogerős döntés meghozatalát követően az engedély nélküli más célú hasznosítás miatt az eljárást megindítja, illetve továbbfolytatja.

2. Ha a kisajátítási célú kérelem alapján a más célú hasznosítást a földhivatal engedélyezi, akkor az engedély nélküli más célú hasznosítás miatt indult eljárásban a termőföldnek függő hatályú eredeti állapot helyreállításáról rendelkezik. A függő hatály oka a kisajátítási hatóság által folytatott kisajátítási eljárás, amely járhat a föld kisajátításának az elrendelésével, de a kisajátítási kérelem elutasításával is.

2/a. Ha a kisajátítás elrendeléséről jogerős és végrehajtható döntés született, a földhivatal a függő hatályú eredeti állapot helyreállítását elrendelő határozatát hatályon kívül helyezi, és ezzel egyidejűleg kötelezi az igénybevevőt az engedély nélküli más célú hasznosítás miatt a földvédelmi járulék és földvédelmi bírság megfizetésére.

2/b. Ha a kisajátítás iránti kérelmet elutasító jogerős és végrehajtható döntés született, akkor a földhivatal a kisajátítási célú kérelem alapján meghozott más célú hasznosítás engedélyezéséről szóló határozatát hatályon kívül helyezi, és ezzel egyidejűleg

- a függő hatályú eredeti állapot helyreállítását elrendelő határozatát hatályában fenntartja, továbbá határidő vagy határnap megjelölésével elrendeli az eredeti állapot helyreállítását, vagy

- az igénybevevő kérelme alapján a függő hatályú eredeti állapot helyreállítását elrendelő határozatát is hatályon kívül helyezi, és utólagos engedélyt ad ki, feltéve, ha annak szakmai szempontjai fennállnak.

Külön szabályt állapít meg a törvény arra az esetre is, ha a földhivatal az engedély nélküli más célú hasznosítás miatt már elrendelte az eredeti állapot helyreállítását, és az engedély nélküli más célú hasznosítással érintett termőföldre időközben benyújtott kisajátítási célú kérelem alapján a más célú hasznosítást engedélyezte. E körben a szerint differenciál a törvény, hogy a jogsértő igénybevevő

- a helyreállítást még nem végzete el, illetve a 17. § (2) bekezdése szerint a helyreállítás elvégzését még nem jelentette be, vagy

- a helyreállítás elvégzését bejelentette, de a helyreállítás elfogadásáról a földhivatal még nem hozott döntést.

Az a) esetben a földhivatal a termőföld eredeti állapotának helyreállítását elrendelő határozatának a teljesítését a kisajátítási eljárás eredményétől függő hatályúvá módosítja. Ha a kisajátítás elrendeléséről jogerős és végrehajtható döntés született, a földhivatal a 2/a. szerinti döntést hozza meg. Így ez esetben is a jogsértő tevékenységet folytatót - az eredeti állapotba helyreállításának kötelezettsége helyett, azt felváltva - pénzfizetési kötelezettség fogja súlytani.

Ha a kisajátítás iránti kérelmet elutasító jogerős és végrehajtható döntés született, földhivatal a kisajátítási célú kérelem alapján meghozott más célú hasznosítás engedélyezéséről szóló határozatát hatályon kívül helyezi, valamint ezzel egyidejűleg az eredeti állapot helyreállításának függő hatályú elrendeléséről szóló határozatát hatályában fenntartja és határidő vagy határnap megjelölésével elrendeli az eredeti állapot helyreállítását.

A b) esetben a törvény azt mondja ki, hogy a földhivatal a helyreállítás elvégzésének a 17. § (2) bekezdése szerinti bejelentése alapján - a 17. § (4) bekezdéstől eltérően - kizárólag a termőföld eredeti állapota helyreállításának elfogadásáról szóló döntést hozhat. E döntésben rendelkezik a földhivatal - a hatályos Tfvt. alapján is - az engedély nélküli más célú hasznosítás miatt fizetendő földvédelmi járulékról és bírságról.

A 9‒10. §-hoz

A törvény a 2‒8. §-ban foglaltak miatt, valamint pontosítás céljából is újraszabályozza, hogy a földvédelmi járulék és bírság megállapításáról a földhivatalnak - ügytípusonként függően - mely döntésekben kell rendelkeznie.

A 11. §-hoz

A földminősítési eljárás igazgatási szolgáltatási díj számításának módja a közérthetőség elősegítése és az egységes jogalkalmazás érdekében kerül pontosításra. A földminősítési eljárással ténylegesen érintett terület után és nem a földrészlet teljes területe alapján kell megállapítani a díjat. A fizetendő díjtételek összege nem változott. Új elemként felső határérték kerül meghatározásra, valamint a jogorvoslat esetében nem a földvédelmi eljárásra utal vissza.

Annak érdekében, hogy minél több művelés alól kivett terület (barnazóna) újrahasznosítása megtörténjen, indokolt díjmentessé tenni a jelentős költséggel rekultivált terület földminősítési eljárását, továbbá azt az esetet, amikor az ingatlan-nyilvántartásban művelés alól kivett területként nyilvántartott belterületi fekvésű földrészlet nem újrahasznosítás eredményeként válik mező-, erdőgazdasági művelés alatt álló belterületi földdé, hanem pl. telekalakítási eljárás eredményeként (1 ha-nál nagyobb térmérték esetén a művelés alól kivett területet a tényleges hasznosítása szerint kell művelési ágba sorolni, és a földminősítést elvégezni).

A díjmentes esetkörök egyes művelési ág változásokra is kiterjesztésre kerülnének. Így az ültetvény-újratelepítés esetében, feltéve, ha arra legfeljebb 3 éven belül kerül sor, hiszen nem cél, hogy ilyen rövid időtartamon belül további terheket rójunk a gazdálkodóra az újratelepítés járulékos költségeként.

További művelési ág változással járó díjmentes esetkör lenne az erdőről fásított területre, illetve termőföldről erdőre vagy fásított területre való váltás.

Az első eset díjmentes eljárását a két művelési ág mintatereinek kvázi azonossága indokolja.

A második esetben, ha az ingatlan-nyilvántartásban szereplő bármilyen hasznos művelési ágú földrészlet (alrészlet) az Országos Erdőállomány Adattár (OEA) alapján erdő, mert erdőtelepítés, vagy önerdősülés miatt a valóságban is faállománnyal borított, akkor a földhivatal díjmentesen vezetné át erdőre vagy fásított területre a földrészlet művelési ágát.

A két nyilvántartás összhangjának megteremtésének egyik lehetséges eszköze a földminősítési eljárás alóli díjmentesség biztosítása.

A törvény szerint újraszabályozott 30/A. §-ban kerülnek elhelyezésre a díj megfizetésére vonatkozó szabályok is, mivel a területi államigazgatási szervezetrendszer átalakításával összefüggésben egyes törvények módosításáról szóló 2015. évi VIII. törvény hatályon kívül helyezte a földvédelmi eljárás igazgatási szolgáltatási díjára vonatkozó rendelkezéseket, melyekre a hatályos 30/A. § (2) bekezdése a földminősítési díj tekintetében kiutal.

A 12. §-hoz

A Tfvt. 58/A. § (5) bekezdésének módosításával megszűnik a gyümölcs termőhelyi katasztert vezető szerv azon kötelezettsége, hogy a kataszteri besorolásról, a meglévő kataszteri besorolás módosításáról vagy törléséről hozott döntését a földügyért felelős miniszter által vezetett minisztérium honlapján közzétegye, figyelemmel arra, hogy ezeket az adatokat a gyümölcs termőhelyi kataszter tartalmazza.

A 13. §-hoz

A Tfvt. 59. §-a értelmében jelenleg gyümölcsültetvény telepítéséhez gyümölcsfaültetvények esetében 3000 m2 felett, bogyósgyümölcs-ültetvények esetében pedig 1000 m2 felett engedélyt kell beszerezni a telepítési hatóságtól. Igazodva a területalapú támogatások igénybevételének alsó határaként előírt területnagysághoz, és csökkentve a kisméretű földterületen gazdálkodók terheit, a törvény bogyósgyümölcsök esetében is 3000 m2-re emeli az engedélyezési határértéket.

Lehetővé teszi, hogy a törvény felhatalmazása alapján kiadott jogszabály a telepítési kötelezettség alól egyes növényfajok esetében felmentést adjon. Az eredeti jogalkotói szándékkal összhangban pontosításra kerül, hogy egyedül az árutermő gyümölcsültetvényekre vonatkozik a telepítési engedély beszerzésének kötelezettsége, figyelemmel arra, hogy más, például fajtakísérleti ültetvényeknél az engedélyezési eljárás lefolytatása nem indokolt.

A gyümölcsültetvény telepítésének engedélyezése iránti kérelemnek a törvényben meghatározottakon kívül még számos más adatot is tartalmaznia kell, ezért a törvény alapján - a Tfvt. 59. § (2) bekezdésének módosításával - az engedély beszerzéséhez benyújtandó kérelem tartalmát a törvény felhatalmazása alapján kiadott jogszabály fogja meghatározni.

A törvény a Tfvt. 59. § (3) bekezdésének módosításával a telepítési engedély érvényességi idejét két évről három évre emeli, a telepítéshez esetlegesen igénybe vehető támogatáshoz szükséges pályázat benyújtása és elbírálása, valamint a szaporítóanyagok beszerzése ugyanis a hatályos előírás szerinti két évnél hosszabb időtartamot is felölelhet. Az engedély érvényessége egy alkalommal, legfeljebb a talajvédelmi terv érvényességi idejének lejártáig meghosszabbítható.

A gyümölcsültetvény telepítésének engedélyezését és a gyümölcsültetvény-kataszter vezetését ugyanaz a hatóság látja el, így a telepítési engedélynek a mezőgazdasági igazgatási szerv részére történő megküldésére vonatkozó kötelezettséget a Tfvt. 59. § (3) bekezdése már nem tartalmazza.

A 14. §-hoz

A Tfvt. 60. § (1) bekezdésének módosításával a törvény egyszerűsíti az eltelepített ültetvény termőre fordulása bejelentésének szabályait. Az ültetvény használójának a hatályos előírások szerint be kell szereznie a növénytermesztési hatóság termőre fordulást igazoló bizonyítványát és ezt továbbítania kell a mezőgazdasági igazgatási szervnek, amely a hatályos kijelölési előírások alapján megegyezik a telepítési hatósággal. A törvény az ültetvény használójának terheit csökkentve előírja, hogy az ültetvény használója az ültetvény termőre fordulását a telepítési hatóságnak jelenti be, és a bejelentést a telepítési hatóság továbbítja a növénytermesztési hatóság számára. A növénytermesztési hatóság az ültetvény termőre fordulását a helyszínen ellenőrzi, és ennek eredményéről tájékoztatja a telepítési hatóságot.

A 15. §-hoz

A törvény a Tfvt. 61. § (2) bekezdésében pontosítja a gyümölcsültetvény-kataszter tartalmát, törölve azon pontokat, amelyek szükségtelenek a telepítési engedélyezési eljárás szempontjából, illetve amelyek folyamatosan változnak és nem követhetőek a kataszterben.

A Központi Statisztikai Hivatal részére - megfelelő törvényi felhatalmazás megléte esetén - egyedi azonosításra alkalmas módon, statisztikai célból átadhatóak az egyes hatóságoknál fellelhető adatok, így a törvény erre figyelemmel módosítja a Tfvt. 61. § (3) bekezdését. A hatályos szabályok alapján ugyanis jelenleg csak egyedi azonosításra alkalmatlan módon adhatóak át a kataszter adatai a Központi Statisztikai Hivatal számára.

A 16. §-hoz

Bírság, illetve kivágási szankció arra az esetre, ha az érintett földrészlet használója, illetve tulajdonosa a kötelezettségének nem tesz eleget, illetve a gyümölcsültetvény művelését a nyilatkozat megtételét követő 60 napon belül nem kezdi meg.

A 17. §-hoz

A gyümölcsültetvény-kataszter tartalmának pontosítása érdekében a törvény a Tfvt. 71. §-ának beiktatásával előírja a mezőgazdasági és vidékfejlesztési támogatási szerv számára, hogy 2015. július 31-ig adja át a telepítési hatóságnak a 2014. évben benyújtott területalapú támogatási kérelmek gyümölcsültetvényekre vonatkozó, egyedi azonosításra alkalmas adatait.

A 18. §-hoz

Az átmeneti rendelkezés alapján az új Tfvt.-beli rendelkezéseket a törvény hatálybalépésekor folyamatban lévő ügyekben, valamint a törvény hatálybalépését megelőzően jogerőre emelkedett, a termőföld eredeti állapotának helyreállítását elrendelő határozatok esetében, továbbá a megismételt eljárásokban is alkalmazni kell.

A 19. §-hoz

Szövegcserés módosításokat tartalmaz.

A 20. §-hoz

Hatályukat vesztő rendelkezések.

-----STARTING---POINT---VEGE---

A 21. §-hoz

Hatályba léptető rendelkezés.