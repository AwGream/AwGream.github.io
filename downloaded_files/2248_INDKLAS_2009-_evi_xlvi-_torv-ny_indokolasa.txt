2009. évi XLVI. törvény indokolása

a vasúti közlekedésről szóló 2005. évi CLXXXIII. törvény módosításáról

-----STARTING---POINT---ALTALANOS--- 

A vasúti közlekedésről szóló 2005. évi CLXXXIII. törvény (Vtv.) módosítása az Európai Unió által elfogadott ún. III. vasúti csomag magyar jogrendbe történő átültetése miatt vált szükségessé.

Az I., valamint a II. vasúti csomagot követően az egységes vasúti szabályozás kiteljesedésének következő állomása a III. vasúti csomag 2007 novemberében történő elfogadása volt. E csomagban került kihirdetésre:

- az Európai Parlament és a Tanács 1371/2007/EK rendelete (2007. október 23.) a vasúti személyszállítást igénybe vevő utasok jogairól és kötelezettségeiről (utasjogi rendelet),

- az Európai Parlament és a Tanács 2007/59/EK irányelve (2007. október 23.) a közösségi vasúti rendszereken mozdonyokat és vonatokat működtető mozdonyvezetők minősítéséről (mozdonyvezetői irányelv), illetve

- az Európai Parlament és a Tanács 2007/58/EK irányelve (2007. október 23.) a közösségi vasutak fejlesztéséről szóló 91/440/EGK tanácsi irányelv, valamint a vasúti infrastruktúra-kapacitás elosztásáról, továbbá a vasúti infrastruktúra használati díjának felszámításáról szóló 2001/14/EK irányelv módosításáról (személyszállítási irányelv).

Ezen kívül a III. vasúti csomaggal egyidejűleg került sor a vasúti és közúti személyszállítási közszolgáltatásról, valamint az 1191/69/EGK és az 1107/70/EGK tanácsi rendelet hatályon kívül helyezéséről szóló, az Európai Parlament és a Tanács 1370/2007/EK (2007. október 23.) rendeletének elfogadására is, amely szoros tartalmi kapcsolatban áll a III. vasúti csomagot alkotó jogszabályokkal (közszolgáltatási rendelet).

A csomag részét képező közösségi rendeletek a hatályba lépésüktől kezdődően a tagállamokban közvetlenül hatályosak lesznek, így a nemzeti jogba való átültetésükre, rendelkezéseik megismétlésére nincs szükség (sőt, kifejezetten tilos), ugyanakkor a tagállami jogalkotónak biztosítania kell, hogy a hatálybalépésig megszülessenek azok a nemzeti jogszabályok, amelyek a közösségi rendelet rendelkezéseinek érdemi érvényesüléséhez szükségesek, illetve köteles megteremteni a közösségi rendelet és a nemzeti jog összhangját (adott esetben az ellentétes nemzeti jogi rendelkezések hatályon kívül helyezésével). Az irányelveket a bennük meghatározott átültetési időpontig a nemzeti jogba át kell ültetni, ami megvalósulhat új jogszabályi rendelkezések beépítésével, vagy a meglévők módosításával, illetőleg hatályon kívül helyezésével egyaránt.

A rendeletek esetében a jogszabályok több esetben lehetőséget biztosítanak arra, hogy a bennük foglalt rendelkezések alól mentességgel élhessen a tagország. A mentességek kérdésében döntés szükséges, illetve jogszabályban kell kimondani, hogy a rendeletek mely rendelkezéseit nem kell alkalmazni.

1. A személyszállítási irányelv (2009. június 4-én lép hatályba) célja a Közösségen belüli nemzetközi vasúti személyszállítások - nem pedig a tagállamok és harmadik ország közötti szolgáltatások - piacának megnyitása. Nemzetközi vasúti személyszállítási szolgáltatás az olyan személyszállítási szolgáltatás, amelynek során a vonat valamely tagállam legalább egy határán áthalad, és amelynek fő célja a különböző tagállamok állomásai közötti személyszállítás. A piacnyitás időpontja: 2010. január 1. A nemzetközi vasúti személyszállítási szolgáltatások bevezetése nem használható a belföldi személyszállítási szolgáltatás piacának megnyitására, hanem pusztán olyan megállókra kell összpontosítani, amelyek kapcsolatban vannak a nemzetközi útvonallal. Ennek alapján a nemzetközi személyszállítási szolgáltatások bevezetésének olyan szolgáltatásokra kell vonatkoznia, amelyek fő célja a nemzetközi útvonalon történő személyszállítás.

A 2010. január 1-jétől liberalizált nemzetközi vasúti személyszállítási szolgáltatások az eddigi hasonló szolgáltatásoktól annyiban térnek el, hogy azok nyújtására a más tagállamokban működő vasúti társaságoknak önállóan van joguk. A nemzetközi személyszállítási szolgáltatás részeként belföldi állomások közötti személyszállításra (kabotázs) is lehetőség nyílik, azonban ezt a miniszter korlátozhatja, amennyiben az állomások közötti személyszállítási szolgáltatás a miniszter és a vasúti társaság által kötött közszolgáltatási szerződés tárgyát képezi.

2. Az utasjogi rendelet (2009. december 3-án lép hatályba) a vasúti személyszállítást igénybe vevő utasok jogainak védelmét szabályozza. Az utasjogi rendelet az alábbiakra vonatkozóan állapít meg szabályokat:

- a vasúti társaságok által nyújtandó tájékoztatás, menetjegyek kiállítása, szállítási szerződések kötése, információs és foglalási rendszerek bevezetése,

- a vasúti társaságoknak az utasokra és poggyászaikra vonatkozó felelőssége és biztosítási kötelezettségeik,

- a vasúti társaságoknak az utasokkal szembeni kötelezettségei késés esetén,

- a vasúton utazó, fogyatékkal élő és csökkent mozgásképességű személyek védelme, és számukra nyújtott segítség,

- a szolgáltatás minőségi előírásainak megállapítása.

A tagállamok vasúti társaságai nem kötelesek a rendelet valamennyi rendelkezését annak hatálybalépésekor végrehajtani. A tagállamok átlátható és megkülönböztetés-mentes alapon a nemzeti vasúti személyszállítási szolgáltatásokra vonatkozó előírásai alól mentességet biztosíthatnak legfeljebb ötéves időtartamra, amely kétszer, alkalmanként maximum további öt évre meghosszabbítható. A vasúti törvény felhatalmazása alapján a Kormány rendeletben állapítja meg azokat a mentességet, amellyel Magyarország élni kíván.

A vasúti személyszállítást igénybe vevő utasok jogaira vonatkozó jogszabályi rendelkezések vasúti társaságok általi megtartását a vasúti igazgatási szerv (jelenleg: a Nemzeti Közlekedési Hatóság) felügyeli. Ha a vasúti igazgatási szerv valamely rendelkezéseknek az utasok széles körét érintő megsértését állapítja meg, abban az esetben jogkövetkezményeket alkalmazhat.

A vasúti személyszállítási igénybe vevő vagy igénybe venni szándékozó személy panasszal élhet a vasúti igazgatási szervnél, ha álláspontja szerint a vasúti társaság megsértette a jogszabályi rendelkezéseket. A panasz akkor terjeszthető elő, ha a panaszos a vasúti társaság panaszkezelési eljárását igénybe vette, de az nem vezetett a panaszos számára kielégítő eredményre.

3. A mozdonyvezetői irányelv

A mozdonyvezetői minősítés feltételeire vonatkozó jogszabályok az egyes tagállamokban jelentősen eltérnek egymástól. A különbségek megszüntetése érdekében a mozdonyvezetők minősítésére vonatkozóan megalkották a mozdonyvezetői irányelvet. Az Irányelv elsődleges célja mindenekelőtt a mozdonyvezetők tagállamok közötti mozgásának megkönnyítése, de emellett a vasúti társaságok közötti mobilitásának megkönnyítése is, valamint az engedélynek és a tanúsítványnak a vasúti ágazat valamennyi szereplője általi elismerésének megkönnyítése.

A vasúti közlekedés biztonságával összefüggő munkakör betöltésének a feltételei: képzésen való részvétel és a vizsgakövetelmények teljesítése, egészségügyi alkalmasság, és ezeket követően kiadott vasúti járművezetői engedély, illetve vasúti járművezetői tanúsítvány, amely a Közösség területén az Irányelv által egységességé válik, elősegítve ezzel az európai vasúti rendszerek átjárhatóságát.

4. A közszolgáltatási rendelet

Számos tagállam vezetett be olyan jogszabályokat, amelyek legalább a tömegközlekedési piac egy része tekintetében kizárólagos jogok és közszolgáltatási szerződések odaítélését írják elő, átlátható és tisztességes szerződés-odaítélési eljárások alapján.  Ennek eredményeként a tagállamok közötti kereskedelem jelentős fejlődésen ment keresztül, és jelenleg több közszolgáltató akár egynél több tagállamban nyújt személyszállítási közszolgáltatásokat. A nemzeti jogszabályok alakulása azonban eltérő eljárások alakulásához vezetett, és a közszolgáltatók jogai, valamint az illetékes hatóságok kötelezettségei tekintetében jogbizonytalanságot eredményezett. Fentiekre tekintettel az Európai Parlament és a Tanács megalkotta a 1370/2007/EK rendeletét, a közszolgáltatási rendeletet. E rendelet alkalmazhatóságának biztosítása érdekében szükséges módosítani a trolibusszal végzett személyszállítási közszolgáltatás odaítélésének szabályait, kiemelve azt a koncessziós szabályozás kereteiből, amely nem felel meg a hivatkozott rendeletnek.

-----STARTING---POINT---RESZLETES---

Az 1. §-hoz

Az utasjogi rendelet (valamint a közszolgáltatási rendelet) közvetlenül hatállyal bír a tagállamokban, így a nemzeti jogba való átültetésükre, rendelkezéseik megismétlésére nincs szükség, elégséges utalni az együttes alkalmazásra. Ugyanakkor a tagállami jogalkotónak biztosítania kell, hogy a hatálybalépésig megszülessenek azok a nemzeti jogszabályok, amelyek kötelesek megteremteni a közösségi rendelet és a nemzeti jog összhangját. A közszolgáltatási rendelettel harmonizáló vasúti közlekedésit érintő rendelkezések a Vtv.-ben kerülnek elhelyezésre. Az utasjogi rendelettel való összhangot a Vtv. és a Vtv. felhatalmazása alapján, a vasúti személyszállítás részletes feltételeiről szóló Kormányrendelet hivatott biztosítani. A Kormányrendelet az utasjogi rendelet által kínált mentességek közül meghatározza azokat, amelyekkel a Magyar Köztársaság élni kíván, illetve meghatározza a mentességek esetén irányadó szabályokat, a mentesség pontos fokozatait, megteremtve ezzel a jogbiztonságot, így az állampolgárok/utasok részletesen tájékozódni tudnak az őket megillető jogokról. A jelenlegi hazai jogi szabályozás szerint a trolibusszal végzett menetrend szerinti személyszállítás működtetésére a koncessziós törvény szabályai az érvényesek. Ez a szabályozás nem felel meg az Európai Unió hatályos előírásainak, amely a 1370/2007/EK rendelet 1. cikk (2) bekezdésében hivatkozott egyéb kötöttpályás közlekedés körébe sorolja a trolibusz közlekedést. Ebből következően a trolibusszal végzett közlekedési közszolgáltatás odaítélésének tekintetében a vasúti törvény szabályait kell alkalmazni. Ezzel az összhang létrejön a hazai és a közösségi szabályozás között, amelyhez a koncessziós törvény módosítása is szükséges.

A 2. §-hoz

A nemzetközi személyszállítási szolgáltatás és az átmenő vasúti szolgáltatás fogalmának meghatározására az Európai Parlament és a Tanács 2007/58/EK Irányelv definíciói alapján került sor. Az Európai Unió a Közösség területén liberalizálni tervezett vasúti személyszállítást a nemzetközi vasúti személyszállítási fogalommal illette, így az irányelv átültetése során ehhez alkalmazkodtunk, azonban a Vtv.-ben eddig is használt nemzetközi vasúti személyszállítás fogalmának megjelölését változatlan tartalommal határon átmenő vasúti személyszállításként definiáljuk. A következetes fogalomhasználat érdekében a nemzetközi vasúti árutovábbítás helyett a határon átmenő vasúti árutovábbítás megnevezést használjuk.

A vasúti közszolgáltatás fogalmának meghatározása a közszolgáltatási rendelet rendelkezéseivel összhangban történt.

A közszolgáltatási rendelet tartalmazza a belső szolgáltató fogalmát, amely eddig a hazai jogrendszerben a vasúti közlekedés tekintetében nem volt ismert. A tanácsi rendelet alkalmazhatóságának érdekében a törvény tartalmazza a belső szolgáltató fogalmi meghatározását, összhangban a 2004. évi XXXIII. törvénnyel, amely az autóbusz-közlekedésre is vonatkozik.

A 3. §-hoz

A közszolgáltatási rendelet meghatározza az illetékes hatóság fogalmát a közszolgáltatási rendelet 2. cikk b) pontjában: valamely tagállam vagy tagállamok bármely hatósága vagy hatóságcsoportja, amely egy adott földrajzi területen hatáskörrel rendelkezik a személyszállítás területén való beavatkozásra, vagy ilyen hatáskörrel felruházott bármely szerv. Illetékes helyi hatóságnak minősül a 2. cikk c) pontja alapján bármely illetékes hatóság, amelynek földrajzi illetékessége nem országos.

A közszolgáltatási szerződést a közszolgáltatást végző vasúti társaság és az illetékes hatóság köti - illetékes hatóság a Vtv. 3. § (2) bekezdésének h) pontja értelmében a miniszter. A Rendelet szabályaival való egyértelmű összhang értelmében szükséges nevesíteni a minisztert, mint a közszolgáltatási szerződés megkötésére illetékes hatóságot.

A 4. §-hoz

A közszolgáltatási szerződést a közszolgáltatást végző vasúti társaság és az illetékes hatóság köti - illetékes hatóság a Vtv. 5. § (1) bekezdésének e) pontja értelmében a települési (fővárosi) önkormányzat, valamint az önkormányzatok társulása is lehet. A Rendelet szabályaival való egyértelmű összhang értelmében szükséges nevesíteni a települési (fővárosi) önkormányzatot, és az önkormányzatok társulását, mint a közszolgáltatási szerződés megkötésére illetékes hatóságot.

Az 5. §-hoz

A vasúti személyszállításra kötött szerződésekre alkalmazandó jogi rendszer:

- utasjogi rendelet,

- Vtv.,

- Ptk. (szerződésekre vonatkozó általános része, vállalkozási szerződésre vonatkozó különös rész),

- vasúti személyszállítás részletes feltételeiről szóló Kormányrendelet a Vtv. 88. § (1) bekezdés h) pontjában kapott felhatalmazás alapján, amely a részletszabályok között az utasjogi rendelet mentességei közül meghatározza azokat, amelyekkel a Magyar Köztársaság él, illetve rögzíti a helyébe lépő, a mentesség keretei közé illeszkedő hazai szabályozást.

A 6. §-hoz

A vasúti személyszállítási szerződésekről szóló 10/1997. (I. 28.) Korm. rendelet helyébe az országos személyszállítás vonatkozásában a törvény szerinti Vtv. 88. § (1) bekezdés h) pontjában kapott felhatalmazás alapján a Kormánynak a vasúti személyszállítás részletes feltételeiről szóló rendelete lép, amely főként az utasjogi rendelet hazai jogrendbe ültetéséhez kapcsolódik. Az utasjogi rendelet több ponton mentességet kínál a tagállamoknak, így meg kell nevezni azokat a mentességeket, amelyekkel élni kívánunk, valamint szabályozni kell azokat a területeket, amelyeket illetően az EU-s szabályozás alól mentességet kértünk. Az utasjogi rendelet 28. § (1) bekezdése kimondja, hogy a vasúti társaságok a szolgáltatásokra vonatkozóan megállapítják a szolgáltatás minőségi előírásait, valamint a szolgáltatás minőségének fenntartása érdekében létrehoznak egy minőségbiztosítási rendszert. A szolgáltatás minőségi előírásai, és a minőségbiztosítási rendszer a személyszállítás általános szerződési feltételeit tartalmazó személyszállítási üzletszabályzat részét alkotják, amelyet a vasúti igazgatási szerv (NKH) jóváhagy.

A 7. §-hoz

A törvényben rögzíteni szükséges a vasúti közlekedési közszolgáltatás végzésére vonatkozó pályázatra összefüggő felhívás közzétételének helyéről, a felhívás tartalmáról és a betartandó határidőkről, hogy a pályázni szándékozók egyértelmű és félreérthetetlen információkkal rendelkezzenek ezekről a feltételekről. Mindez a tisztességes és átlátható pályáztatás előfeltétele. Ezek a rendelkezések a helyi (ide értve a villamost, metrót, fogaskerekű vasutat, trolibuszt is) vasúti közösségi közlekedési közszolgáltatásra alkalmazhatóak, mivel az országos vasúti közlekedésben a közszolgáltatási rendelet a közszolgáltatások közvetlen odaítélését teszi lehetővé.

A közszolgáltatási rendelet előírja a közszolgáltatási szerződések megkötésére kiírt pályázat eredménye megtámadása lehetőségének biztosítását. Jelen rendelkezés meghatározza, hogy erre a hazai jogi környezetben milyen eszköz felhasználásával kerülhet sor.

A közszolgáltatási szerződések érvényességi idejére és esetleges meghosszabbításának feltételeire vonatkozó rendelkezéseket az 1370/2007/EK rendelet előírásai alkalmazása biztosításának megfelelően módosítani szükséges. Ez a módosítás a közszolgáltatási rendelet 5. cikk (1) bekezdésének megfelelően egyértelművé teszi, hogy a 2004/17/EK irányelv és a 2004/18/EK irányelv alapján szolgáltatási koncessziónak minősülő villamossal végzett helyi közforgalmú vasúti szolgáltatásra irányuló közszolgáltatási szerződést a törvény pályázatra vonatkozó szabályai szerint kell megkötni.

A 8. §-hoz

A szakasz jelenleg hatályos rendelkezései nem felelnek meg a közszolgáltatási rendelet rögzített költségtérítési szabályoknak, ezért a hazai rendelkezéseket olyan módon kell módosítani, hogy azok alapján a közszolgáltatási rendelet rendelkezései alkalmazhatóak legyenek.

A törvény szabályai már figyelembe veszik a tanácsi rendelet, valamint a tárgykörben döntő jelentőségű, az Európai Közösségek Bíróságának C-280/00 számú, az Altmark Trans GmbH ügyben 2003. július 24-én hozott ítéletében foglalt feltételeket. Ezek figyelembe vételével került meghatározásra a szolgáltatónak fizetendő pénzügyi ellentételezés mértéke és annak igénylésének szabályai.

A törvényben a közszolgáltatási szerződést megkötő szolgáltató kiválasztására irányuló pályázat kiírásában szereplő feltételeket és a pályázat elbírálásának szempontjait rögzíteni kell, hogy a pályázatok egy számukra átlátható és egységes követelményrendszer alapján kerüljenek elbírálásra.

A törvény ugyancsak tartalmazza a pályázat elbírálására vonatkozó garanciális szabályokat, valamint azokat a rendelkezéseket, amelyek a szolgáltatóknak az általánostól eltérő módon történő kiválasztásának eseteire vonatkoznak. Ennek keretében tárgyalja a törvény a szolgáltató nyilvános adatkérésen alapuló, valamint a közvetlen megbízására vonatkozó eljárás szabályait. Külön rendelkezés szól a belső szolgáltató megbízásának lehetőségéről.

A Vtv. 27/E. §-a azt az esetet szabályozza, amikor két belföldi állomás között a közszolgáltatásként végzett vasúti személyszállításra egy vasúti társaság közszolgáltatási szerződéssel rendelkezik és ezen a vonalon belföldi vagy nemzetközi vasúti személyszállítást végző vasúti társaság vagy társaságok jelennek meg és nyújtanak szolgáltatást. Ebben az esetben előfordulhat, hogy az utasok egy része inkább a (nem közszolgáltatás keretében nyújtott) vasúti személyszállítást veszi igénybe, például azért mert magasabb áron ugyan, de magasabb minőségű szolgáltatást kapnak, vagy esetleg az új szolgáltató dömpingárat alkalmazva megkísérli az utasokat elcsábítani a közszolgáltatás keretében végzett vasúti személyszállítási szolgáltatótól. Mindez arra vezethet, hogy a közszolgáltatásként végzett személyszállítási szolgáltatásnál csökken az utasszám, ezáltal a bevételek is. Erre tekintettel ad lehetőséget a 2007/58/EK irányelv 1. cikk 8. pontja (amely rendelkezés a 91/440/EGK irányelv 10. cikk új (3f) bekezdését képezi és a jelen 27/E. §-aként kerül a Vtv.-be átültetésre), hogy ebben az esetben a közlekedésért felelős miniszter az államháztartásért felelős miniszterrel egyetértésben a közszolgáltatási szerződésben rögzített kötelezettségek ellentételezésének biztosítása érdekében rendeletben kártalanítási kötelezettséget állapíthat meg a két állomás közötti adott vonalon nem közszolgáltatásként vasúti személyszállítási szolgáltatást nyújtó vasúti társaságok részére. Ez a rendelkezés nem kötelezettség, hanem a két miniszter közös döntése alapján kerülhet alkalmazásra, azaz dönthetnek úgy is, hogy nem kívánnak élni a törvény adta lehetőséggel. Ha a kártalanítással élnek a miniszterek, akkor a kivetett kártalanítási összegnek minden érintett vasúti társaság esetén - megkülönböztetéstől mentesen - azonos mértékűnek kell lennie függetlenül attól, hogy belföldi vagy nemzetközi vasúti személyszállításként történik a szolgáltatás nyújtása (a kártalanítás fizetése alól mentes maga a közszolgáltatásként végzett személyszállítási szolgáltatás, mivel az ezt a szolgáltatást nyújtó vasúti társaság kapja a kártalanításként befolyt összeget). A §-ban a továbbiakban rögzítésre kerülnek azok a garanciális szabályok, amelyekkel elkerülhető, hogy a kártalanítás ellehetetlenítse a vasúti társaságok működését. Ezért kerül rögzítésre, hogy a kártalanítás összege nem haladhatja meg az érintett közszolgáltatási kötelezettségek során felmerült költségek egészének vagy egy részének fedezéséhez szükséges mértéket, valamint, hogy figyelembe kell venni a méltányosság, az átláthatóság, az egyenlő elbánás és az arányosság elvét a kártalanítás összegének megállapításakor.

Az arányosság elvét különösen vizsgálni kell az utasok által kifizetett átlagos ellenérték tekintetében. Az ellenértéket úgy kell kiszámolni, hogy a két állomás között a nem közszolgáltatási szerződés keretében utazott összes utas által kifizetett teljes bevételt el kell osztani az utasok számával. Elvileg minél nagyobb értéket kapunk, annál magasabb kártalanítási összeget lehet megállapítani. Ez azonban nem jelenti azt, hogy a kártalanítás intézményével kötelező élni, hanem a 2007/58/EK irányelv által nyújtott lehetőség átültetése történik meg a Vtv.-be. Ennek alapján tehát a közlekedésért felelős miniszter az államháztartásért felelős miniszterrel egyetértésben dönthet úgy, hogy nem kívánja a vasúti társaságokat kártalanítás megfizetésére kötelezni.

A 9. §-hoz

A Vtv. 33-35. §-a annyiban módosul, hogy az engedély és a tanúsítvány helyett a vasútbiztonsági engedély és a vasútbiztonsági tanúsítvány fogalmak következetes használatára kerül sor, mert a Vtv. módosítás bevezeti a vasúti járművezetői engedélyt, és a vasúti járművezetői tanúsítványt. A két fogalom megkülönböztethetősége érdekében szükséges a teljes, nem rövidített fogalmak használata.

A 10. §-hoz

A mozdonyvezetői irányelv vasúti járművezetői engedélyekre és vasúti járművezetői tanúsítványokra vonatkozó általános rendelkezéseinek a Vtv. e fejezetben történő átültetése miatt vált szükségessé a fejezet címének a módosítása.

A 11. §-hoz

A mozdonyvezetői irányelv 24. cikke alapján a tagállamok megteszik a szükséges intézkedéseket, annak érdekében, hogy - amennyiben valamely foglalkoztató vasúti társaság munkavállalójának képzési költségeit fedezi, majd a képzést követően a munkavállalót egy másik vasúti társaság alkalmazza, mellyel előnyt, vagyis megtakarítást ér el - az újonnan foglalkoztató vasúti társaság a képzés költségeit a képzést finanszírozó korábbi foglalkoztató felé megtérítse.

A készfizető kezességről a Magyar Köztársaság Polgári Törvénykönyvéről szóló 1959. évi IV. törvény 274. §-ának (2) bekezdése rendelkezik.

A 12. §-hoz

Az Európai Parlament és a Tanács 2007/59/EK irányelve a közösségi vasúti rendszereken mozdonyokat és vonatokat működtető mozdonyvezetők minősítéséről szól. A mozdonyvezetői minősítés feltételeire vonatkozó jogszabályok az egyes tagállamokban jelentősen eltérnek egymástól. A különbségek megszüntetése érdekében a mozdonyvezetők minősítésére vonatkozóan megalkották a mozdonyvezetői irányelvet. Az Irányelv elsődleges célja mindenekelőtt a mozdonyvezetők tagállamok közötti mozgásának megkönnyítése, de emellett a vasúti társaságok közötti mobilitásának megkönnyítése is, valamint az engedélynek és a tanúsítványnak a vasúti ágazat valamennyi szereplője általi elismerésének megkönnyítése.

A vasúti közlekedés biztonságával összefüggő munkakör betöltésének a feltételei: képzésen való részvétel és a vizsgakövetelmények teljesítése, egészségügyi alkalmasság, és ezeket követően kiadott vasúti járművezetői engedély illetve vasúti járművezetői tanúsítvány (amelynek az engedély birtokában további feltételei vannak).

A vasúti munkaköröket betöltő munkavállalókkal szemben támasztott egészségügyi követelményeket és az egészségügyi vizsgálat feltételeit a jelenleg hatályos Vtv. 88. § (1) bekezdésének g) pontjában kapott felhatalmazás alapján a Kormány rendeletben határozza meg. Az egészségügyi alkalmassági vizsgálat alapszabályai a Vtv.-ben kerülnek elhelyezésre: előzetes/időszakos/rendkívüli vagy záró vizsgálat, a Kormányrendeletben kerül kijelölésre az elkülönült vasút-egészségügyi szervezet, vizsgálatra és véleményezésre a Kormányrendeletben meghatározott feltételeknek megfelelő és a Nemzeti Közlekedési Hatóság által névjegyzékbe vett orvos jogosult. A Nemzeti Közlekedési Hatóság a tevékenység felett hatósági felügyeletre jogosult.

A vasúti járművezetői engedély igazolja, hogy a mozdonyvezető a vasúti jármű vezetésére jogosult, az alapvető oktatási- és vizsgakövetelményeknek eleget tett, egészségügyi szempontból alkalmasnak minősül, az általános szakmai készségekkel rendelkezik. A vasúti járművezetői engedély megszerzését illetően az alsó korhatár tekintetében a 2007/59/EK irányelv - mozdonyvezetői irányelv - úgy rendelkezik, hogy a tagállamok az engedélykérelmezők számára alsó korhatárt tűzhetnek ki, amely legalább a 20. életév. A tagállamok azonban már a 18 éves kort betöltött kérelmezők számára kiadhatnak engedélyeket. Alapkövetelményként fogalmazza meg az irányelv, hogy a kérelmezők az alap-és középfokú tanulmányokból legalább kilenc évet sikeresen elvégeztek.

A vasúti járművezetői engedélyt a Nemzeti Közlekedési Hatóság egy eredeti példányban állítja ki, amelynek jogosultja a mozdonyvezető, akinek az engedélye a munkaviszony megszűnése esetén is érvényes, és a tulajdonában marad a munkaviszony megszűnésének tényéről a közlekedési hatóság egyidejű tájékoztatása mellett.

A vasúti járművezetői tanúsítvány a vasúti járművezető által használt vasúti infrastruktúra és a vezetni jogosult vasúti jármű tekintetében a vasúti társaság által kiállított okmány, amely a munkaviszony megszűnése esetén érvényét veszti, azonban a tanúsítvány hiteles másolatára a mozdonyvezető jogosulttá válik. A tanúsítvány megszerzésének keretfeltételei a mozdonyvezetői irányelvhez igazodnak, a Vtv. 36/E. § (4) bekezdésében meghatározott kivételek hasonlóképpen. A vasúti társaságnak a tanúsítványokról nyilvántartást kell vezetnie, valamint a tanúsítvány érvényben tartásához annak birtokosa rendszeresen vizsgázni köteles.

A 13. §-hoz

A személyszállítási irányelv célja a Közösségen belüli nemzetközi vasúti személyszállítási szolgáltatások - nem pedig a tagállamok és harmadik ország közötti szolgáltatások - piacának megnyitása. A tagállamok ezért kizárhatják az irányelv alkalmazási köréből az átmentő vasúti szolgáltatásokat. Az új, nyílt hozzáférésű, valamint a közbenső megállókkal rendelkező nemzetközi szolgáltatások bevezetése nem használható a belföldi személyszállítási szolgáltatások piacának megnyitására, hanem annak pusztán olyan megállókra kell összpontosítania, amelyek kapcsolatban vannak a nemzetközi útvonallal. Ennek alapján a nemzetközi szolgáltatások bevezetésének az olyan szolgáltatásokra kell vonatkoznia, amelyek fő célja a nemzetközi útvonalon történő személyszállítás. Ennek megállapítása során, hogy ez-e a szolgáltatás fő célja, olyan szempontokat kell figyelembe venni, mint a belföldi vagy a nemzetközi személyszállítás alapján kiszámított forgalmi hányad és volumen, valamint a szolgáltatás hossza. Ezt bármely érdekelt fél kérelmére a vasúti igazgatási szerv állapítja meg.

A 14. §-hoz

Az Európai Unió a Közösség területén liberalizálni tervezett vasúti személyszállítást a nemzetközi vasúti személyszállítási fogalommal illette, így az irányelv átültetése során ehhez alkalmazkodtunk, azonban a Vtv.-ben eddig is használt nemzetközi vasúti személyszállítás fogalmának megjelölését változatlan tartalommal határon átmenő vasúti személyszállításként definiáljuk. A következetes fogalomhasználat érdekében a nemzetközi vasúti árutovábbítás helyett a határon átmenő vasúti árutovábbítás megnevezést használjuk.

A nemzetközi vasúti személyszállítási tevékenység végzése érdekében hozzáférésre jogosulttá kell minősíteni a más EGT-tagállamban működési engedélyt szerzett vállalkozó vasúti társaságokat. Ezen vasúti társaság infrastruktúra-kapacitást kérelmez, erről tájékoztatja a pályahálózat-működtetőt és a vasúti igazgatási szervet. A vasúti igazgatási szerv biztosítja a közszolgáltatási szerződéseket odaítélő szervek, és a közszolgáltatási szerződést teljesítő vasúti társaság tájékoztatását. A nemzetközi személyszállítási szolgáltatást nyújtani szándékozó vasúti társaság azt követően jogosult csak a hozzáférésre, amennyiben a vasúti igazgatási szerv határozatában megállapította, hogy a szolgáltatás célja valóban a nemzetközi személyszállítás. A vasúti igazgatási szerv eljárására a Ket. rendelkezései irányadóak, azonban a határozata ellen fellebbezésnek helye nincsen. A Vtv. lehetővé teszi a határozat felülvizsgálatának kezdeményezését, kérelmezését, ha az eredeti döntés alapjául szolgáló körülmények megváltoztak.

A miniszter határozatban korlátozhatja a hazai vasúti közlekedési ágazat érdekeinek védelmében a nemzetközi személyszállítási szolgáltatást nyújtani szándékozó vasúti társaság nyílt hozzáférését olyan kiindulási és célállomások közötti személyszállítási szolgáltatások esetén, amelyek közszolgáltatási szerződés tárgyát képezik. Tekintettel a döntés közlekedéspolitikai jellegére, célszerű ezen hatáskört a miniszterhez telepíteni szemben a vasúti piacot felügyelő, szabályozó vasúti igazgatási szervvel. A hozzáférési jog korlátozása több módon is lehetséges, azonban utasoknak állomáson való felvételét vagy leszállását abban az esetben akadályozhatja csak, ha a vasúti igazgatási szerv megállapítja, hogy ez a jog veszélyeztetné a közszolgáltatási szerződés gazdasági egyensúlyát. Az e tárgyban hozott határozat felülvizsgálata szintén biztosított, az erre irányuló eljárást a Vtv. részletesen szabályozza.

A miniszter Vtv. 53/C. § (1) bekezdése szerinti eljárására a Ket. rendelkezései irányadóak, azonban az ügyintézési határidő 60 nap, a miniszter a vasúti társaság álláspontját köteles megismerni. A határidőbe nem számít bele annak az eljárásnak az időtartama, amelyben a vasúti igazgatási szerv megállapítja, hogy a szolgáltatás veszélyezteti-e a közszolgáltatási szerződés gazdasági egyensúlyát.

A 15. §-hoz

A § a személyszállítási irányelv 2. cikk 4. pontjának átültetését szolgálja. Változik a keretmegállapodás hosszára vonatkozó rendelkezések. A keretmegállapodás alapesetben öt évre köthető, de lehetőség van az eredeti időtartamával megegyező időtartammal való meghosszabbítására. Új elemként jelentkezik, hogy a szakosított infrastruktúrát használó, jelentős és hosszútávú befektetéseket igénylő szolgáltatás esetében a keretmegállapodás 15 éves időtartamra is megköthető. A Vtv. új 57/A. §-ában az irányelv 2. cikk 4. pont utolsó mondata kerül átültetésre annak érdekében, hogy a keretmegállapodásra vonatkozó új rendelkezések átvétele és alkalmazása minél zökkenőmentesebbé váljon.

A 16. §-hoz

A § az utasjogi rendelet 30. cikkének és a személyszállítási irányelv 1. cikk 8. pont (3b) pontjának átültetését szolgálja. A 1371/2007/EK rendelet 30. cikk feladatként tűzi ki a tagállamok számára, hogy a rendelet végrehajtásáért felelős szervet vagy szerveket jelöljék ki. Magyarországon a vasúti igazgatási szerv (jelenleg a Nemzeti Közlekedési Hatóság) az a szerv, amely a leginkább alkalmas a feladat ellátására. A közszolgáltatási szerződés gazdasági egyensúlyának vizsgálatára jogosult szervezetet pedig maga a személyszállítási irányelv határozza meg, mivel utal a 2001/14/EK irányelv 30. cikkére. A 30. cikkben meghatározott szabályozó szerv feladatait Magyarországon a vasúti igazgatási szerv (a Nemzeti Közlekedési Hatóság) látja el.

A jelen rendelkezésekkel a vasúti igazgatási szerv részére adott bírságolás szabályait mérlegelési jogkörbe utaljuk, azaz a bírság megállapítása diszpozitív szabályozással történik, a mérlegelés feltételeinek rögzítésével, mint garanciális elemekkel.

A 17. §-hoz

A § az utasjogi rendelet 30. cikkének való megfelelést, valamint a 2007/58/EK irányelv 1. cikk 8. pont (3b) pontjának átültetését szolgálja. Az említett rendelkezésekben foglaltak szerint a vasúti igazgatási szervnek a vasúti személyszállítást igénybe vevő utasok jogai vonatkozó rendelkezések betartásának ellenőrzése, valamint a közszolgáltatási szerződés gazdasági egyensúlya veszélyeztetésének vizsgálata során született érdemi határozatok esetében is biztosítva van a közzétételi kötelezettség, azaz a társadalmi kontroll lehetősége.

A 18. §-hoz

A § az utasjogi rendelet 30. cikkének való megfelelést szolgálja. A cikk kimondja, hogy ki kell jelölni egy vagy több olyan szervet, amely az utasjogi rendelet előírásainak megtartását ellenőrzi, az utasok jogait védi.  A szerv (vagy szervek) olyan intézkedéseket hozhat(nak), amelyek biztosítják az utasok jogainak tiszteletben tartását. Ezen kívül az utasoknak joguk van panaszt benyújtani az adott szervhez. A Vtv.-be beépíteni kívánt 79/A. § és 79/B. § a 30. cikknek megfelelően alakítja ki azt az eljárásrendet, amely biztosítja az utasok jogainak érvényesülését. Az eljárás hivatalból és kérelemre is indulhat. A 30. cikkben kért intézkedések jogsértés esetén a következők: a vasúti igazgatási szerv előírhatja a vasúti társaság részére a tevékenység jogszerű végzéséhez szükséges lépések megtételét, megtilthatja a jogsértő magatartás folytatását, külön jogszabályban foglaltak alapján bírságot szabhat ki, valamint a jogsértőt kötelezheti az eljárás költségeinek megtérítésére. A kérelemre indult eljárás feltétele az, hogy a kérelmező előzetesen panasszal éljen a vasúti társaság felé, és a panaszát a vasúti társaság elutasítsa. A panasz alapján a vasúti igazgatási szerv a rendelkezésére álló bármilyen hatósági lépést megtehet.

A 19. §-hoz

A mozdonyvezetői irányelv által bevezetett új intézmények, mint az engedély és a tanúsítvány, illetve az egységes egészségi és szakmai alkalmasságra vonatkozó előírások betartásának ellenőrzése a közlekedési hatóság feladata. Feladatának ellátásához szükségessé vált a vonatkozó jogszabályban meghatározni a feladat- és hatásköröket, a kapcsolódó hatósági adminisztratív feladatokat, illetve rendelkezni a személyes adatok kezeléséhez való jogosultságról (lásd 21. §-hoz írott indokolás).

A 20. §-hoz

Kapcsolódóan az előző §-ban leírtakhoz, e módosítás részletesen szabályozza az engedélyekre, illetve tanúsítványokra meghatározott előírások be nem tartása esetén alkalmazható jogkövetkezményeket. Figyelemmel a vasúti rendszerek közötti átjárhatóságra, a más EGT-tagállam hatósága által kiállított engedélyek, illetve nem honos vasúti társaságok által kiállított tanúsítványok esetére megfelelő részletességgel kerül megállapításra a követendő eljárás, tiszteletben tartva az adott tagállam szuverenitását.

A 21. §-hoz

A képzést és vizsgáztatást, illetve az egészségi alkalmasság vizsgálatát és véleményezését végző személyek nyilvántartását a közlekedési hatóság vezeti. A személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) 3. § (1) bekezdése szerint személyes adat akkor kezelhető, ha

a) ahhoz az érintett hozzájárul, vagy

b) azt törvény vagy - törvény felhatalmazása alapján, az abban meghatározott körben - helyi önkormányzat rendelete elrendeli.

Az Avtv. rendelkezéseinek értelmében a nyilvántartás vezetéséhez törvényi felhatalmazás szükséges.

A 22. §-hoz

A 1370/2007/EK rendelet szabályaival összhangban a törvény rendelkezik arról az esetről, ha a belső szolgáltató a közszolgáltatási szerződés részére történő közvetlen odaítélésekor helyi járattal a helyi közlekedés ellátásáért felelős illetékességi területén végez vasúti közösségi közlekedési személyszállítási szolgáltatást. Ebben az esetben az illetékes hatóság közigazgatási határán kívül végzett szolgáltatást a belső szolgáltató a közszolgáltatási szerződés részére történő odaítélését követően legfeljebb egy évig végezheti.

A jogbiztonság és a szolgáltatók jogos gazdasági érdeke is megköveteli, hogy a törvény hatályba lépésekor már érvényben lévő közszolgáltatási szerződések továbbra is érvényben maradjanak és azok alapján a szolgáltatók e szerződések érvényességi idejének lejártáig végezhessék a szerződés szerinti személyszállítási közszolgáltatást. Ennek biztosítására a törvény tartalmazza a szükséges rendelkezést.

A Vtv. 87. §-ának új (12) bekezdése az 1371/2007/EK rendelet (utasjogi rendelet) V. fejezetében foglalt rendelkezések átültetését jelenti az utasjogi rendelet 2. cikk (4) bekezdésében foglalt mentességek figyelembe vételével.

A 23. §-hoz

A III. vasúti csomag gyakorlati alkalmazásának biztosítása érdekében szükségessé vált egyrészt már meglévő felhatalmazó rendelkezések szabályozási tárgyként történő szétválasztása, másrészt szükségessé vált új felhatalmazó rendelkezések Vtv.-be történő illesztése a szükséges végrehajtási szabályok megalkotása érdekében.

A 24. §-hoz

E § a szükséges jogharmonizációs záradékot tartalmazza.

-----STARTING---POINT---VEGE---

A 25. §-hoz

Tekintettel arra, hogy a személyszállítási irányelv hatályba lépésének időpontja 2009. június 4., míg a III. vasúti csomag másik két elemének, illetve a közszolgáltatási rendelet hatályba lépése 2009. december 3., szükségessé vált a rendelkezések hatályba lépésének differenciált megállapítása.

A trolibuszra vonatkozó szabályozás módosulása miatt a koncesszióról szóló 1991. évi XVI. törvényt is módosítani szükséges.

A Ket. szabályozási koncepciójának változása folytán - annak 2009. október 1-én történő hatálybalépésére tekintettel - válik szükségessé a Vtv. 53/C. § (4) bekezdésében rögzített eljárási határidő munkanapban történő meghatározása, amely a Ket. novellával egyidejűleg lép hatályba.

A 26. §-hoz

E § rendelkezik a III. vasúti csomag részét képező jogszabályok, a közszolgáltatási rendelet, illetve a hazai szakmai gyakorlatban elfogadott és a Vtv.-ben meghatározott értelmező rendelkezések közötti esetleges értelmezési kérdések tisztázásáról.

A 2004/49/EK irányelv (vasútbiztonsági irányelv) nemzeti jogba történő átültetése során átvett vasútbiztonsági tanúsítvány, és vasútbiztonsági engedély, illetve a mozdonyvezetői irányelv által meghatározott vasúti járművezetői engedély, és tanúsítvány pontos tartalmi elkülönítése ugyancsak e § rendelkezései alapján valósul meg.

A 27. §-hoz

A közlekedési hatóság bírságolási eljárásrendjének egységesítése érdekében a Vtv., az Lt. és Vkt. közötti összhang megteremtése miatt szükséges a módosítás.

A 28. §-hoz

A közlekedési hatóság bírságolási eljárásrendjének egységesítése érdekében a Vtv., az Lt. és Vkt. közötti összhang megteremtése miatt szükséges a módosítás.

A 29. §-hoz

E § a közösségi jognak való megfelelést rögzíti.