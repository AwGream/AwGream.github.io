2013. évi LXXIV. törvény indokolása

egyes ingatlanok fővárosi önkormányzat részére történő átadásával összefüggő törvénymódosításokról

-----STARTING---POINT---ALTALANOS--- 

Az egyes ingatlanok fővárosi önkormányzat részére történő átadásáról, valamint önkormányzatokat érintő egyes törvények módosításáról szóló 2012. évi CXC. törvény (a továbbiakban Tv.) 1. §-a a fővárosi kerületi önkormányzatok tulajdonában álló, a Duna partvonalával közvetlenül határos budai és pesti alsó rakparton lévő ingatlanok, valamint kikötőhelyek és kikötői infrastruktúra, és a nagyhajók fogadására alkalmas kikötőhelyek és kikötői infrastruktúra használati jogát a fővárosi önkormányzatnak biztosította 2013. január 1. napjától.

A szabályozás csak a kerületi önkormányzati tulajdonú ingatlanokat érintette, az államiakat nem, azonban az ingatlanokhoz kapcsolódó közfeladatok szükségessé teszik az állami tulajdonú rakparti ingatlanok egységes hasznosítását is. Másfelől a használati jog nem biztosítja az egységes városkép kialakítása és a közlekedés fejlesztése érdekében szükséges mértékű jogokat a fővárosi önkormányzat részére, ezért használati jog helyett vagyonkezelési jogot indokolt biztosítani. A hosszú távú vagyonkezelés biztosíthatja a Kormány és a Főváros közös célját, a főváros Duna-menti területeinek egységes elvek mentén történő fejlesztését és hasznosítását.

A törvény módosítja az épített környezet alakításáról és védelméről szóló 1997. évi LXXVIII. törvényt a fővárosi önkormányzati vagyonkezelésbe adott dunaparti ingatlanok és a Margitsziget tekintetében alkalmazandó településrendezési eszközökre vonatkozóan az egységes hasznosítás, az egységes városkép és fejlesztések érdekében szükséges szabályozás intézményi kereteinek megteremtése érdekében.

-----STARTING---POINT---RESZLETES---

Az 1. §-hoz

A törvény kiterjeszti a hatályos szabályozást a fővárosi Duna-szakasz állami tulajdonú ingatlanaira, továbbá a használati jog helyett vagyonkezelési jogot biztosít a fővárosi önkormányzatnak. A nemzeti vagyonról szóló törvénytől eltérően a törvény a vagyonkezelői jog létrejöttéhez nem írja elő vagyonkezelési szerződés megkötését, a vagyonkezelői jog a törvény erejénél fogva jön létre. A törvény rendelkezik a vagyonkezelői jog ingatlan-nyilvántartásba történő bejegyzéséről és az eljárás díjmentességéről.

A 2. §-hoz

A Tv. sarkalatossági záradékát egészíti ki.

A 3. §-hoz

Az 1. számú melléklet beiktatása.

A 4. §-hoz

Az épített környezet alakításáról és védelméről szóló törvénybe beiktatja a törvényben meghatározott területekre alkalmazandó építési szabályzatra vonatkozó rendelkezéseket, beillesztve azt a törvényben meghatározott településrendezési eszközök rendszerébe.

A konkrét elnevezés egyértelműen utal a törvénymódosítás céljára, a főváros Dunaparti területének egységes elvek alapján történő fejlesztésére, szabályozására és hasznosítására.

-----STARTING---POINT---VEGE---

Az 5-6. §-hoz

Mivel a módosítás nem igényel felkészülési időt, a törvény a kihirdetését követő napon történő hatálybalépéséről rendelkezik, és meghatározza a sarkalatosnak minősülő rendelkezéseket.