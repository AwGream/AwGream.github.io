2005. évi LXXII. törvény indokolása

a prémiumévek programról és a különleges foglalkoztatási állományról szóló 2004. évi CXXII. törvény, valamint a társadalombiztosítás pénzügyi alapjainak és a társadalombiztosítás szerveinek állami felügyeletéről szóló 1998. évi XXXIX. törvény módosításáról

-----STARTING---POINT---ALTALANOS--- 

A prémiumévek programról és a különleges foglalkoztatási állományról szóló 2004. évi CXXII. törvény módosításának alapvető célja, hogy a nem költségvetési fenntartású munkáltatókra is kiterjessze a munkaviszonyból való fokozatos távozás lehetőségét.

-----STARTING---POINT---RESZLETES---

Az 1. §-hoz

A kiterjesztés megváltoztatja a törvény célját is, ezért a módosítás bővíti a preambulumot. A törvény a célnak megfelelően kiterjeszti a törvény hatályát a nem költségvetési fenntartású munkáltatókra is. A törvény elkülöníti egymástól a kétféle prémiumévek programot, ezért szükséges módosítani a korábbi szabályozás címét.

A módosítás külön rendelkezéseket illeszt be a törvény szövegébe az Mt. általános szabályainak hatálya alá tartozó munkáltatókra és a munkavállalóikra vonatkozóan. Ebben a szférában a prémiumévek program lényege, hogy a programba 25 éves munkaviszony után, 3 évvel a nyugdíj előtt lehet belépni, amivel a munkáltató legalább napi 4 órás részmunkaidős foglalkoztatást biztosít - felmondás helyett - az ilyen munkavállalók részére. Ehhez időarányos részmunkaidős munkabér kapcsolódik, melynek forrása a munkáltató bérkerete. Erre tekintettel a program felajánlása a munkáltató mérlegelési jogkörébe tartozik. A versenyszférára vonatkozó prémiumévek programhoz kapcsolódó állami támogatást a módosítással törvénybe iktatott új felhatalmazó rendelkezések alapján megalkotott végrehajtási jogszabály rendezi abból a célból, hogy támogatásként biztosítható legyen a korábbi teljes munkaidős munkabér utáni, illetve a programban való részvételhez kötődő részmunkaidős munkabér utáni nyugdíjjárulék-, nyugdíjbiztosítási járulék, illetve magánnyugdíj-pénztári tagdíj különbözetének összege (de legfeljebb a minimálbér kétszerese után számított nyugdíjjárulék fele). E támogatás mértéke az új 6/A. § (1) bekezdésében részletezett módon számítandó ki, forrása pedig a Munkaerőpiaci Alap foglalkoztatási alaprésze. A megtérítésre évente utólag, azon prémiumévek programban részt vevő munkavállalók járuléka vonatkozásában kerül sor, akiknek a külön jogszabály szerinti járulékkiegészítésre való jogosultsága a tárgyévben megszűnt, ide nem értve az elhalálozás miatti megszűnés esetét.

A végrehajtási rendelet azon munkáltatók munkavállalóinak támogatását teszi lehetővé, ahol szerkezetátalakításra, vagy létszámbővítésre kerül sor a prémiumévek program bevezetése mellett. A vállalt feltételeket felróhatóan megszegő munkáltató a kapott járulék- illetve tagdíjkülönbözet összegét maga köteles viselni.

Az adatvédelmi törvény akkor ad lehetőséget személyes adatok kezelésére, ha ahhoz a jogosult hozzájárul, vagy arra törvényi felhatalmazás van. Ezért a törvény a kezelhető adatok körében utal a Tbj. 41. §-a (5) bekezdésének a)-c) pontjaira, illetve az azokban meghatározott adatkörre, mely a következő: a biztosított személyi adatai (neve, leánykori neve, anyja neve, születési helye, ideje), lakcíme (levelezési címe), TAJ száma, a biztosítási jogviszony kezdete, megszűnése, a foglalkoztató azonosító adatai.

A 2. §-hoz

A társadalombiztosítás pénzügyi alapjainak és a társadalombiztosítás szerveinek állami felügyeletéről szóló 1998. évi XXXIX. törvénynek a 2. §-ban megállapított 9/A. §-a meghatározza az Egészségbiztosítási és a Nyugdíjbiztosítási Ellenőrző Testületek létrehozásának célját. Ennek értelmében az Országgyűlés az Alapok jóváhagyott költségvetése végrehajtásának ellenőrzésére hozná létre a Testületeket.

A Testületek évente értékelik biztosítási ág helyzetét, működési feltételeinek alakulását, kezdeményezhetik az ellenőrzést a Kormánynál. A Testületek tevékenységükről és a biztosítási ágak helyzetéről évente be kell, hogy számoljanak a Parlament illetékes bizottságának. További beszámolási kötelezettsége a Testületeknek, hogy a tevékenységükről évente tájékoztatást adnak az Országos Érdekegyeztető Tanácsnak (a továbbiakban: OÉT).

A Testületek feladatai teljesítéséhez az igazgatási szerveknél a szükséges dokumentumokba betekintést kaphatnak. A Testületek a feladatukkal összefüggésben tudomásukra jutott adatok, információk tekintetében az adatvédelmi törvényben foglalt rendelkezésekre figyelemmel járnak el.

A 9/B. § szerint az Egészségbiztosítási Ellenőrző Testületnek 9, a Nyugdíjbiztosítási Ellenőrző Testületnek 11 tagja van. A Testületek tagjait az Országgyűlés elnöke kéri fel. A Testületbe 3-3 tagot jelölhet az OÉT munkáltatói oldala, munkavállalói oldala és a Kormány. A Nyugdíjbiztosítási Ellenőrző Testület esetében az Idősügyi Tanács további 2 főt jelölhet. A Testületek tagjává olyan, büntetlen előéletű, a választási eljárásról szóló törvény hatálya alá tartozó valamely választáson választójoggal rendelkező, felsőfokú végzettségű személy jelölhető, aki az adott Testület feladatköre által érintett biztosítási ág tekintetében kiemelkedő szakismerettel rendelkezik, és széleskörű szakmai tapasztalatokat szerzett. Összeférhetetlenség miatt azonban nem kérhető fel a Testületek tagjává országgyűlési vagy európai parlamenti képviselő, a Kormány tagja, politikai államtitkár, polgármester, helyi önkormányzati képviselő, párt alkalmazottja vagy tisztségviselője. Az Egészségbiztosítási Ellenőrző Testület esetében további kizáró ok, ha valaki az Egészségbiztosítási Alapból finanszírozott egészségügyi szolgáltatást nyújtó szervezet tagja vagy részvényese, vezető tisztségviselője, felügyelő-bizottsági tagja vagy vezető állású munkavállalója, illetve, ha az Egészségbiztosítási Alapból támogatott gyógyszerkészítmény, gyógyászati segédeszköz, orvostechnikai eszköz, illetve különleges táplálkozási igényt kielégítő tápszer gyártását, forgalmazását végző szervezet tagja vagy részvényese, vezető tisztségviselője, felügyelő-bizottsági tagja vagy vezető állású munkavállalója: A Nyugdíjbiztosítási Ellenőrző Testület esetében további kizáró ok, ha valaki pénzügyi intézmények, biztosítók tagja vagy részvényese, vezető tisztségviselője, felügyelő-bizottsági tagja vagy vezető állású munkavállalója. A megbízatás a felkérés elfogadásával keletkezik, és három évre szól.

A Testületek tagjai havonta a mindenkori köztisztviselői illetményalap ötszörösével, elnök esetében pedig a mindenkori köztisztviselői illetményalap nyolcszorosával megegyező tiszteletdíjra jogosultak.

A tagság megszűnik, ha a megbízási időtartam letelt, a tag lemond vagy meghal, illetve ha a tagot felmentik. Az Országgyűlés elnöke annak a tagnak a felmentésére jogosult, aki neki fel nem róható okból száznyolcvan napnál hosszabb ideig nem képes eleget tenni a testületi tagságból eredő feladatainak, vagy aki neki felróható okból kilencven napnál hosszabb ideig nem tesz eleget megbízatásából eredő feladatainak. Felmentheti azt is, akinek bűnösségét bíróság szándékos bűncselekmény elkövetésében jogerősen megállapította, vagy akinek felmentését a jelölő szervezet kérte, valamint aki a felkérését követően bekövetkezett körülmény folytán nem felel meg a tagokkal szemben a törvényben meghatározott feltételeknek.

A 9/C. §-a szerint a Testületek saját tagjaik közül elnököt választanak, akinek feladata a Testületek üléseinek összehívása és vezetése, a Testületek döntéseinek előkészítése és azok végrehajtásával kapcsolatos feladatokat ellátása. Az adott Testület ülését az elnök köteles összehívni, ha azt a tagok többsége vagy a miniszter kezdeményezi. A Testületek ülésein tanácskozási joggal részt vesz az érintett központi hivatali szerv vezetője, illetve az általuk kijelölt személy. A Testületek döntéseiket az összes tag többségének szavazatával hozzák. A Testületek működésével kapcsolatos ügyviteli feladatokat az adott Testület elnökének irányításával működő titkárságok látják el. A Testületek működésük részletes szabályait ügyrendjükben állapítják meg.

-----STARTING---POINT---VEGE---

A 3. §-hoz

A járulék-kiegészítésre vonatkozó támogatással összefüggésben a törvény módosítja a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvényt és a társadalombiztosítási nyugellátásról szóló 1997. évi LXXXI. törvényt (Tny.) a jogszabályok közötti kapcsolódások megteremtése érdekében.

A versenyszférában a prémiumévek program igénybevételének határideje megegyezik a közszférában folyamatban lévő programéval.

A törvény pontosít egy hivatkozási pontatlanságot is a Péptv. 4. §-ában.

A Tny. 22. §-ának új (9) bekezdésében azonosan szükséges kezelni a prémiumévek programba való belépéssel megállapított részmunkaidős bért és a nyugdíjjárulék-kiegészítés szempontjából a teljes munkaidős bérnél figyelembe veendő bérfejlesztést. Ez azt jelenti, hogy csak a munkáltatónál ténylegesen megvalósult, a prémiumévek programban részt vevő biztosított részmunkaidős munkabérét is érintő bérfejlesztést indokolt figyelembe venni, annak megfelelő mértékben, amennyiben az az adott munkavállaló munkabérét érintette. A rendelkezés ezen kívül eligazítást ad arra az esetre is, ha az irányadó időszakban többszöri bérfejlesztésre került sor.