1990. évi XVI. törvény indokolása

a Magyar Köztársaság Alkotmányának módosításáról szóló törvényjavaslathoz

Az 1-4. §-hoz

1. A közelmúltban módosított Alkotmány szabályai szerint a köztársasági elnököt az Országgyűlés választja meg négy évi időtartamra. Ennek megfelelően szabályozza Alkotmányunk a választás részletes szabályait és a köztársasági elnök felelősségre vonásának rendjét. Ez a szabály a fő politikai erők megállapodásán alapult, kiegészítve azzal a külön törvényben foglalt rendelkezéssel, hogy ha a köztársasági elnöki tisztség betöltésére az új Országgyűlés megválasztása előtt kerül sor, akkor az elnököt a választópolgárok az általános és egyenlő választójog alapján, közvetlen és titkos szavazással választják meg.

Az Alkotmány módosítása után népszavazás döntött arról, hogy a köztársasági elnök megválasztására csak az új Országgyűlés megválasztása után kerüljön sor. Ugyanakkor az is érzékelhető volt, hogy a nép a köztársasági elnök közvetlen megválasztását tartaná indokoltnak nemcsak az első alkalommal, hanem mindig. A Javaslat ennek megfelelően módosítja a köztársasági elnök megválasztására és felelősségre vonására vonatkozó szabályokat.

2. Ha a köztársasági elnököt nem az Országgyűlés, hanem a nép választja, akkor ugyancsak a nép dönthet idő előtti elmozdításáról. Kivétel ez alól, ha a köztársasági elnök a hivatali tevékenységével összefüggésben bűncselekményt követett el, mert az igazságszolgáltatást bírói fórumnak kell gyakorolnia. Ilyen bírói fórumként hozza létre a Javaslat az Alkotmánybíróság és a Legfelsőbb Bíróság bíráiból álló Ítélkező Tanácsot, amely összetételénél fogva garancia a pártatlan ítélkezésre.

Az 5. §-hoz

A Javaslat szerint a „Magyar Néphadsereg” elnevezés „Magyar Honvédség” elnevezésre módosul, amelyet a fegyveres erőknek az Alkotmányon, illetőleg a védelmi doktrínán alapuló - megváltozott - alaprendeltetése, valamint a nemzeti történelmi tradíció tesz indokolttá.

A 6. §-hoz

Az Alkotmány 68. §-ának (1) bekezdése kimondja: A Magyar Köztársaságban élő nemzeti és nyelvi kisebbségek részesei a nép hatalmának; államalkotó tényezők. A Javaslat ezt a szabályt tölti ki tartalommal - a nemzeti és nyelvi kisebbségek jogos követelése nyomán -, amikor úgy rendelkezik, hogy a törvényhozó és az önkormányzati szervekben kötelezővé teszi a kisebbségek képviseletének biztosítását. A Javaslat értelmében a választójogi törvény szabályai szerint megválasztott háromszáznyolcvanhat képviselőn kívül az Országgyűlés - külön törvényben meghatározott módon és számban - maga választja - kooptálja - tagjai közé a kisebbségek képviselőit. Az Alkotmány e rendelkezését megfelelően figyelembe kell majd venni a tanácsi önkormányzatok választásának szabályozása során is.

A 7. §-hoz

A Magyar Köztársaság Alkotmánybírósága határozatában megállapította, hogy az országgyűlési képviselők választásáról szóló 1989. évi XXXIV. törvény 2. § (4) bekezdésének az a része, amely szerint a szavazásban akadályozott az „aki a szavazás napján külföldön tartózkodik”, alkotmányellenes, mert e szabálynak alkotmányos alapja nincs. Ezért az idézett rendelkezést megsemmisítette.

Az Alkotmánybíróság határozatának indokolásában felhívta az Országgyűlés figyelmét, hogy a rendelkezés részbeni megsemmisítése folytán joghézag keletkezett, mivel a választási törvényben nincs rendelkezés arra vonatkozóan, hogy a választás napján külföldön tartózkodó magyar állampolgárok a választási jogukat hogyan gyakorolhatják. Erre tekintettel az Országgyűlésnek ezt a joghézagot - lehetőség szerint már a jelen választásokra kiható hatállyal - a választás titkosságának követelményét szem előtt tartva jogalkotással kellene pótolnia.

Az említett joghézag a választási törvény módosításával nem oldható fel, mert választási rendszerünk sajátosságai - egyéni választókerületi jelöltre és megyei listára való szavazás úgy, hogy nincs rendező elv arra, külföldön melyik egyéni jelöltre és megyei listára lehet szavazni, a szavazás tisztasága többpárti ellenőrzése stb. - és a választásokig rendelkezésre álló idő rövidsége miatt nem teremthetők meg a feltételei annak, hogy a Magyarországon állandó lakással rendelkező, de a szavazás idején külföldön tartózkodó magyar állampolgárok szavazását biztosítani lehessen. Ezért az Alkotmány 70. §-a (1) bekezdésének és a választójogi törvény 2. §-a (4) bekezdésének az ellentmondása csak az Alkotmány módosítása útján oldható fel, úgy hogy maga az Alkotmány mondja ki: a választójog feltétele egyebek mellett az is, hogy a választópolgár a szavazás napján az ország területén tartózkodjon.

A 8. §-hoz

1. A Javaslat értelmében a törvény a kihirdetés napján hatályba lép, de figyelemmel arra, hogy az országgyűlési képviselők választása már ki van tűzve, és a tanácsi önkormányzatok választására is várhatóan rövid időn belül sor kerül, rendelkezéseit majd csak újonnan megválasztott Országgyűlésre és tanácsokra kell alkalmazni.

2. Ha a köztársasági elnököt a jövőben közvetlenül választják, hatályon kívül kell helyezni az Alkotmány egyes, ezzel ellentétes tartalmú szabályát. Ugyanakkor határidőt kell szabni az első köztársasági elnök megválasztására, úgy, hogy a képviselőválasztások után elegendő idő legyen az elnökválasztás előkészítésére.

3. A „Magyar Honvédség” elnevezést az 1849-49-es forradalom és szabadságharc hős hadseregének emlékére 1990. március 15-től kell alkalmazni.

4. Az Alkotmány módosításáról szóló 1989. évi XXXI. törvény 39. §-ának (2) bekezdése 1990. április 30-ában jelölte meg azt a határidőt, ameddig a módosított Alkotmány végrehajtásához szükséges jogszabályelőkészítési feladatokat a Minisztertanácsnak el kell végeznie. Figyelemmel arra, hogy időközben az Országgyűlés kimondta feloszlását, amely a Minisztertanács működésére is kihat, a Javaslat ezt a határidőt módosítja, mivel indokolt az új Kormány számára megfelelő időt biztosítani kötelezettségének teljesítésére.