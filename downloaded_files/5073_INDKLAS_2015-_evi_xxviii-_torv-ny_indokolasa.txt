2015. évi XXVIII. törvény indokolása

a Magyar Köztársaság Kormánya és az Üzbég Köztársaság Kormánya között a kettős adóztatás elkerüléséről és az adóztatás kijátszásának megakadályozásáról a jövedelem- és a vagyonadók területén Taskentben, 2008. április 17. napján aláírt Egyezmény módosításáról szóló Jegyzőkönyv kihirdetéséről

Általános indokolás

Az Egyezményt módosító Jegyzőkönyv célja az Egyezmény adóügyi információcserét rendező Cikkének nemzetközi sztenderdeknek megfelelő aktualizálása. A 2008-ban kihirdetett adóegyezmény még nem tartalmazta a teljes körű információcsere lehetőségét, a Jegyzőkönyv szerinti módosítás ennek pótlására irányul.

Az Egyezmény megkötésének alapjául szolgáló OECD Modellegyezmény 2008. évi felülvizsgálata szerinti teljes körű információcsere lehetőségét biztosítja a Jegyzőkönyv szerinti módosítás. Az Egyezmény módosításával a szerződő felek illetékes hatóságai számára teljes körű információcserére nyújt lehetőséget.

A teljes körű információcsere kizárja a belföldi érdek hiányára hivatkozást, valamint a banktitok és a tulajdonosi érdekeltségre vonatkozó információ kiadását is kötelezővé teszi.

A Jegyzőkönyv tartalmát tekintve megfelel a nemzetközi gyakorlatnak, az OECD modellegyezményben és annak kommentárjában elfogadott elveknek és szabályoknak, valamint az általunk eddig megkötött más kétoldalú adóegyezményekben foglaltaknak.

Az Egyezményt módosító Jegyzőkönyv tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

Részletes indokolás

Az 1. §-hoz

Az Üzbég Köztársasággal elfogadásra került, kettős adóztatás elkerüléséről szóló Egyezményt módosító Jegyzőkönyv az OECD Modellegyezmény szabályait követi és megfelel a magyar szerződéskötési gyakorlatnak.

A 2. §-hoz

A Egyezményt módosító Jegyzőkönyv kihirdetését kimondó aktust tartalmazza.

A 3. §-hoz

A Jegyzőkönyv hiteles magyar és angol nyelvű szövegét tartalmazza:

A Jegyzőkönyv főbb rendelkezései a következők:

- 1. Cikk: Módosítja az Egyezmény információcserére vonatkozó cikkét, azt teljesen új szöveggel helyettesíti. A módosított Cikk az adóügyi információcsere esetében kizárja a belföldi érdek hiányára hivatkozást (4. bekezdés), valamint a banktitok és a tulajdonosi érdekeltségre vonatkozó információ kiadását is kötelezővé teszi (5. bekezdés).

- 2. Cikk: A hatálybalépésről szóló Cikk tartalmaz egy olyan pontot, mely meghatározza, hogy az információcsere az adóévekhez vagy üzleti évekhez kapcsolódó információk tekintetében a Jegyzőkönyv hatálybalépésének évét követő első naptári év január 1-jén vagy azután kezdődő időszakra alkalmazhatók.

- 3. Cikk: A Jegyzőkönyv ezen Cikk alapján az Egyezmény elválaszthatatlan részét képezi, így annak felmondásról úgy rendelkezik, hogy azt azon a napon kell „felmondottnak” tekinteni, amely napon a Jegyzőkönyvvel módosított Egyezmény felmondottnak minősül.

A 4. §-hoz

A hatályba léptető és a kihirdetésről szóló rendelkezéseket tartalmazza.