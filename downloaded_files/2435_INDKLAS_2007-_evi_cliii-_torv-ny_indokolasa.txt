2007. évi CLIII. törvény indokolása

a Magyar Köztársaság Kormánya és Ukrajna Miniszteri Kabinetje között a kishatárforgalom szabályozásáról szóló Egyezmény kihirdetéséről

Általános indokolás

A kishatárforgalom tárgykörében kezdődött közösségi jogalkotás eredményeképpen múlt év végén megszületett a tagállamok külső szárazföldi határain való kishatárforgalom szabályainak meghatározásáról, valamint a Schengeni Egyezmény rendelkezéseinek módosításáról szóló, 2006. december 20-i, 1931/2006/EK európai parlamenti és tanácsi rendelet (a továbbiakban: kishatárforgalmi rendelet), amely 2007. január 19-én lépett hatályba. A túlnyomórészt keretszabályozást tartalmazó kishatárforgalmi rendelet értelmében a kishatárforgalmi rezsim végrehajtását a tagállamok és a szomszédos, harmadik országok által megkötendő kétoldalú megállapodások szolgálják. Magyarország kezdeményezője volt annak, hogy az Európai Unió teremtse meg a kishatárforgalom jogi kereteit, hiszen a kishatárforgalmi megállapodások a határon túli magyarsággal való minél akadálymentesebb kapcsolattartás egyik eszközét jelenthetik.

Magyarország esetében a kishatárforgalmi rendelet alkalmazása Ukrajna vonatkozásában különös jelentőséggel bír. A törvény tárgyát képező Egyezmény a kárpátaljai magyarság jelentős része, mintegy 90%-a számára biztosítaná a könnyebb beutazás lehetőségét Magyarországra, s a határ menti terület nem magyar nemzetiségű lakossága számára is kézzel fogható kedvezményt jelentene. Kiemelendő, hogy a magyar-ukrán kishatárforgalmi egyezmény az első, amely a kishatárforgalmi rendelet alapján jön létre.

Az Egyezmény szövegét 2007. szeptember 18-án, Ungváron látta el kézjegyével a magyar és az ukrán külügyminiszter.

Részletes indokolás

Az 1-2. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (3) bekezdés a), c) és d) pontjai alapján az Egyezmény a Magyar Köztársaság külkapcsolatai szempontjából kiemelkedő fontosságú nemzetközi szerződésnek minősül, kötelező hatályának elismerésére történő felhatalmazás megadása (így kihirdetése) törvény formáját ölti.

A 3. §-hoz

A jelen törvény tárgyát képező Egyezményben a szerződő felek kijelölik a kishatárforgalmi rezsim szempontjából releváns határ menti övezetet, meghatározzák a jogosultak körét és a kishatárforgalmi engedély által biztosított jogosultságokat. Az Egyezmény rögzíti a kishatárforgalmi engedély alaki és tartalmi követelményeit, valamint az engedély kiállításának szabályait, díját, továbbá rendelkezik a határátlépés és tartózkodás szabályairól, a kishatárforgalmi engedéllyel való visszaélés esetén alkalmazandó szankciókról, a kishatárforgalmi engedély elvesztése esetén teendő intézkedésekről, végül a kishatárforgalom által igénybe vehető határátkelőhelyekről. A kishatárforgalmi rendszer kivételt képez a személyek határátlépésére irányadó szabályok közösségi kódexének létrehozásáról szóló, 2006. március 15-i, 562/2006/EK európai parlamenti és tanácsi rendeletnek (Schengeni határ-ellenőrzési kódex) az Európai Unió tagállamainak külső határait átlépő személyek határokon történő ellenőrzésének általános szabályai alól.

A 4. §-hoz

Az Egyezmény 2007. december 15-étől történő ideiglenes alkalmazását hazánk 2007. december 21-én bekövetkezett teljes jogú schengeni tagsága, valamint az indokolja, hogy az ukrán fél az egyezményt ratifikálta, és 2007. december 8-ától megkezdték alkalmazását.

Az 5. §-hoz

Az Egyezmény 8. cikk (2) bekezdése értelmében az azt követő harmincadik napon lép hatályba, hogy a Szerződő Felek diplomáciai úton kölcsönösen értesítették egymást a hatálybalépéshez szükséges belső jogi eljárás lefolytatásáról.

Ennek naptári napját, annak ismertté válását követően a külügyminiszter - az Nksztv. 10. § (4) bekezdése értelmében - a Magyar Közlönyben közzétett egyedi határozatával állapítja meg.

A törvény végrehajtásához szükséges intézkedésekről az idegenrendészetért és menekültügyért felelős miniszter gondoskodik.