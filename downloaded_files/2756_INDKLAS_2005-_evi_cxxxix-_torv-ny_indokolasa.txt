2005. évi CXXXIX. törvény indokolása

a felsőoktatásról

-----STARTING---POINT---ALTALANOS--- 

Az első önálló felsőoktatási törvény elfogadását (1993) követően tíz év alatt mintegy harminc alkalommal került sor a módosítására. E törvényi változások számosságukban is érzékeltetik a felsőoktatás átalakulásának dinamikáját, a társadalmi, felsőoktatási változások és a szabályozás kölcsönös kapcsolatát. A törvénymódosítások tartalmi irányultságaikkal: a finanszírozási rendszer átalakulásával; a kreditrendszer bevezetésével; az új intézményhálózat létrejöttével; a hallgatói jogbiztonság garanciáival; a köz- és felsőoktatás illeszkedését biztosító felvételi rendszer kialakításával a meginduló fejlesztések és az átalakulás irányait jelzik.

Az új felsőoktatási törvénynek a felsőoktatás hazai feszültségeinek oldásához és felsőoktatásunk európai közösségi vállalásainak teljesítéséhez kell megteremtenie a jogi környezetet. Törvényi szabályozással is segíteni kell a növekvő hallgatói létszámból adódó feladatok megoldását; a létszámarányukban, költségvetésük nagyságában, képzési kínálatukban lényegesen megváltozott regionális és városi felsőoktatási szellemi központok szervezetének és irányításának átalakulását; a megváltozott piacgazdasági környezetben a költségvetési intézményként működő felsőoktatás hatékony és eredményes gazdálkodási rendjének kialakítását; a szükségszerű extenzív felsőoktatás-fejlesztés ellentmondásainak kiküszöbölésével a minőségelvű fejlesztést.

A törvény kapcsolódik az Európai Közösség joganyagához. A Római Szerződés alapján a felsőoktatás tartalmával, szervezeti felépítésével kapcsolatos kérdések a tagállamok hatáskörébe tartoznak, és e tárgykörben nincs jogharmonizációs kötelezettség. A magyar felsőoktatás azonban az európai egyetemek Magna Chartájának (1988), a Közösség nemzetközi egyezményeinek aláírásával elkötelezte magát az európai felsőoktatás értékei mellett, és a felsőoktatási joganyagunkat ezen megállapodásokkal összhangban kell megalkotni.

A Bolognai Nyilatkozat, amelyet 1999 júniusában az oktatási miniszterek írtak alá, a Közösség gazdasági fejlődése érdekében, az oktatási piac vonzerejét növelve, az Európai Felsőoktatási Térség kialakítását jelölte meg elérendő célként.

Az Európai Közösségben a „munkaerő szabad áramlása” a négy alapszabadság egyikeként - a felsőoktatás peregrinációs hagyományait folytatva - az Európai Felsőoktatási Térségben kívánja biztosítani az oktatóknak, kutatóknak és hallgatóknak a mobilitást, amely az együttműködés alapja és az innováció, a gazdasági fejlődés ösztönzője.

Az Európai Felsőoktatási Térség intézményhálózatában ennek érdekében kell biztosítani az oklevelek, a végzettségek összehasonlíthatóságát, a képzési rendszerben az egymással illeszkedő többciklusú képzési szerkezet bevezetését, az összemérhetőséget és az átválthatóságot biztosító kredit alapú képzést, valamint a képzési tartalmakban az európai dimenziók megjelenítését, a közös képzések indítását, a minőségfejlesztés intézményi, nemzeti és közösségi szintjeinek kiépítését, összehangolását.

Az Európai Felsőoktatási Térség nyitottságát jelzi az egész életet átfogó tanulás és a felsőoktatás szolgáltató feladatának erősítése a felnőttoktatásban. A felsőoktatás az oktatás-, kutatás-, gazdaság- és társadalomfejlesztés érdekében kutatási és tudományos hivatásával, a kutatói utánpótlás nevelésével az Európai Kutatási Térséggel történő együttműködés lehetőségét teremti meg.

A törvény meghatározó szemléleti alapja, hogy szektorsemlegesen szabályoz. Ennek az elvnek megfelelően széleskörűen biztosítja a felsőoktatási intézmény létesítésének jogát. Az intézménylétesítési szabadság megjelenése a törvényben szükségszerűen megkívánja azt is, hogy minden felsőoktatási intézmény tekintetében meghatározásra kerüljenek azok a jogok és kötelezettségek, amelyek fenntartótól függetlenül megilletnek, illetve terhelnek valamennyi felsőoktatási intézményt.

A törvény minden felsőoktatási intézmény részére azonos jogokat biztosít a szakmai, az igazgatási és a gazdasági döntések meghozatalában. Szükségszerű az eltérés azonban az állami felsőoktatási intézmények körénél, mivel nem az állam által rendelkezésére bocsátott vagyoni eszközök tekintetében a más fenntartású intézményeknek szélesebb körű jogosítványokat biztosít a törvény. Ennek indoka, hogy a szabályozás nem avatkozik be azokba a vagyoni viszonyokba, amelyekben nem az állam a tulajdonos.

A törvény másik alapelve, hogy egyértelműen meghatározza a döntéshozatal szintjeit. Az állam mellett megjelenő más intézmény-fenntartók miatt szükségessé vált a felsőoktatási intézmények létrehozásával, működtetésével kapcsolatos döntések körében az állami szerepkörök szétválasztása, attól függően, hogy azok gyakorlására a közhatalmi funkciók alapján vagy intézmény-fenntartói szerepkörben kerül sor.

A törvény valamennyi intézményfenntartó részére azonos jogosítványokat biztosít az intézmény létesítésében, feladatainak meghatározásában, az intézmény működésével kapcsolatos döntésekben, mindemellett deklarálja azt a fenntartói kötelezettséget, hogy biztosítania kell a működés megkezdéséhez és a folyamatos feladatellátáshoz szükséges feltételeket. Ez a fenntartói kötelezettség nem nélkülözheti azt a jogot, hogy a fenntartó határozza meg a felsőoktatási intézmény feladatellátási kötelezettségét és az ehhez kapcsolódó leghatékonyabb működési rend kialakításának alapelveit.

A 41/2005. (X. 27.) AB határozat a következőket mondja ki: „az intézményi autonómia alapján garantált a felsőoktatási intézmény szervezeti önállósága és önigazgatáshoz való joga. Az önálló, vagyis autonóm működés úgy biztosítható, ha törvény rögzíti a felsőoktatási intézményekre vonatkozó alapvető szabályokat, és az Országgyűlés határozza meg a felsőoktatási intézmények létét és működését érintő alapvető kérdéseket (létrehozás, megszüntetés, felsőoktatási intézmények központi költségvetési támogatása stb.)

Az országgyűlési döntés keretében pedig a felsőoktatási intézmény belső életét, szervezetét és működését a saját maga által elfogadott intézményi szabályzat állapítja meg. Ezekről a kérdésekről tehát az Országgyűlésen és a felsőoktatási intézményeken kívül más szervek és szervezetek nem dönthetnek.

Az alkotmánybírósági határozatból következik, hogy nem jön létre az irányító testület, a korábbi javaslat szerint az a döntéshozó szerv, amely a fenntartói jogosítványokból eredő, gazdasági irányítási jogköröket gyakorolta volna. Ennek helyébe lép az a megoldás, hogy a ezeket a jogköröket a szenátus mint a felsőoktatási intézmény legfőbb döntéshozó szerve, továbbá a fenntartó gyakorolja, létrejön továbbá a gazdasági tanács, mely gazdasági kérdésekben döntés-előkészítő, véleményezési jogkört gyakorol.

Az alkotmánybírósági határozat kimondja a következőket is: „a felsőoktatási intézmény önkormányzatát fel kell hatalmazni a saját működésére vonatkozó norma- és szabályalkotáshoz való, valamint egyedi döntéshozatali joggal. Az intézmény szervei által hozott, jogokat és kötelezettségeket érintő egyedi döntések esetén azonban az érintettek jogorvoslathoz való jogát, beleértve a független bírósághoz való fordulás jogát is garantálni kell.” Ennek megfelelően kerültek módosításra a fenntartói jogosítványok, oly módon, hogy a fenntartó megmarad a törvényes működés felelőseként, azonban közvetlen beavatkozási lehetősége nincs az intézmény működésébe, viszont a fenntartó - amennyiben a felsőoktatási intézményhez intézett felhívása eredménytelennek bizonyult - bíróságtól kérheti a jogsértés megállapítását.

Az alkotmánybírósági határozat fenti már idézett rendelkezésének megfelelően került kialakításra az a szabályozás, hogy fenntartó közli a felsőoktatási intézménnyel költségvetésének kereteit, ahhoz a továbbiakban nem szükséges a fenntartó jóváhagyása, ugyanakkor a javaslat garanciális elemeket határoz meg a közpénzek felhasználása során.

A közhatalmi funkciók szétválasztásával egyértelművé vált, hogy az oktatási miniszter a közigazgatási feladatkörében közvetlen utasításadási joggal sem az egyes intézmények, sem az intézményfenntartók felett nem rendelkezik. Az oktatási miniszter közhatalmi jogosítványai jogszabályok kiadásában és megtartásának ellenőrzésében valósulnak meg. A felsőoktatási intézmény fenntartói és a felsőoktatási intézmények a jogszabályok keretei között hozzák meg döntéseiket.

A felsőoktatási intézmények autonómiája a törvényben világos kifejtésre kerül. A törvény nem kívánja meg a Kormány engedélyét a felsőoktatási intézmények belső szerkezetének kialakításához, megszűnik a kar alapításának engedélyezése, és nem írja elő az oktatási miniszter engedélyének a megszerzését a különböző képzési programok bevezetéséhez. A felsőoktatási intézmények a jogszabályok alapján, a fenntartó által kiadott alapító okirat keretei között - az akkreditáció alapján - dönthetnek a képzés indításáról, a doktori iskolák kialakításáról, a habilitációs eljárás szükségességéről. A törvényesség szabta keretek között teljes körű a felsőoktatási intézmények döntési jogosítványa saját működési kérdéseik meghatározásában, a belső életüket meghatározó szabályzatok kiadásában.

Hasonlóan teljes körű önállósága van a felsőoktatási intézményeknek a hallgatói jogviszony létesítésében, a felvételi követelmények jogszabályok keretei között történő meghatározásában. A hallgatói ügyekben is a döntéshozatal egyetlen korlátja a jogszerűség, amelynek érvényesüléséhez járul hozzá a hallgatói ügyekben biztosított jogorvoslati jog.

Széles körű gazdasági önállóságot biztosít a törvény valamennyi felsőoktatási intézménynek. Ez a gazdasági önállóság a valóságos alapja a szakmai autonómiának, mivel gazdasági döntéshozatali jogosultságok nélkül reális szakmai döntéshozatali jogosultság nem érvényesíthető.

A törvény a társadalompolitikai változásokat rendszerezve határozza meg az új törvény célját, a törvény hatályát és a felsőoktatás működésének alapelveit. Tartalmában egyaránt szól a hazai változások és az európai közösségi vállalások által meghatározott felsőoktatás alapfeladatairól, a felsőoktatás hivatásáról és értékválasztásáról.

Nagy hangsúlyt kap a tradíciókra épülő és a felsőoktatás lényegét kifejező oktatási, kutatási, szervezeti és működési, valamint gazdálkodási autonómia, amelynek szabályozása törvényben vagy törvényi felhatalmazás alapján történhet.

Az intézményrendszer működését alapvetően határozza meg a tanuláshoz való jog biztosítása, a tudományos és művészeti tevékenység, a tanulás és tanítás szabadságának, valamint az egyenlő bánásmód követelményének érvényesülése.

A törvény általános jelleggel határozza meg a felsőoktatási intézmények alapítására jogosultak körét, a felsőoktatási intézmény jogi személyiségének tartalmát és új vonásként a költségvetési intézményként működő állami felsőoktatási intézmény jogállásának tartalmát, valamint az egyházi és magán felsőoktatási intézmények eltérő gazdálkodási rendjét.

A törvény az egész életen át tartó tanulás szellemében teremti meg az összhangot a köz-, a szakoktatás és felnőttoktatás rendszerével és az európai uniós kötelezettségvállalásokkal. Az elkülönült egyetemi és főiskolai szintre tagozódó képzési szerkezetet felváltó rendszerben a felsőfokú végzettséget adó alap-, mester és doktori képzés egymásra épülő ciklusaiban az egyes fokozatok egyaránt biztosítják a munkaerőpiacon értékesíthető szakképzettséget, valamint a továbbhaladáshoz szükséges végzettséget. A törvény a felsőoktatás integráns részének tekinti az érettségire épülő és szakképesítést adó felsőfokú szakképzést, valamint az oklevélhez kötött szakirányú továbbképzés változatos formáit. A ciklusokra tagolt képzési szerkezet mellett részben a képzés hagyományai, részben nemzetközi megállapodások alapján néhány szakon továbbra is kizárólag mesterfokozattal záruló osztatlan formában folyik a képzés. A kutatói utánpótlás nevelését, valamint a felsőoktatási és kutatási térség kapcsolatát az oktatás területén a doktori iskolák és a doktori képzés teremti meg. E differenciált képzési szerkezetre történő átállás 2006-tól - a korábbiakhoz képest negyedére csökkentett alapszakokon - az európai uniós követelményekkel összhangban az évtized végére válik általánossá olymódon, hogy az államilag támogatott képzésben az alapképzésben résztvevők harmincöt százaléka tanulhat a mesterképzésben, a mesterképzésben tanulók tíz százaléka pedig a doktori és szakirányú képzésben vehet részt.

Az Európai Felsőoktatási Térségben az oklevelek kölcsönös elismerésével, a diplomamellékletek kiadásával, a kreditek átvitelének biztosításával és a minőségirányítás rendjével mind a hallgatók, mind a végzett diplomások számára a Bolognai Nyilatkozatban vállalt közösségi mobilitás és az intézményi együttműködéssel a hálózatépítés feltételei biztosíthatók.

A felsőoktatási intézmények alapfeladataként jelöli meg a törvény a hazai és nemzetközi hálózatok részeként folyó kutatást, a fejlesztést és innovációt, amely az oktatás megalapozásán túl szolgálja a tehetséggondozás, az utánpótlás-nevelés feladatát, a gazdasági- technológiai haladást és a tudomány fejlesztését. Új perspektívát és a minőség elismerését jelenti a „kutatóegyetem” minősítés elnyerésének törvény által biztosított lehetősége.

A felsőoktatás intézményrendszerének működését szabályozó szakaszok tartalmazzák azokat a lényegi változásokat, amelyek eredményeként felsőoktatásunk a hazai társadalmi-gazdasági és a nemzetközi kihívásoknak egyaránt megfelelhet. Az intézménylétesítés szabadságának biztosításával egyidejűleg rendelkezik a törvény a felsőoktatási intézmény működését meghatározó alapító okiratok tartalmáról, az intézmény alapfeladatairól, valamint a működés személyi, tárgyi és anyagi feltételeinek meglétéről, a fenntartói kötelezettségekről.

Az intézményalapítás törvényben szabályozott hatósági eljárásában - az Európai Közösség minőségfejlesztési követelményeinek megfelelően - a független akkreditációs testület minőséghitelesítés keretében vizsgálja az alapítás és működés feltételeinek teljesülését. Az alapítás folyamatában a regisztrációs központ koordinál és intézkedik a közhiteles nyilvántartásba vételről. A feltételek teljesülése esetében az Országgyűlés adja meg az új intézmény állami elismerését, a tényleges működés csak ezt követően kezdhető meg.

A fenntartói jog átadásakor és a megszüntetési eljárásban a működés és a hallgatók biztonságát szolgálja a jogutódlás, a folyamatosság, a megkezdett tanulmányok befejezését garantáló szabályozás.

A felsőoktatási intézmények működési rendjében új szabályozási elem az intézményi, a hallgatói és az oktatói adatok központi nyilvántartását ellátó Országos Felsőoktatási Információs Központ, amely - a felsőoktatási intézményekkel, valamint a regisztrációs központtal együttműködve - a törvényi előírások szerint végzi az adatnyilvántartást, az adatkezelés és adatszolgáltatás feladatait, és adja ki az intézményi, az oktatói és hallgatói azonosítót, illetve az oktatói igazolványokat és diákigazolványokat.

A törvény az eredményesség feltételeként a gazdasági, az akadémiai és a szolgáltató feladatokhoz illeszkedő, differenciált új irányítási rendszer kialakításához teremti meg a jogi feltételeket és biztosítja az intézményi autonómiát a szervezet kialakításában.

Az intézményen belüli átalakulási folyamatot, az egységes működési rend kialakítását szolgálja az intézmény szervezeti és működési szabályzata és mellékletei.

A törvény az intézményi gazdálkodásban az államháztartási rend költségvetési szervekre vonatkozó előírásai közül eltérő szabályozást enged: az előirányzatok átcsoportosíthatóságával; a maradványok megtartásával és akkumulálásával; a saját bevételek külön számlán történő kezelésével; a befizetési kötelezettségtől mentes vállalkozói tevékenységgel; a fejlesztési célra fordítható ingatlanértékesítéssel; a vállalkozás, a gazdasági társaság, alapítvány létrehozásának jogával; a kockázati alap létesítésével; a beruházási feladatokhoz a hitel törlesztésének kötelezettségvállalásával; a korlátokhoz kötött hitelfelvétel biztosításával és az állampapír jegyzésének lehetőségével.

A törvény egyértelműen határozza meg az államilag támogatott képzésben részt vevő hallgatók által ingyenesen igénybe vehető, a felsőoktatási intézmények részéről nyújtott szolgáltatásokat (amelyek egyaránt biztosítják az oklevél megszerzésének és a hallgatói életkörülmények elégséges feltételeit), valamint a térítés ellenében igénybe vehető intézményi szolgáltatások körét.

A költségtérítés fizetésére kötelezett hallgatók esetében a költségtérítés mértékének megállapítása mellett a térítés ellenében igénybe vehető alapszolgáltatások körének meghatározása, valamint az intézményi hatáskörben nyújtható kedvezmények lehetőségének és szabályozási kötelezettségének előírása a szerződéskötéssel együttesen a költségtérítéses hallgatók körében a jogbiztonságot szolgálja. A törvény lehetőséget teremt arra, hogy a felsőoktatási intézménnyel kötött megállapodás alapján gazdálkodó szervezet finanszírozhassa a felvétel követelményeinek megfelelő hallgatók képzését.

A felsőoktatási intézmények működésének forrásaként a fenntartói támogatást és a hallgatók által igénybe vett szolgáltatások díjai mellett az intézmények saját bevételeit, valamint a gazdálkodó szervezetek hozzájárulásait jelöli meg a törvény. A törvény szabályozza a felsőoktatási intézményeknek nyújtandó normatív támogatás mellett a költségvetési forrásból biztosítható és pályázati úton elnyerhető vagy megállapodás alapján kifizethető támogatásokat és a jogosultak körét.

Új vonása a törvénynek, hogy mind a képzési normatívák, mind pedig a hallgatók, ösztöndíj, kollégium-fenntartás és lakhatási támogatáshoz biztosított normatívák értékállóságához törvényi szabályozással biztosít garanciát. A hallgatói mobilitást, a külföldön folytatott teljes idejű, valamint részképzésekben történő részvételt támogatja a diákhitel-felvétel lehetőségének, valamint a külföldi tanulmányokhoz ösztöndíj biztosításának szabályozása. A hallgatói juttatások szabályozását a törvény kormányrendeleti szintre utalja.

A minőség szerinti differenciálás igényét tükrözi a tudományos támogatás jogcímén biztosított összeg elosztásának szabályozása, valamint az oktatói és kutatói ösztöndíjak rendszerbe illesztése.

A törvény szabályozza a felsőoktatási intézmények beruházásainak támogatására szolgáló, több intézmény részvételével működő kockázati fedezeti alap létrehozását.

Új vonása a törvénynek, hogy garanciális jelleggel, pontosan szabályozza a hallgatói jogviszony keletkezését, fenntartásának, szüneteltetésének és megszűnésének feltételeit. A szabályozás körébe vonja a doktorjelölti jogviszonyt, a kollégiumi tagsági viszonyt, valamint a költségtérítéses képzésben - a felnőttoktatás kedvezményeit is biztosító - polgári jogi szerződés megkötését írja elő. A biztonságot jelentő szerződéses jogviszony létesítésének körét bővíti a hallgatói munkavállalásban, valamint a felsőfokú szakképzésben és a gyakorlati képzésben. Megtörténik a hallgatók által létrehozott alkotások, termékek jogvédelmének szabályozása.

A hallgatói jogviszony létesítésével összefüggésben történik meg a képzési szakaszonként (alap-, mester- és doktori képzés), valamint a felsőfokú szakképzésben, illetőleg szakirányú továbbképzésben a differenciált felvételi rendszer szabályozása, azzal a célkitűzéssel, hogy a középfokú tanulmányok azonos követelményrendszerében országosan a legjobb eredményt elérő jelentkezők tölthessék be az államilag támogatott férőhelyeket.

Az európai gyakorlattal összhangban új elemként jelenik meg az egyenlő bánásmód törvényi előírásainak alkalmazása, a nők arányos szerepvállalásának, a hátrányos helyzetűek támogatásának, valamint a fogyatékossággal élők adottságait figyelembe vevő feltételek megteremtésének törvényi szabályozása.

A képzés minőségének védelmét és fejlesztését egyaránt szolgálja a differenciált képzés, a szakkollégiumi tevékenység és a tehetséggondozás kiemelt feladatrendszerének és intézményrendszerének szabályozása.

A hallgatók élet- és munkakörülményeit támogató szolgáltatások körében - a tanulmányok, az életpálya alakítása, a sport, a szabadidős tevékenység, az egészséges életmód területén - a törvény az azonos szemléletű szabályozással alapozza meg az egységes intézményi gyakorlatot.

A törvény új eleme, hogy - a doktori képzésen kívül - az egymásra épülő képzési ciklusokban tizenkét szemeszternyi oktatási időben teszi lehetővé az államilag támogatott képzésben való részvétel lehetőségét, azzal a megkötéssel, hogy az azonos képzési ciklusban igénybe vehető állami támogatási időt a közpénzek hatékony felhasználása, a hallgatói teljesítmény ösztönzése érdekében korlátokhoz köti.

A törvényi szabályozás részét alkotják a hallgatói egyéni és kollektív jogok, valamint a hallgatói kötelezettségek, amelyek egyaránt átfogják a hallgatói tanulmányi munka, a hallgatói életforma és életmód, a szociális körülmények, a nemzetközi mobilitás, az érdekképviselet és érdekérvényesítés, a munkavédelem, a fegyelmi és kártérítési felelősség és a jogvédelem kérdéseit, valamint intézményi feladatrendszerét. Részletes kifejtésre kerül az intézményi tanulmányi és vizsgaszabályzatok alapját alkotó tanulmányi kötelezettségek, az államilag támogatott és a költségtérítéses képzés törvényi szabályozása.

A törvény keretjellegű szabályozást tartalmaz a hallgatói közösségek, a hallgatói önkormányzatok, valamint a hallgatók országos képviselete, a Hallgatói Önkormányzatok Országos Konferenciája és a Doktoranduszok Országos Szövetsége vonatkozásában.

A felsőoktatás mindenkori jellemzője „a hallgatók és oktatók universitása”, közössége, és ennek jegyében foglalja össze a törvény felsőoktatási intézményekben az alkalmazottak foglalkoztatásának szabályait. A törvény az intézmények oktatási-kutatási, gazdasági és szolgáltató feladatai szerint határozza meg a foglalkoztatottak körét, valamint az intézményi autonómia kereteit az alkalmazás és munkakör létesítése területén. Az intézményi hatáskörbe utalt foglalkoztatási és követelményrendszer rögzíti az alkalmazás feltételeit, az egyes munkakörökhöz tartozó feladatokat. Az alkalmazottak jogainak és kötelezettségeinek törvényi felsorolása jelöli ki az intézményi szabályozás kereteit.

A törvény rendelkezik arról, hogy az oktató büntetőjogi védelem szempontjából közfeladatokat ellátó személy. Az alkalmazási, kinevezési eljárás részletszabályai az oktatói munkakörök és annak megfelelő oktatói címek szétválasztásának, a címek viselésének szabályozásával, a munkakörökhöz rendelt követelményekkel az intézményi autonómia hatáskörébe utalt egységes felsőoktatási alkalmazási gyakorlatot segítik. A törvény a többciklusú képzési szerkezetre történő áttérés után is megtartja a docensi és tanári munkakörökben az egyetemi és főiskolai megkülönböztetést, és az egyetemi tanári kinevezés a köztársasági elnök, a főiskolai tanári kinevezés a miniszterelnök jogosultságaként változatlan.

A törvény az európai gyakorlattal összhangban szabályozza az oktatói munkakörbe történő határozatlan idejű kinevezések rendszerét. A kinevezések végzettségi és a minősítés alapját adó tartalmi követelmények és az időtartamokkal is meghatározott oktatási feladatok, valamint a többes alkalmazás törvényi szintű szabályozása a minőséget szolgálják, a teljesítményértékelés alapjait teremtik meg. A törvény a Kormány hatáskörébe utalja az oktatóknak biztosítandó könyvtári, múzeumi, illetőleg a szakkönyvekhez jutás kedvezményeinek szabályozását.

Új vonása a törvénynek, hogy a felsőoktatási intézmények működésével kapcsolatos eljárásokat - az intézményalapítástól az egyetemi tanári kinevezésig - az eljárásban résztvevők feladat- és hatáskörének, valamint a jogorvoslati lehetőségének részletes leírásával szabályozza.

Az ágazati irányítási feladatok egy része hatósági eljárás keretei között, elsőfokú döntési jogosultsággal az új regisztrációs központ hatáskörébe kerül.

Az ágazati irányítás részeként mint új szervezési feladatok jelennek meg a minőségirányítás, a felsőoktatási információs rendszer, a pályakövetési rendszer működtetése, valamint az oktatási jogok miniszteri biztosának intézménye és az Oktatásügyi Közvetítői Szolgálat. Ágazati irányítási körben jelenik meg a fenntartók működésének törvényességi ellenőrzése, míg az intézmények törvényességi felügyelete a fenntartó jogosultságai között szerepel.

A felsőoktatási intézmények fenntartói, irányítási feladatai egyaránt kiterjednek az intézményalapítás, -megszüntetés és -átalakítás feladataira, a költségvetési szabályozás, a működés szabályozásának kérdéseire, a munkáltatói és kinevezési jogosultságokra, a törvényesség és az intézményi autonómia biztosítására. Ezek a feladatok mind az állami, mind pedig a nem állami intézményekben mint fenntartói feladatok azonos tartalommal jelennek meg.

Az intézmények feltételrendszerének minősítésével összefüggő hatósági feladatokban a Magyar Akkreditációs Bizottság határozataival a meghatározó szakértői, minőségvédelmi hátteret biztosítja.

A Bolognai Nyilatkozat alapján az Európai Felsőoktatási Térségben a mobilitás, az intézményi működés, a nemzetközi hálózatépítés, az átláthatóság és az összehasonlíthatóság követelményének tesz eleget a törvény, amelyet a közösségi, a nemzeti, továbbá az ágazati és az intézményi minőségirányítási rendszerek segítenek. Az intézményalapításban, minőséghitelesítésben, intézményi, személyi és programakkreditációban, a doktori iskolák alapításában és az új képzések indításában a Magyar Akkreditációs Bizottság és szakértői testületei a felsőoktatás minőségelvű működésének, fejlesztésének letéteményesei.

A Magyar Akkreditációs Bizottság, valamint a Felsőoktatási és Tudományos Tanács - az európai közösségi gyakorlattal összhangban - mint a felsőoktatás köztestületei kapnak önálló jogi személyiségi státust, és autonómiájukat kifejezve titkárságuk közhasznú szervezetként működik.

A Felsőoktatási és Tudományos Tanács az oktatási miniszter tanácsadó testületeként elsősorban az oktatás és gazdaság, a munkaerőpiac, a finanszírozás és a beiskolázáspolitika alakításában lát el törvényben meghatározott feladatokat.

Az Európai Felsőoktatási Térség formálása - a Bolognai Nyilatkozatban vállalt kötelezettségek teljesítése - a felsőoktatási hálózat építésében, az együttműködésekben, közös programokban új lehetőségeket teremtve felgyorsítja a folyamatokat. Ezért a törvény az Európai Felsőoktatási Térség követelményei alapján szabályozza a felsőoktatás nemzetközi vonatkozásait, így különösen a hallgatói mobilitást, ösztönözve a magyar hallgatók külföldi, illetőleg a külföldi hallgatók magyarországi tanulási lehetőségét és feltételrendszerét, külön figyelmet fordítva a szomszédos államokban élő és magyar felsőoktatási intézményekben tanuló magyar hallgatókra. A tagállamok felsőoktatási minősítési és akkreditációs gyakorlata szerint rendelkezik a törvény a külföldi egyetemek magyarországi, illetőleg a magyar felsőoktatási intézmények külföldi működéséről, az együttműködés és a közös képzési programok indításának feltételeiről.

Az egységes jogalkalmazói gyakorlatot, valamint a felsőoktatási intézmények működésének folyamatosságát, az oktatók és hallgatók jogbiztonságát teremtik meg a törvény záró, értelmező és vegyes rendelkezései.

A törvény figyelembe veszi:

- a személyek közötti faji vagy etnikai származásra való tekintet nélküli egyenlő bánásmód elvének alkalmazásáról szóló 2000/43/EK irányelvben foglaltakat, ennek végrehajtására fogalmazza meg a törvény a hátrányos megkülönböztetés tilalmára vonatkozó előírásokat;

- az Európai Közösségek Tanácsának a diákok tartózkodási jogáról szóló 93/96/EGK irányelvben foglaltakat, ennek figyelembevételével határozza meg a törvény a hallgatói jogviszony keletkezésével kapcsolatos rendelkezéseket;

- az Európai Közösségek Tanácsának a munkavállaló Közösségen belüli szabad mozgásáról szóló 1612/68/EGK rendeletet, amelynek figyelembevételével szabályozza a törvény a foglalkoztatás kérdéseit;

- az Európai Unió Tanácsa ESzSz, UNIC UNICE és a CEEP által határozott ideig tartó munkavégzéssel kapcsolatosan kötött keret-megállapodásról szóló 1999/70/EK irányelvet, ennek figyelembevételével rendelkezik a törvény a munkaviszony, illetve a közalkalmazotti jogviszony létesítésével kapcsolatos kérdésekről;

- a Tanács 1998. szeptember 24-ei ajánlását a felsőoktatási minőségbiztosítás terén folytatott európai együttműködésről, ennek figyelembevételével rendelkezik a törvény a MAB működéséről, az akkreditációs eljárásról;

- az Európai Bíróságnak a Gravier v. Liege (C-293/83. sz.) ügyében hozott ítéletét, amely figyelembevételével szabályozza a törvény az Európai Gazdasági Térséghez tartozó országok állampolgárainak felsőoktatási tanulmányait;

- az Európai Bíróságnak a Stephan Max Wirth v. Landeshauptstadt Hannover (C-109/92. sz.) ügyében hozott ítéletét, amely figyelembevételével szabályozza a törvény az Európai Gazdasági Térséghez tartozó országokban székhellyel rendelkező külföldi felsőoktatási intézmények magyarországi működését.

A törvény figyelembe veszi továbbá:

- a Tanács 85/384/EGK irányelvét az építészmérnöki oklevelek, bizonyítványok és a képesítés megszerzéséről szóló egyéb tanúsítványok kölcsönös elismeréséről, valamint a letelepedés és a szolgáltatásnyújtás szabadságának tényleges gyakorlását elősegítő intézkedésekről;

- a Tanács 89/48/EGK irányelvét a legalább hároméves felsőoktatási képzésben szerzett oklevelek kölcsönös elismerésének általános rendszeréről;

- a Tanács 92/51/EGK irányelvét a szakmai képzés elismerésének második, a 89/48/EGK irányelvet kiegészítő általános rendszeréről;

- a Tanács 77/452/EGK irányelvét az általános ápolók bizonyítványainak kölcsönös elismeréséről, beleértve a letelepedés jogának és a szolgáltatásnyújtás szabadságának gyakorlását elősegítő intézkedéseket, valamint a Tanács 77/453/EGK irányelvét a tagállamoknak az ápolók tevékenységére vonatkozó jogszabályainak az összehangolásáról;

- a Tanács 93/16/EGK irányelvét az orvosok szabad mozgásáról és az oklevelek kölcsönös elismeréséről;

- a Tanács 78/686/EGK irányelvét a fogszakorvosi oklevelek kölcsönös elismeréséről, beleértve a letelepedés jogának és a szolgáltatásnyújtás szabadságának gyakorlását elősegítő intézkedéseket, valamint a Tanács 78/687/EGK irányelvét a tagállamoknak a fogorvosok tevékenységére vonatkozó jogszabályainak az összehangolásáról;

- a Tanács 80/154/EGK irányelvét a szülésznői bizonyítványok kölcsönös elismeréséről, beleértve a letelepedés jogának és a szolgáltatásnyújtás szabadságának gyakorlását elősegítő intézkedéseket, valamint a Tanács 80/155/EGK irányelvét a tagállamoknak a szülésznők tevékenységére vonatkozó jogszabályainak az összehangolásáról;

- a Tanács 85/432/EGK irányelvét a tagállamok meghatározott gyógyszerészi tevékenységekre vonatkozó jogszabályainak összehangolásáról, valamint a Tanács 85/433/EGK irányelvét a gyógyszerész oklevelek kölcsönös elismeréséről, beleértve a gyógyszerészeti tevékenység gyakorlása céljából történő letelepedést elősegítő intézkedéseket;

- a Tanács 78/1026/EGK irányelvét az állatorvosi oklevelek kölcsönös elismeréséről, beleértve a letelepedés és a szolgáltatásnyújtás szabadságának gyakorlását elősegítő intézkedéseket;

- a Tanács 81/1057/EGK irányelvét az orvosok, általános ápolók, fogorvosok és állatorvosok okleveleinek, végbizonyítványainak és bizonyítványainak kölcsönös elismeréséről szóló 75/362/EGK, 77/452/EGK, 78/686/EGK és 78/1026/EGK irányelvek kiegészítéséről;

- az Európai Parlament és a Tanács 2001/19/EK irányelvét a szakképesítések elismerésének általános rendszeréről szóló 89/48/EGK és 92/51/EGK tanácsi irányelv, valamint az általános ápolói, a fogorvosi, az állatorvosi, a szülésznői, az építészmérnöki, a gyógyszerészi és az orvosi hivatásról szóló 77/452/EGK, 77/453/EGK, 78/686/EGK, 78/687/EGK, 78/1026/EGK, 78/1027/EGK, 80/154/EGK, 80/155/EGK, 85/384/EGK, 85/432/EGK, 85/433/EGK és 93/16/EGK tanácsi irányelv módosításáról.

A fenti irányelvek végrehajtását biztosítják a törvényben a képzési szerkezetre, a végzettségi szintekre és szakképzettségekre, a felsőoktatásba való belépés követelményeire vonatkozó rendelkezések.

-----STARTING---POINT---RESZLETES---

Az 1. §-hoz

A törvény szabályozási célként határozza meg az Alkotmány 70/F. §-ában biztosított művelődéshez való jog érvényesítését a felsőoktatás területén. Az Alkotmány hivatkozott szakasza szerint: „A Magyar Köztársaság biztosítja az állampolgárok számára a művelődéshez való jogot. A Magyar Köztársaság ezt a jogot a közművelődés kiterjesztésével és általánossá tételével, az ingyenes és kötelező általános iskolával, képességei alapján mindenki számára hozzáférhető közép- és felsőfokú oktatással, továbbá az oktatásban részesülők anyagi támogatásával valósítja meg.”

A művelődéshez való jog és az Alkotmány 70/G. §-a szerinti tanítás és tanulás szabadsága a tudományos és művészeti élet külső beavatkozástól való mentességének biztosításában, a tudományos, művészeti kérdéseknek a tudomány, illetve a művészeti ág művelői vagy ezek testületei általi értékelésében nyilvánul meg. Ezt a célt szolgálja a felsőoktatási intézmények számára biztosított intézményi autonómia, a függetlenség törvényi szintű garanciáinak megteremtése, az autonómia, a függetlenség céljának, tartalmának és korlátjainak meghatározása.

Az intézményi autonómia forrása az állami önkorlátozás, így mint származtatott jogosítvány a törvényhozó hatalom által biztosított szabályok szerint és körben értelmezhető. Elsődleges célja a társadalom egésze számára biztosítani a felsőoktatás működésének eredményét. Az autonóm jogosítványok alapját a törvény tételes rendelkezése képezi.

Ez az autonómia az oktatás, kutatás, az intézmény belső szervezetének kialakítása, a működtetés és gazdálkodás önállósága területén nyer értelmet, alanyai az intézmény, az oktató, a kutató, a hallgató, illetve ezek közössége. Az autonóm joggyakorlás egyéni vagy közösségi formája azonban nem sértheti más jogosultak ilyen igényét.

A 2. §-hoz

A törvény a Magyar Köztársaság céljaival, nemzetközi kötelezettségeivel, a koherens törvényi szabályozás igényével összhangban rendelkezik azokról a további közvetlen célokról is, melyek megalapozzák a felsőoktatás átfogó jellegű törvényi szabályozásának indokoltságát.

A 3. §-hoz

A törvény hatálya a Magyar Köztársaság területére terjed ki. Az ország területén kívül abban az esetben alkalmazható, ha magyar felsőoktatási intézmény külföldön folytat az e törvény szerint felsőoktatásnak minősülő tevékenységet.

Tárgyi hatálya a törvény által meghatározott és azzal összefüggő felsőoktatási alaptevékenységre, az oktatásra, tudományos kutatásra, művészeti alkotó tevékenységre, az ahhoz kapcsolódó szolgáltatási, szervezési, igazgatási tevékenységre vonatkozik.

Az alanyi hatály tevékenység szempontú meghatározása szerint e törvény rendelkezéseit a felsőoktatási intézmény alapítójára, fenntartójára, a felsőoktatási intézmény tevékenységében részt vevő más szervezetre, ennek alapítójára, fenntartójára, a felsőoktatás feladatainak megvalósításában közreműködő oktatóra, tudományos kutatóra, a felsőoktatásban alkalmazottakra, a felsőoktatási intézménybe jelentkezőkre, az intézménnyel hallgatói jogviszonyban állókra, a felsőoktatási intézmények támogatóira kell alkalmazni. A törvény szabályait kell alkalmazni a hallgatói jogviszony megszűnését követően, így különösen az újabb hallgatói jogviszony, az államilag támogatott képzésben a támogatási idő, az adatkezelés, a doktori fokozat megszerzése tekintetében is. A hallgató jogviszony megszűnését követően a korábban megindított jogorvoslati eljárásra - 75. § - a törvény szabályai a jogviszony megszűntét követően is alkalmazandók.

A 4. §-hoz

A felsőoktatási intézmény alaptevékenysége az oktatás, a tudományos kutatás és a művészeti alkotó tevékenység. Ez azonban nem jelenti az e törvény 7. §-ában meghatározott, kizárólagosan a felsőoktatás szereplői által folytatható képzésekre való korlátozást.

Az intézmények más ágazati, így különösen a szakképzésről szóló 1993. évi LXXVI. törvényben, a közoktatásról szóló 1993. évi LXXIX. törvényben és a felnőttképzésről szóló 2001. évi CI. törvényben meghatározott szabályok szerint szakképzési, közoktatási, illetve felnőttképzési feladatok megvalósításában is részt vehetnek.

Ezt támogatja különösen a felsőoktatási intézmény intézményalapítási lehetősége, melynek keretében a 14. § szerint különösen közoktatási, szakképzési, közművelődési intézményt az adott intézményre vonatkozó szabályok megtartásával alapíthat és működtethet, ugyanakkor a felsőoktatási intézmény a 11. § alapján a felnőttképzésről szóló 2001. évi CI. törvény által meghatározott intézményi akkreditáció nélkül vehet részt a felnőttképzésben.

Az 5. §-hoz

A felsőoktatás alaptevékenységének része a tudományos kutatás, amely elsődleges célja az új ismeretek megszerzése mellett azok átadásának biztosítása, a megszerzett, elért tudományos eredményeknek a közösség számára való közzététele, azok hasznosítása. A felsőoktatási intézmény alapfeladata keretében szervezi e tevékenység feltételeinek biztosítását. Ezt szolgálja a létszámbővülés időszakában is megvalósítani rendelt tehetséggondozási tevékenység, amely feltételezi a megfelelő szervezeti kereteket, így a 13. § szerinti kollégium, diákotthon szakkollégiumként való működésével, más szervezettel való együttműködéssel. Az intézmény jogosult a Magyar Tudományos Akadémiával és annak intézményeivel folytatott együttműködésre, támogatott kutatócsoport létrehozására.

Az intézmény alapfeladatai megvalósításának garanciáját jelenti a kutatás-fejlesztési-innovációs stratégia. Ez az intézményfejlesztési terv része, mely a fenntartó által a felsőoktatási intézmény rendelkezésére bocsátott vagyon hasznosításával, megóvásával kapcsolatos elképzeléseket, a várható bevételeket és kiadásokat is tartalmazza.

A stratégia kialakítását és megvalósítását a szenátus által létrehozott tudományos tanács irányítja.

A Kormány által meghatározottak szerint a felsőoktatási intézmény kutatóegyetem minősítést kaphat. A tudományos kutatásra vonatkozó e törvény szerinti szabályok mellett más ágazati, így különösen a kutatás-fejlesztésről és a technológiai innovációról szóló 2004. évi CXXXIV. törvény rendelkezései alkalmazandók.

A 6. §-hoz

A törvény a felsőoktatási intézmények tárgyilagos, többoldalú ismeretátadó tevékenységét, pártoktól, politikától való függetlenségét alapvető - valamennyi felsőoktatási intézményre kötelezően alkalmazandó - követelményként szabályozza.

Az állam, a helyi önkormányzat és az országos kisebbségi önkormányzat által fenntartott felsőoktatási intézmény a világnézeti semlegesség alkotmányos követelményének is köteles megfelelni, biztosítania kell a kiegyensúlyozott tájékoztatást, tevékenységét nem rendelheti egyik irányzat szolgálatába sem.

A magán és egyházi felsőoktatási intézmények a 137. § és 139. § alapján világnézeti szempontból elkötelezett intézményként is folytathatják tevékenységüket.

A pártsemleges működést szolgálja a gazdasági tanács tagságra vonatkozó, a 23. § szerinti összeférhetetlenségi szabályozás, amely tilalmazza a politikai pártban betöltött tisztséget, alkalmazást, a kormánytagságot, az önkormányzati, országgyűlési vagy európai parlamenti képviselői megbízást, a polgármesteri tisztség betöltését.

A 7. §-hoz

A felsőoktatási intézmény alapítására jogosultak körének meghatározásával a törvény a legmagasabb jogforrási szinten szabályozva, szektorsemlegesen biztosítja az intézményalapítás szabadságát. A jogosultak - a magyar állam mellett helyi és országos kisebbségi önkormányzat, a Magyar Köztársaságban nyilvántartásba vett egyházi jogi személy, ennek jogi személyiséggel rendelkező szervezeti egysége, a Magyar Köztársaság területén székhellyel rendelkező gazdálkodó szervezet, illetőleg itt nyilvántartásba vett alapítvány vagy közalapítvány - a rendelkezésekben foglaltak szerint együttesen, illetve önállóan is alapíthatnak, tarthatnak fenn felsőoktatási intézményt.

Az alapítás, fenntartás lehetőségének kiszélesítése fokozottan igényli annak feltételei vizsgálatát. Az intézmények létesítési feltételeit a Kormány határozza meg, teljesítését a létesítési eljárás keretében a regisztrációs központ a 12-15. § szerinti hatósági eljárás keretében vizsgálja.

Az eljárásban a 106. §-ban meghatározottak szerint a Magyar Akkreditációs Bizottság szakértőként működik közre.

A szektorsemleges szabályozás igényli a felsőoktatás rendszere működtetéséért fennálló és az adott felsőoktatási intézmény működtetésében megnyilvánuló felelősség meghatározását. Az állami fenntartású felsőoktatási intézmények vonatkozásában főszabály szerint az oktatási miniszter gyakorolja a fenntartói jogosítványokat, melyeket a 115. § tartalmaz. Az oktatási miniszter mellett a Kormány tagjai közül a 140. § szerint a honvédelmi és a belügyminiszter gyakorolhat fenntartói jogokat.

A 8. §-hoz

A törvény állampolgárságra tekintet nélkül alapelvi szinten biztosítja az Alkotmány szerinti művelődéshez való jogot, összhangban a Magyar Köztársaság nemzetközi szerződésben rögzített kötelezettségeivel.

A jelentkező, a hallgató jogosult tanulmányai folytatásának helyszínét, annak formáját megválasztani.

Az Alkotmány 68. § (2) bekezdése szerint a Magyar Köztársaság védelemben részesíti a nemzeti és etnikai kisebbségeket. Biztosítja kollektív részvételüket a közéletben, saját kultúrájuk ápolását, anyanyelvük használatát, az anyanyelvű oktatást, a saját nyelven való névhasználat jogát. A törvény a nemzeti és etnikai kisebbségek anyanyelvi oktatási feltételeinek megteremtése céljából különösen az oktatási miniszter kötelezettségét szabályozza a 104. § (4) bekezdése szerint, egyúttal megteremti az anyanyelvi oktatás pénzügyi feltételeit is a kis létszámú szak finanszírozási lehetőségének biztosításával. [128. § (1) bekezdés h) pont és a 147. § 23. pont]

A 9. §-hoz

Az Alkotmány 70/A. §-ában foglalt, a hátrányos megkülönböztetés tilalmára vonatkozó, valamint az Alkotmány 54. § (1) bekezdése szerinti emberi méltósághoz való jogot biztosító rendelkezésekkel összhangban, az egyenlő bánásmódról és az esélyegyenlőség előmozdításáról szóló 2003. évi CXXV. törvény rendelkezéseire figyelemmel rögzíti a törvény az egyenlő bánásmód követelményét. A törvény kapcsolódik a szaktörvény rendelkezéseihez, fogalmait az ott meghatározott tartalommal kell értelmezni.

Az egyenlő bánásmód követelményének megsértése esetére a szaktörvény által biztosított orvoslási lehetőség mellett a törvény 73-75. §-a szerinti intézményen belüli jogorvoslati eljárás lefolytatására van lehetőség. A 74. § (1) bekezdés szerint a hallgatói ügyekben hozott, az egyenlő bánásmód követelményét sértő döntés semmis, a semmis döntés érvénytelenségére bárki határidő nélkül hivatkozhat. Az egyenlő bánásmód követelményének érvényesítésére vonatkozó rendelkezést tartalmaz továbbá a törvény 74. § (8) bekezdése.

A 10. §-hoz

A felsőoktatási intézmény jogi személy, és mint ilyen, jogképes. A jogi személy jogalanyisága elkülönül az alapítótól, működésében, gazdálkodásában önállósággal bír, így az általa létesített jogviszonyok is elkülönülnek az alapító által létesített jogviszonyoktól.

A felsőoktatási intézmény a Polgári Törvénykönyv 29. §-ának (1) bekezdésében foglalt rendelkezésekkel összhangban a 12-15. § szerint létrehozott, állami elismerés alapján, a működési engedélye szerint működő szervezet.

Az intézmény gazdálkodására - összhangban az alapítóra, fenntartóra vonatkozó külön törvényekben rögzített gazdálkodási szabályozással - a fenntartó választása szerint eltérő szabályok vonatkozhatnak. Így a magyar állam, a helyi vagy országos kisebbségi önkormányzat által fenntartott felsőoktatási intézmény költségvetési szervként, a Magyar Köztársaságban nyilvántartásba vett egyházi jogi személy, illetve ennek jogi személyiséggel rendelkező szervezeti egysége által fenntartott intézmény az egyházi gazdálkodás rendje szerint, míg a magán felsőoktatási intézmény [137. § (1) bekezdése] e törvényben és a Kormány által meghatározott rend szerint gazdálkodik. A magán felsőoktatási intézmény tevékenységét vállalkozásként, illetve közhasznú szervezetként az arra vonatkozó szabályok szerint is gyakorolhatja. [138. § (2) bekezdése]

Tekintettel arra, hogy a felsőoktatási intézmény létesítése, fenntartása elsődlegesen nem vállalkozási tevékenység, így azok átalakulása, a törvény 36. §-a szerinti egyesülése, szétválása, a kiválás, a csatlakozás és a beolvadás nem tartozik a tisztességtelen piaci magatartás és a versenykorlátozás tilalmáról szóló 1996. évi LVII. törvény 1. § (1) bekezdése szerinti piaci magatartás körébe, így a törvény szerinti szervezeti egyesülésre, fúziókontrollra vonatkozó vizsgálati, engedélyezési eljárás a felsőoktatási intézmények tekintetében nem alkalmazható.

A 11. §-hoz

A felsőoktatási intézmények kizárólagosan jogosultak a felsőfokú végzettséget és szakképzettséget biztosító képzések folytatására. Ennek egymásra épülő képzési ciklusai az alapképzés, a mesterképzés és a doktori képzés.

A többciklusú képzési rendszer megvalósítása nem minden képzési tartalom esetén lehetséges, erre figyelemmel, egyes, a Kormány által rendeletben meghatározott szakokon a képzést alap- és mesterképzésre nem bontott, egységes rendszerben kell megszervezni.

Az (1)-(2) bekezdésben meghatározottak mellett - felsőfokú végzettségi szintet nem biztosító képzésként - a felsőoktatási intézmények által hallgatói jogviszony keretében kizárólagos jelleggel folytatott képzés a felsőfokú szakképzés és a szakirányú továbbképzés.

A felsőoktatási intézmény a 4. § rendelkezéseivel összhangban külön akkreditációs eljárás nélkül jogosult részt venni a felnőttképzésben.

A felsőoktatás által folytatott valamennyi költségtérítéses képzés tekintetében a felnőttképzésről szóló 2001. évi CI. törvényben meghatározott feltételek szerint a felnőttképzésre vonatkozó szabályokat kell alkalmazni, az erre vonatkozó módosító rendelkezést a 173. § tartalmazza.

A 12. §-hoz

Az intézményalapítás joga olyan szervezet létrehozására vonatkozik, amely egyedüliként jogosult alapképzés, mesterképzés, doktori képzés folytatására, felsőfokú szakképzésre és szakirányú továbbképzésre, a törvény szerint kötelezően választható képzési szerkezetben, legalább egy képzési, illetve tudományterületen vagy művészeti ágban több szakon.

A szervezet alapítására vonatkozó minimális követelmények, így a 16. § szerinti alapító okiratban meghatározott feladatokhoz mért személyi, tárgyi és pénzügyi eszközök vizsgálata biztosítja, hogy a felsőoktatási intézmény folyamatosan legyen képes ellátni alapfeladatait.

A működés feltételeinek szabályozása figyelemmel van a törvény 108. §-ában a felsőoktatás ágazati minőségfejlesztési rendszerére vonatkozó szabályozásra, a Magyar Akkreditációs Bizottságnak [109-111. §] a nyolcévenként végzett értékelő tevékenységére.

A már működő felsőoktatási intézmények tekintetében a felsőoktatási intézményi működés megváltozott szabályaira való átmenetet, illetve a folyamatos további működés lehetőségét a 148. § (4) bekezdése, a 151. § (4) bekezdése biztosítja

Az egyházi felsőoktatási intézmények hitéleti képzése tekintetében a törvény 139. § (8) bekezdésének c) pontja szerint állami elismerés abban az esetben is adható, ha a képzés egy szakon folyik.

A 13. §-hoz

A hallgatók lakhatási feltételeinek biztosítása, az esélyegyenlőség előmozdítása, a tehetséggondozás érdekében diákotthon, illetve kollégium hozható létre.

A törvény a gazdálkodásra vonatkozó hatékonysági, ésszerűségi keretfeltételek előírása mellett kötelező jelleggel nem szabályozza a felsőoktatási intézmény oktatási célú szervezeti felépítését, azonban a felsőoktatás működési sajátosságából fakadóan kitér a kollégiumra mint szervezeti egységre és a diákotthonra mint a felsőoktatási intézmény részét nem képező, önálló jogi személyiséggel rendelkező otthonra.

A diákotthoni minőséget az alapító személyi kör behatároltsága, a hallgatók elhelyezésében megnyilvánuló tevékenységi cél és a lakhatási feltételek biztosításában való részvételt meghatározó, felsőoktatási intézménnyel kötött megállapodás adja. A megállapodás ezen túl a 66. § (7) bekezdése szerinti tehetséggondozásra, szakkollégiumi működésre, a felsőoktatási tevékenység folytatásában való részvételre is kiterjedhet.

Diákotthon létrehozására a felsőoktatási intézményen túl a felsőoktatási intézmény alapítására jogosult személyek, szervezetek jogosultak. A kollégium a felsőoktatási intézmény működési engedélyezésének keretében, a diákotthon a 15. § (10) bekezdése szerinti nyilvántartásba vételi eljárásban köteles igazolni, hogy a Kormány által meghatározott minimális feltételeknek eleget tesz.

A 14. §-hoz

A felsőoktatási intézmény működésének alapvető dokumentuma az alapító okirat, amely a 16. § szerint meghatározza, hogy az intézmény többek között mely alap- és kiegészítő tevékenység folytatására jogosult, milyen képzési területen, tudományterületen, művészeti ágban, mely képzési szinten folytathat képzést.

Az alapító okirat szerinti feladatokhoz kapcsolódóan a 4. § rendelkezéseivel összhangban a felsőoktatási intézmény további szervezeti egységet, illetőleg intézményt hozhat létre, az adott intézményre vonatkozó külön szabályozásra is figyelemmel, így például a közoktatási intézményt létesítő felsőoktatási intézménynek alkalmaznia kell a közoktatásról szóló 1993. évi LXXIX. törvény közoktatási intézményekre vonatkozó rendelkezéseit is. A gyakorló közoktatási intézményre vonatkozó külön szabályokat a 145. § tartalmazza.

A felsőfokú végzettséget biztosító képzések folytatásának kizárólagos jogát a felsőoktatási intézmények számára tartja fenn a törvény. Ez a rendelkezés azonban csak a végzettséget és szakképzettséget igazoló oklevél vonatkozásában nem tűr kivételt. A képzésben való részvétel lehetősége a 13. § szerinti felsőoktatási intézménnyel kötött megállapodásban foglaltak szerint a diákotthont, illetve a pedagógusképzést folytató felsőoktatási intézmény által fenntartott közoktatási intézményt is megilleti.

A 15. §-hoz

A törvény 7. §-a széles körben biztosítja a felsőoktatási intézmény alapításának lehetőségét. Ez, valamint a felsőoktatási intézmény tevékenységének, az ahhoz kapcsolódó fenntartói kötelezettségek jellege, a tevékenység eredményeként kiállításra kerülő és általános elismertségre igényt tartó közokirat (oklevél, bizonyítvány) indokolja, hogy ilyen tevékenységet folytató intézmény csak meghatározott engedélyezési eljárást követően kezdhesse meg a működését.

Az engedélyezési eljárásban biztosítani kell az intézmény létrehozásával kötelezettséget vállaló alapító (fenntartó) jogbiztonságát arra nézve, hogy milyen előre meghatározott feltételek teljesítését követően kapja meg a működéshez szükséges engedélyt. Ugyanakkor az engedélyezési eljárást össze kell hangolni a jogalkotás törvényalkotásra vonatkozó sajátos szabályaival, figyelemmel arra, hogy az állami elismerés a törvényalkotás rendje szerint törvényi formában a felsőoktatásról szóló törvény 1. számú mellékletének módosításával történik meg.

A felsőoktatási intézmény működésének előfeltétele a regisztrációs központ által vezetett nyilvántartásba való bejegyzés mellett a működési engedély kiadása és az állami elismerés megléte.

Az engedélyezési eljárás a fenntartó kérelmére indul, a nyilvántartásba vételhez kötelező annak igazolása, hogy a tevékenység megkezdéséhez szükséges arányban a tárgyi és pénzügyi feltételek rendelkezésre állnak, illetve a teljes működéshez szükséges mértékig megteremthetők.

A nyilvántartásba vételt követően a felsőoktatási intézmény jogosulttá válik a tényleges működéshez szükséges valamennyi feltételt biztosító előkészítő tevékenység megtételére. A nyilvántartásba vétellel egyidejűleg a működési engedélyeztetés feltételeiről - figyelemmel a 12. § (2)-(4) bekezdésében, illetve a törvény 15. § (12) bekezdése szerint a Kormány által meghatározott szabályokra - a regisztrációs központ teljes, tételes tájékoztatást ad. A tájékoztatásban foglalt feltételek teljesülése esetén a működési engedélyt ki kell adni. Utóbb újabb követelmény nem támasztható.

A törvény eltérően szabályozza a költségvetési szervként - a magyar állam, helyi, illetve országos kisebbségi önkormányzat alapításában - létrejövő felsőoktatási intézmény jogalanyiságának kezdetét, amely az általános nyilvántartási bejegyzési időponttól eltérően - az államháztartás működési rendjéről szóló törvény rendelkezéseinek megfelelően - a törzskönyvi nyilvántartást vezető szerv általi bejegyzéssel veszi kezdetét.

A regisztrációs központ a döntését a 106. §-ban meghatározott rend szerint hozza meg. Az e törvényben nem szabályozott, a felsőoktatási intézmény létesítésére vonatkozó engedélyezési eljárási kérdések tekintetében a közigazgatási hatósági eljárás és szolgáltatás általános szabályairól szóló törvény szabályait kell alkalmazni.

A regisztrációs központ által vezetett közhiteles nyilvántartás a 138. § szerinti közhasznú tevékenység tekintetében közhasznúsági nyilvántartásnak minősül a közhasznú szervezetekről szóló 1997. évi CLVI. törvény - e törvény 172. §-ával megállapított - 22. § (1) bekezdése szerint.

A 16. §-hoz

A felsőoktatási intézmény működésének alapvető dokumentuma az alapító okirat. Tartalmazza a működési engedélyben foglalt valamennyi, az alapfeladat gyakorlásában jelentőséggel bíró adatot. A 16. § alapító okiratra vonatkozó általános szabályain túl a magán felsőoktatási intézmények tekintetében a 138. § szerint a fenntartó további tartalmi elemeket határozhat meg.

Az alapító okirat tartalmi elemeit a regisztrációs központ tartja nyilván, az abban foglalt adatok változását be kell jelenteni, változás esetén az engedélyezésre vonatkozó 15. § és 106. § szerinti eljárást le kell folytatni.

A költségvetési szervként gazdálkodó felsőoktatási intézményre az államháztartásról szóló törvényt és annak végrehajtási rendeleteit a módosítással összhangban kell alkalmazni.

A 17. §-hoz

A törvény az intézményalapítás és átalakítás szabadsága mellett a fenntartói jog átadásának lehetőségét is biztosítja. Az intézményi működés tárgyi, személyi és pénzügyi feltételeit, a működés törvényességét biztosító fenntartói jogosultságot nem állami felsőoktatási intézmény esetén más, erre a 7. § szerint jogosultnak át lehet adni. A fenntartó személyének megváltozása nincsen kihatással az állami elismerésre, az intézmény jogosultságaira és kötelezettségeire, ugyanakkor tekintettel a fenntartó intézményi működésben játszott meghatározó szerepére az átadásról szóló megállapodáshoz a regisztrációs központ jóváhagyása szükséges, melyet az új fenntartó alkalmassági vizsgálata után a 106. §-ban rögzített szabályok szerinti eljárásban ad meg.

A 18. §-hoz

A felsőoktatás alapfeladatait az intézményrendszerén keresztül valósítja meg. Az előző szakaszokban meghatározott követelmények és eljárás szerint alapított egyetem és főiskola a felsőoktatás két alapintézménye, amely a többciklusú képzési rend keretei között kizárólagosan jogosult bármely fokozaton a képzés folytatására és a végzettségi szintet, illetőleg szakképzettséget igazoló oklevél kiadására, valamint felsőfokú szakképzésre és szakirányú továbbképzésre. Kizárólagosan csak az egyetem megnevezés használatát köti a törvény a minőséget kifejező - több képzési területen folytatott - mester-, doktori képzéshez és doktori fokozatadáshoz, valamint a minősített oktatók arányához. Ezen főszabálytól meghatározott (hitéleti, művészeti) képzést folytató felsőoktatási intézmények térhetnek el a 139. §-ban, 144. §-ban, 148. §-ban foglaltak szerint.

A 19. §-hoz

A felsőoktatási intézmények szervezeti autonómiája nyilvánul meg abban, hogy a törvény a felsőoktatás alapfeladataihoz, a működéshez és a kiemelt szolgáltatások megvalósításához szükséges szervezet kialakítását intézményi hatáskörbe utalja követelményként támasztva a közvagyon hatékony és felelősségteljes használatát.

A 20. §-hoz

E § átalakítja a felsőoktatási intézmény felépítését. A döntések meghozatalára a szenátust jogosítja fel. Ez összhangban áll azzal, hogy megszűnik az intézményi tanács. Ebből következően az autonómia kérdéskörébe tartozó döntések meghozatalára a szenátus kap jogosítványokat.

A 21. §-hoz

Az átalakult felsőoktatási intézményhálózatban a hallgatói mobilitás, az új képzési szerkezet, a szervezet kialakításában biztosított intézményi szabadság indokolja, hogy minden felsőoktatási intézménynek szervezeti és működési szabályzata legyen. A három elemű szervezeti és működési szabályzatban egységben jelennek meg a szervezeti és működési rend, az alkalmazotti kört érintő foglalkoztatási követelményrendszer és a hallgatói követelményrendszer szabályai, valamint a teljesítendő követelmények, az eljárások, a jogorvoslat rendje, továbbá a minőségfejlesztési program.

A szervezeti és működési szabályzat áttekinthetősége és kezelhetősége érdekében biztosított az egyes témakörök (pl. gazdálkodás) mellékletekben történő szabályozása.

A testületek közötti szabályozott együttműködést jelzi, hogy a szervezeti és működési szabályzatok elfogadása a szenátus hatáskörébe kerül.

Garanciális elemként kerültek megfogalmazásra a nyilvánosságra, az érdekeltek tájékoztatására, az információkhoz való hozzájutás biztosítására vonatkozó részletszabályok, és ebben a szellemben rendelkezik a törvény a felsőoktatási intézmény alapdokumentumának elérhetőségéről, hozzáférhetőségéről.

A 22. §-hoz

A törvény a működés alapelvei között meghatározza a felsőoktatási intézmény oktatási, kutatási feladatokon túlmutató kötelezettségeit is. A felsőoktatási intézmény képzési tevékenységének középpontjában a hallgatónak kell állnia. Ezért kötelessége megteremteni azokat az egészségügyi, mentális és szociális feltételeket, amelyek garantálják, hogy a hallgató megfelelő körülmények között folytathassa tanulmányait. A feltételek egyúttal az intézményi hallgatói szolgáltatások rendszerének alapját teremtik meg.

A törvény számos helyen épít be olyan garanciális szabályokat, amelynek célja a lelkiismereti és vallásszabadság biztosítása, az egyenlő bánásmód követelményének megtartása. A felsőoktatási intézmény nem tehet különbséget a nála foglalkoztatottak, illetve a hallgatók között azon az alapon, hogy a hallgató és az alkalmazott milyen világnézethez, valláshoz kötődik. Az e szabályoktól való eltérés lehetőségét a törvény a 137. §-ban és 139. §-ban fogalmazza meg az alapítványi, magán és egyházi fenntartásban működő intézmények esetében.

Törvényi szinten új elemként jelennek meg a tehetséggondozással összefüggő feladatok, valamint a felsőoktatás nyitottsága, az előadások nyilvánossága, amely egyúttal az idősebb korosztály számára az elérhetőséget teszi lehetővé.

A 23. §-hoz

A rendelkezés az irányító testület megalakulása helyett az Alkotmánybíróság által meghatározott tartalmi követelmények érvényesítését célozza. A gazdasági tanács a felsőoktatási intézmény belső szervezeti egységeként a szenátus által delegált többségi tagsággal működő döntéselőkészítő, véleményező testület, amelynek hivatalból tagja a rektor és a gazdasági vezető. A gazdasági tanács önálló döntési, illetőleg a szenátus felé kizárólagos kezdeményezési, javaslattételi jogkörrel nem rendelkezik, azonban a szenátus erre vonatkozó kifejezett határozatával döntési jogokkal felruházható. A gazdasági tanács tagjaival szemben követelmény a felsőfokú végzettség, illetve nem kizáró körülmény a felsőoktatási intézménnyel fennálló foglalkoztatási jogviszony. A rektor kivételével összeférhetetlen a gazdasági tanácsi tagsággal szenátusban viselt tagság.

A 24. §-hoz

Figyelemmel a gazdasági tanács megváltozott szerepére, az autonóm működés kifejezett igényére, a gazdasági tanács működésére vonatkozó részletes szabályokat a felsőoktatási intézmény szervezeti és működési szabályzata állapítja meg. Ennek keretszabályai jelölik ki azt a szabályozási kört, amit a gazdasági tanács ügyrendje tartalmazhat.

A 25. §-hoz

A rendelkezés a gazdasági tanács kezdeményező, döntéselőkészítő a szenátusi döntések kidolgozásában végzett közreműködő tevékenységének részletes szabályait tartalmazza. A gazdasági tanács a hatékony intézményi gazdálkodás megteremtésében, fenntartásában tájékoztatási, ellenőrzési, jelzési kötelezettséggel vesz részt.

A 26. §-hoz

A gazdasági tanács működésére vonatkozó alapvető garanciális elemeken túl indokolt, hogy a részletesebb rendelkezéseket ne a felsőoktatásról szóló törvényi szintű szabályok, hanem az intézmény szervezeti és működési szabályzata tartalmazza. Nem kötelező - de nem is kizárt - hogy az intézmény rektora vezesse a gazdasági tanácsot, így az elnöki megbízatás megszűnésének, a rektori megbízatás megszűnésével összekapcsolt különös esetét nem indokolt törvényi szinten a továbbiakban szabályozni.

A 27. §-hoz

A rendelkezés világos meghatározását adja a szenátus által gyakorolható döntési jogosítványoknak, így az alapító okirat keretei között felsőoktatási intézmény tudományos tevékenységét érintő intézményfejlesztési terv, kutatási-fejlesztési-innovációs stratégia elfogadására, a felsőoktatási intézmény szervezetének, - a fenntartó által közölt keretek között az intézmény - éves költségvetésének meghatározására kizárólag a szenátus jogosult. A döntés előkészítésében közreműködhet a gazdasági tanács.

A 28. §-hoz

A szabályozás meghatározza a szenátus minimális létszámát, a szenátusban képviseleti joggal rendelkezők körét, a megbízatás ellátására rendelt időt, a döntéshozatal rendjét. A szenátus 27. §-ban meghatározott jogosítványait átruházhatja a felsőoktatási intézmény szervezeti egységeire, az intézményen belül létrehozott testületekre, az oktatók, hallgatók közösségeire. A döntési jog átadása azonban nem járhat azzal, hogy a hallgatói önkormányzat számára döntési részvételt, a képviselet meghatározott módját a szenátusi döntésben biztosító rendelkezések ne legyenek érvényesíthetőek.

A 29. §-hoz

A törvény az irányítás és vezetés feladatainak és szintjeinek meghatározásánál erősíti az egyszemélyi felelősség rendszerét. Amellett, hogy a felsőoktatási intézmény szakmai kérdéseiben a legfontosabb döntések meghozatalánál biztosítja a testületi döntéshozatalt, a felsőoktatási intézmény élére a rektort helyezi. E szabályozással egységessé válik a felsőoktatási intézmény első számú vezetőjének a megnevezése. Ez a megoldás összhangban van a Polgári Törvénykönyvről szóló 1959. évi IV. tv. 29. §-ának (3) bekezdésében foglaltakkal, miszerint: „A jogi személy nevében aláírásra a jogi személy képviselője jogosult.” A rektor feladata összetett: felelős a szenátus munkájának előkészítéséért, továbbá a meghozott döntések végrehajtásáért és ellenőrzéséért. Összhangban a felsőoktatási intézmények működésének alapelveivel a törvény mondja ki a rektor felelősségét az alapító okiratban meghatározott tevékenységekért, a vagyonért, a gazdálkodás hatékonyságáért.

A rektori feladatok indokolják a megbízás feltételei között a vezetési, szervezési és gazdálkodási ismeretek megkövetelését, valamint a választás és visszahívás testületekhez rendelt rendjének meghatározását.

A törvény 157. §-a meghatározza azokat az átmeneti szabályokat, amelyek biztosítják a felsőoktatási intézmények vezetésének az átalakulását, átalakítását. Figyelembe véve, hogy az átalakulás időszakában nagy jelentőségű a különböző vezetői, döntési szintek együttműködése, a felsőoktatási intézmények életében, működésében a vezetői feladatokban alapvető változások következnek be, ezért a törvény hatálybalépésekor, a megbízással rendelkező rektorok és főigazgatók részére is biztosítani kell az új feladatok vállalásában a döntés lehetőségét.

A 30. §-hoz

A felsőoktatási intézmények működéséhez, működtetéséhez kapcsolódó döntéshozatali rend átalakulásának egyik igen fontos eleme a szervezeti kérdésekben való döntés lehetősége. A felsőoktatási intézmény a törvény rendelkezései alapján megkapta a felhatalmazást ahhoz, hogy az alapító okiratában meghatározott feladataihoz igazodó belső szervezetet alakítson ki. Az oktatási, kutatási, továbbá a szolgáltató és funkcionális szervezeti egységek csoportosításában példaként megnevezett szervezeti egységek felsorolása nem jelent taxációt, azzal a megkötéssel, hogy a szervezetalakítás célszerűségét, gazdaságosságát, a hatékonyságot és a szakszerűséget biztosítani kell.

Az intézményi autonómiát erősíti, hogy a szervezeti egységek közül a kar alapítása is intézményi hatáskör, ugyanakkor a karral szemben támasztott követelményeket a Kormány határozza meg. Az agrár- és vidékfejlesztési, valamint az egészségügyi, gyógyító-megelőző feladatokra a törvényben meghatározottak szerint (141. §, 142. §) centrumok szerveződhetnek, illetőleg a térségi intézményhálózatok létrehozását elősegítő regionális centrum szervezésére is lehetőség nyílik.

A felsőoktatási intézmények országos és térségi kulturális feladatvállalásait, regionális kötődését is erősítik az alapfeladatokra szerveződő, az intézmény szervezeti egységeiként működő közművelődési intézmények (könyvtárak, múzeumok, levéltárak).

A 31. §-hoz

A törvény a felsőoktatási intézmények tradicionális együttműködési lehetőségeit bővíti, és részben az Európai Felsőoktatási Térség, részben a regionális fejlesztési feladatok érdekeit szolgáló tudásközpontok alakítására ösztönzi a felsőoktatási intézményeket.

A törvény biztosítja a felsőoktatási intézmények szabad együttműködését. Az együttműködés minden olyan tevékenységre irányulhat, amely szerepel a felsőoktatási intézmény alapító okiratában, és a felsőoktatási intézmény együttműködhet mindenkivel feladatainak végrehajtása, megvalósítása céljából. Kiemelkedő jelentőségűek lehetnek például a gazdálkodó szervezetekkel való együttműködések. A Polgári Törvénykönyvről szóló 1959. évi IV. tv. 685. §-ának c) pontja alapján „gazdálkodó szervezet: az állami vállalat, az egyéb állami gazdálkodó szerv, a szövetkezet, a gazdasági társaság, az egyesülés, az európai gazdasági egyesülés, a közhasznú társaság, az egyes jogi személy vállalata, a leányvállalat, a vízgazdálkodási társaság, az erdőbirtokossági társulat, a végrehajtói iroda, továbbá az egyéni vállalkozó”. Ez a felsorolás egyértelművé teszi, hogy a felsőoktatási intézmények lehetősége megállapodások megkötésére szinte korlátlan.

A törvény az együttműködési megállapodás megkötésére egyetlen alaki feltételt határoz meg: az írásbeliséget. Egyébként a szerződéskötés szabadságának elve alapján az érdekeltek bármilyen kérdésben szabadon állapodhatnak meg, az együttműködés tartalmi lehetőségeinek felsorolása nem jelent taxációt.

A 32. §-hoz

Magyarország az 1999-ben aláírt Bolognai Nyilatkozatban meghatározott célok elfogadásával kötelezettséget vállalt az Európai Unió versenyképességének biztosítása érdekében az Európai Felsőoktatási Térség kialakításában, ennek részeként a Berlini Kommüniké 2003. évi aláírásával a többciklusú képzési szerkezet 2006-tól történő bevezetésére. A törvény ennek megfelelően határozza meg a felsőoktatási intézmények hatáskörébe tartozó képzési formákat, azok létesítésének kereteit, a képzési időt és a képzésben megszerezhető kreditek számát.

A felsőoktatás jelenleg rövidebb, három-négyéves gyakorlatorientált és a hosszabb, öt-, esetleg hatéves elméletorientált - főiskolai vagy egyetemi szintű végzettséget adó - képzési szerkezetét fokozatosan, felmenő rendszerben a többciklusú képzési szerkezet váltja fel, amelyben az első, három-négyéves képzési ciklust legfeljebb kétéves második képzési ciklus követi. Megváltozik a szaklétesítés rendszere. Az alap- és mesterképzés képzési területeit, a képzési ágakat, a szakszerkezetet a Kormány határozza meg, amely szakszerkezet felülvizsgálatával létesíthető új szak.

Az egyes szakok oktatási miniszter által kiadott képzési és kimeneti követelményei - a képzési folyamat leírása helyett - a megszerzett alapfokozat vagy mesterfokozat kimeneti követelményeit, a szakmai sajátosságoktól független, általános ismereteket és szakképzettségnek megfelelő szakmai kompetenciákat (alkalmazási követelményeket), szakmai attitűdöket határozzák meg.

A felsőoktatási intézmények képzési tevékenységüket képzési program alapján végzik. A felsőoktatási intézmények a képzési program részét képező alap- és mesterszakokat, továbbá doktori képzést a Magyar Akkreditációs Bizottság előzetes támogató véleménye alapján indíthatnak. A tanterv elkészítése az intézmény hatásköre.

A továbbképzési rendszer felsőoktatási intézmények hatáskörébe tartozó formája a végzettségi szintet nem módosító, további szakképzettséget nyújtó, oklevéllel záruló szakirányú továbbképzés, amely alap- és mesterképzésre is épülhet.

A felsőoktatási intézmények képzési feladatkörébe tartozik a középfokú végzettségre épülő felsőfokú szakképzés, amelynek ismeretei kreditértékként beszámíthatók az alapképzésbe, illetve az új képzési rendszerben biztosítani kell az alapképzésből a felsőfokú szakképzés irányába történő kilépés lehetőségét is.

A szakképzési törvény rendelkezéseivel összhangban - egyszerűsített és gyorsított akkreditációs eljárásban - felsőfokú szakképzés létesítése a gazdasági (szakmai) kamarával való együttműködés alapján is kezdeményezhető.

A 33. §-hoz

A törvény meghatározza azokat az alapelveket, amelyek megtartásával a felsőoktatásban megszervezhető a képzés. A teljes idejű (nappali) képzés és a részidős (esti, levelező), valamint a távoktatási formában szervezett képzés munkaidejére vonatkozó minimális követelmények a hallgatók számára biztosítanak garanciát, ugyanis a felsőoktatási intézményeknek a törvényben meghatározott mértékű felkészítési, felkészülési lehetőséget kell biztosítaniuk a képzésben részt vevő hallgatók számára.

A szakképzésről szóló 1993. évi LXXVI. törvény 27. §-ának (1) bekezdése alapján a felsőfokú szakképzésben is megszervezhető a gyakorlati képzés hallgatói szerződés alapján, amennyiben a gyakorlati képzést a képzési idő legalább huszonöt százalékában összefüggően szervezik meg, továbbá a felsőoktatási intézmény együttműködhet a 31. §-ban foglaltak szerint a felsőfokú szakképzés megszervezésében olyan közoktatási intézménnyel is, amelyik jellegénél fogva segítséget tud adni a szakmai, elméleti oktatásban és a gyakorlati képzésben is. A felsőoktatás és a gazdaság szorosabb együttműködését mozdítja elő, hogy a gyakorlati képzés munkarendjére vonatkozó minimális követelményeket a felsőfokú szakképzésben is szabályozza a törvény.

A 34. §-hoz

A felsőoktatási intézmény azokat az adatokat tarthatja nyilván, amelyek az intézmény rendeltetésszerű működéséhez, a munkáltatói jogok gyakorlásához, a képzés megszervezéséhez nélkülözhetetlenek.

A személyes adatok védelméről és a közérdekű adatok nyilvánosságáról szóló 1992. évi LXIII. törvény 3. §-a (1) bekezdésének b) pontja alapján személyes adat akkor kezelhető, ha azt a törvény elrendeli.

A személyes adatokra vonatkozó rendelkezések alapján a törvény meghatározza azokat az adatokat, amelyek kezelhetők a felsőoktatási intézményben. Ahhoz, hogy valamely személyes adat az érintett hozzájárulása nélkül kezelhető legyen, törvényi felhatalmazásra van szükség. Meg kell határozni az adatkezelés időtartamát is. Ez az időtartam szoros kapcsolatban áll azzal, hogy a különböző nyilvántartott adatok alapján lehet figyelemmel kísérni a felsőoktatás által nyújtott szolgáltatások igénybevételét.

Nem igényel törvényi szabályozást mindaz, amely kérdés rendezett, meghatározott a személyes adatok védelméről és a közérdekű adatok nyilvánosságáról szóló törvényben. Ennek megfelelően a felsőoktatási intézményeknek az adatkezelésnél nemcsak a törvényben foglaltakat kell alkalmazniuk, hanem az említett törvényt is.

A 35. §-hoz

A törvény rendelkezései igénylik, hogy a felsőoktatási intézmények által kezelt adatokból létrejöjjön egy információs rendszer, hiszen annak révén lehet figyelemmel kísérni, hogy az egyes szolgáltatásokhoz való hozzáférés feltételei fennállnak-e vagy sem. Az információs rendszer alkalmas arra is, hogy nyilvántartsa a kiadott okleveleket, doktori fokozatokat, a hallgatók által igénybe vett támogatási időt. Figyelemmel kísérhető az adatok alapján az oktatói, tanári, kutatói munkakörben történő foglalkoztatás. A hallgatókhoz és oktatókhoz kapcsolódó központi adatokat az Országos Felsőoktatási Információs Központ tartja nyilván.

A regisztrációs központ a 107. §-ban foglaltak szerint az intézmények működésével kapcsolatos adatokat tartja nyilván. A törvény meghatározza az adatnyilvántartás és adattovábbítás alapvető követelményeit.

A felsőoktatási intézményekben nyilvántartott és kezelt alkalmazotti és hallgatói személyes, illetve különleges adatokat a törvény 2. számú melléklete tartalmazza.

A 36. §-hoz

A felsőoktatási intézményhálózat átalakulása, az új felsőoktatási intézmények létrehozása nem kizárólagosan csak új intézményalapítással, hanem a már működő felsőoktatási intézmények átalakulásával is történhet.

Az intézmények közötti egyesülésnek, szétválásnak, az intézményekbe történő beolvadásnak, az intézményből történő kiválásnak az érintett felsőoktatási intézmény hatékony működését, összehangolt feladatellátását kell elősegíteni, és e folyamatokban garantálni kell az érintett oktatók és hallgatók jogbiztonságát, a szabályozott jogutódlást. Úgyszintén a jogbiztonság érvényesülése érdekében került előírásra a 62. §-ban, hogy a hallgató kérelmére az oklevélben fel kell tüntetni a jogelőd felsőoktatási intézményt akkor, ha a felsőoktatási intézmény szétválás vagy kiválás útján jött létre.

A 37. §-hoz

A felsőoktatási intézmény a regisztrációs központnál vezetett közhiteles nyilvántartásból való törléssel szűnik meg. A törlésre kizárólag akkor kerülhet sor, ha az Országgyűlés az állami elismerést visszavonta.

Az intézménylétesítési szabadsággal szükségszerűen együtt jár az intézmények megszűnésének lehetősége is. Az intézmény megszűnésében döntő feladata lehet a fenntartónak, mivel a létesítés joga mellett megilleti a megszüntetés joga is. E megszüntetési jog azonban korlátozott, mivel a törvény felsorolja azokat az okokat is, amelyek fennállása esetén a fenntartó ilyen döntést hozhat. A felsőoktatási intézmény önmagában fenntartója nélkül nem működhet, ezért a fenntartó megszűnése, illetve az adott tevékenység folytatásához való jog megszűnése együtt jár a felsőoktatási intézmény megszűnésével.

Lényeges, a jogbiztonságot erősítő eleme a szabályozásnak, hogy mind a jogutódlással, mind pedig a jogutódlás nélkül történő megszűnés esetében a jogok és kötelezettségek átszármaztatásáról rendelkezik a törvény.

A fenntartótól függetlenül érvényesek - a megszüntethetőség feltételei között - a gazdaságtalan működést eredményező intézményi hallgatói létszámcsökkenés, az adósságállomány növekedése és a jogszabálysértő működés.

A 38. §-hoz

A törvény biztosítja a megfelelő tájékoztatást, illetőleg a nyilvánosságot ahhoz, hogy minden érdekelt hozzájusson a felsőoktatást érintő igazgatási, hatósági döntésekhez. Az Oktatási Minisztérium honlapja, illetőleg a Magyar Köztársaság hivatalos lapja bárki számára hozzáférhető, ennek megfelelően minden érdeklődő tudomást szerezhet az őt érdeklő, a felsőoktatás működéséhez kötődő információkról.

A 39. §-hoz

A Magyar Köztársaság Alkotmányáról szóló 1949. évi XX. törvény 70/F. § (1)-(2) bekezdése szerint: „A Magyar Köztársaság biztosítja az állampolgárok számára a művelődéshez való jogot. A Magyar Köztársaság ezt a jogot a közművelődés kiterjesztésével és általánossá tételével, az ingyenes és kötelező általános iskolával, képességei alapján mindenki számára hozzáférhető közép- és felsőfokú oktatással, továbbá az oktatásban részesülők anyagi támogatásával valósítja meg.”

A törvény meghatározza azt az eljárási rendet, amely szerint a felsőoktatási intézménybe be lehet jutni. Általános alapelv, hogy a felsőoktatási intézményekbe történő jelentkezésből nem zárható ki senki, aki megfelel a törvényben meghatározott feltételeknek.

A törvény szerint főszabályként a nem magyar állampolgárok Magyarországon csak költségtérítéses képzésben vehetnek részt. A törvény nemzetközi kötelezettségvállalásainkkal összhangban meghatározza a nem magyar állampolgárok közül azt a személyi kört, amely magyar felsőoktatási intézményben államilag finanszírozott képzésben is részt vehet, így például az Európai Gazdasági Térséghez tartozó országok állampolgárait, a menekülteket, menedékeseket stb. A hallgatói jogviszony létesítésének speciális feltétele, hogy a külföldi állampolgárok - akik Magyarországon nem rendelkeznek lakóhellyel - felvételüket követően megszerezzék az idegenrendészeti jogszabályok által előírt beutazásra és tartózkodásra jogosító engedélyt. Ezek a hallgatók a 119. § szerint részesülhetnek támogatásban Magyarországon folytatott tanulmányaik során.

A törvény szerint a felsőoktatási intézményekbe történő bejutás egyik formája a felvétel, amely jelentkezés alapján történik. A felvételre jelentkező több jelentkezést is benyújthat, amelyeket viszont rangsorolnia kell. A felvétel másik formája az átvétel más felsőoktatási intézményből. Felvételt követően a hallgatói jogviszony beiratkozással jön létre. A különböző felsőoktatási intézményekbe jelentkezők besorolásának feladatait, a jelentkezések országos szintű rangsorba állítását az Országos Felsőoktatási Információs Központ végzi.

Abból következően, hogy a felsőoktatási intézményekbe történő jelentkezésből senki nem zárható ki és képességei alapján mindenki számára hozzáférhető a felsőoktatás, a törvényben felhatalmazást kap a Kormány az előnyben részesítés követelményeinek meghatározására a hátrányos helyzetű hallgatók, a gyermekük gondozása céljából szabadságon lévők, illetve támogatásban részesülők, valamint a fogyatékossággal élő hallgatók csoportjainak tekintetében azzal, hogy az előnyben részesítés nem vezethet a végzettségi szint és szakképzettség megszerzéséhez szükséges alapvető tanulmányi követelmények alóli felmentéshez.

A 40. §-hoz

Hallgatói jogviszony fennállása esetén másik felsőoktatási intézménybe átvétellel lehet bejutni. Az átvétel kétfajta jogkövetkezménnyel jár: hallgatói jogviszony keletkezésével és annak megszüntetésével. Ezért teszi lehetővé a törvény, hogy a hallgatói jogviszony fennállása, megtartása mellett másik hallgatói jogviszony is létrejöhessen vendéghallgatói jogviszony keretében. A törvény azt is lehetővé teszi, hogy a már hallgatói jogviszonnyal rendelkező jelölt egy másik felsőoktatási intézménnyel további (párhuzamos) hallgatói jogviszonyt létesítsen. Addig, amíg vendéghallgatói jogviszony keretében a hallgató a tanulmányaihoz kapcsolódó résztanulmányokat folytat a másik felsőoktatási intézményben, további (párhuzamos) hallgatói jogviszony keretében újabb oklevél vagy bizonyítvány megszerzése céljából létesíthető hallgatói jogviszony.

A hallgatói jogviszony szabályozása összhangban van a kreditrendszerű oktatás követelményeivel, amely szerint a hallgató egyéni tanulmányi rendet alakíthat ki, továbbá a hallgatói tanulmányok állami támogatásával: vendéghallgatói jogviszony keretében államilag támogatott képzésben szerezhet ismereteket a jelölt, amennyiben eredetileg államilag támogatott képzésre nyert felvételt. A törvény 58. §-a értelmében a hallgató részére biztosítani kell, hogy a tanulmányai során az oklevél megszerzéséhez előírt összes kreditmennyiség legalább öt százalékáig szabadon választható tárgyakat vehessen fel, továbbá azt is, hogy államilag támogatott képzésben az összes előírt kreditmennyiséget tíz százalékkal meghaladó kreditértékű tárgyat vehessen fel. Ezen kreditek megszerzésére vendéghallgatói jogviszonyban is lehetőség van, amennyiben a jelölt a vendéghallgatói jogviszony keretében szerzett krediteket be tudja számítani saját tanulmányaiba a felsőoktatási intézmény hozzájárulása alapján.

Államilag támogatott képzésben egy személy tizenkét féléven át folytathat a felsőoktatásban tanulmányokat az 55. §-ban foglaltak szerint. Adott képzési ciklusban a további (párhuzamos) hallgatói jogviszony is lehet államilag támogatott képzés az 53. és 56. §-ban meghatározottak szerint, amennyiben a hallgató ezen idő alatt másik szakra vagy felsőfokú szakképzésre is felvételt nyer. Az átvétel és a vendéghallgatói jogviszony létesítésének szabályait a fogadó felsőoktatási intézmény határozza meg.

A hallgatói jogviszony fennállása esetén újabb beiratkozásra nincs szükség, viszont a kreditrendszerű oktatás követelményeinek megfelelően a hallgatónak jeleznie kell, hogy „aktív” vagy „passzív” félévet vesz-e igénybe, tehát a tanulmányi és vizsgaszabályzatban foglaltak szerint be kell jelentkeznie. Ennek hiányában hallgatói jogviszonya a 76. §-ban foglaltak szerint megszűnik.

A 41. §-hoz

A felsőoktatási intézmények képzési feladatkörébe tartozik a középfokú végzettségre épülő felsőfokú szakképzés, amelynek ismeretei kreditértékként beszámíthatók az alapképzésbe. A felvételre jelentkezés feltétele az érettségi vizsga sikeres teljesítése. A felsőoktatási intézmény határozza meg, hogy a felvételi kérelem elfogadásához az érettségi vizsga egyes vizsgatárgyaiból milyen szintű vizsga letétele szükséges, illetve milyen érettségi vizsgaeredmény, középiskolai tanulmányi eredmény elérése szükséges. Ugyanakkor meghatározott gyakorlati képzés esetén - a hallgató védelme érdekében, a szakmai és vizsgakövetelményekben meghatározottak alapján - meg kell győződni arról is, hogy az előírt egészségügyi követelmények, pályaalkalmassági, továbbá szakmai alkalmassági követelmények érvényesülnek-e. Ha a felsőfokú szakképzést a felsőoktatási intézmény gazdálkodó szervezettel vagy középiskolával közösen szervezi meg, a szakmai alkalmassági vizsga követelményeit közösen állapítják meg.

A szakképzésről szóló 1993. évi LXXVI. törvény 27. §-ának (1) bekezdése alapján a felsőfokú szakképzésben is megszervezhető a gyakorlati képzés hallgatói szerződés alapján, amennyiben a gyakorlati képzést a képzési idő legalább huszonöt százalékában összefüggően szervezik meg. A rendelkezések szerint nem utasítható el a felsőfokú szakképzésre történő felvétele annak, aki hallgatói szerződést kötött.

A 42. §-hoz

A közoktatásról szóló 1993. évi LXXIX. törvény 9. §-ának (8) bekezdése szerint az érettségi bizonyítvány középiskolai végzettséget tanúsít és a felsőoktatási törvényben meghatározottak szerint felsőoktatási intézménybe való felvételre jogosít. A felsőoktatási intézmény határozza meg, hogy a felvételhez az érettségi vizsga egyes vizsgatárgyaiból milyen szintű követelményekre épülő vizsgát és vizsgaeredményeket kell teljesíteni. A felvételi eljárást 2005-től kezdődően ezen rendelkezések alapján kell megszervezni. A törvény ehhez a rendelkezéshez kapcsolódóan határozza meg a felvétel feltételeit alapképzésben azzal, hogy ha az alapvető tanulmányi követelmények teljesítéséhez egészségügyi, pályaalkalmassági követelményeknek kell megfelelni, alkalmazni kell a 41. §-ban foglaltakat.

A törvény értelmében alapvetően megváltozik a felsőoktatási intézmények és középiskolák kapcsolata. Megszűnik a felsőoktatási intézményekben folyó felvételi eljárás. A felsőoktatási intézmény olyan esetekben kérheti a jelentkezőtől a középiskolai tanulmányok során teljesítetteken túl további feltételek meglétének igazolását, ha azokról a középiskolai tanulmányok és érettségi vizsga során nem lehetett meggyőződni (például a művészeti képzésben a tehetség mérése).

Az alapképzésre jelentkezők kérelmét az egyes képzési területre meghatározott egységes felvételi követelmények alapján képzési áganként szakonként kell rangsorba állítani. A Kormány által az 53. §-ban meghatározottak szerint megállapított első évre felvehető államilag támogatott hallgatói létszámkeret intézmények közötti megoszlását a hallgatók jelentkezése fogja meghatározni.

A Kormány felhatalmazást kap, hogy a bejutás további feltételeit szabályozza, meghatározza, hogy pl. a sporteredményeket, középiskolai tanulmányi versenyeken elért eredményeket milyen módon, milyen feltételekkel lehet figyelembe venni.

A 43. §-hoz

A többciklusú képzés második képzési ciklusa a mesterképzés, amelynek feltétele, hogy az alapképzés felkészítsen a mesterképzésre történő továbblépésére.

Szakirányú továbbképzésbe alapképzésben vagy mesterképzésben szerzett oklevéllel lehet belépni. Doktori képzésre az vehető fel, aki mesterfokozattal rendelkezik.

A felsőoktatásban megszerzett végzettségi szintre épülő mesterképzésre, szakirányú továbbképzésre, doktori képzésre történő felvétel feltételeit a felsőoktatási intézmény határozhatja meg. Az intézményválasztás szabadságát biztosítja, hogy a felvétel feltételeinek meghatározásánál a korábbi tanulmányok elismerését nem lehet attól függővé tenni, hogy a jelentkező melyik intézményben szerezte meg alap- vagy mesterfokozatát. A Kormány minden évben meghatározza az új belépők (felsőfokú szakképzésben, alapképzésben, illetve osztatlan képzésben első évre felvehetők) létszámarányát. Az új belépők létszámkeretének harmincöt százaléka léphet tovább mesterképzésre a 53. §-ban foglaltak szerint.

A 44. §-hoz

A törvény arra tekintettel, hogy a felvétel előfeltételeként nem kizárt vizsga megkövetelése, előírja, hogy a sajátos nevelési igényű, fogyatékkal élő jelentkező esetén a felsőoktatási intézmény biztosítja mindazon kedvezményeket, amelyekről a közoktatásról szóló törvény rendelkezik. A közoktatásról szóló 1993. évi LXXIX. törvény 30. §-ának (9) bekezdése alapján a sajátos nevelési igényű tanuló részére az állami vizsgákon biztosítani kell az egyes tantárgyakból, tantárgyrészekből, az illetékes szakértői és rehabilitációs bizottság szakvéleménye alapján a tanulmányok során az értékelés és minősítés alóli mentesítést, illetve a tanuló az érintett tantárgyak helyett másik tantárgyat választhat az érettségi vizsgán. További követelmény, hogy az érettségi vizsgán biztosítani kell részükre a hosszabb felkészülési időt, írásbeli beszámolón lehetővé kell tenni az iskolai tanulmányok során alkalmazott segédeszközt, például a számítógép használatát, szükség esetén pedig az írásbeli beszámoló helyett a szóbeli beszámolót, szóbeli beszámoló helyett pedig az írásbeli beszámolót kell biztosítani az érintett részére.

A nemzeti vagy etnikai kisebbséghez tartozó jelentkező használhatja anyanyelvét, amennyiben középiskolai tanulmányait is anyanyelvén végezte.

A 45. §-hoz

A törvény biztosítja a felsőoktatási intézménybe történő bejutás lehetőségét mindazoknak, akik az előírt feltételekkel rendelkeznek. A bejutás mellett az intézményválasztás szabadsága is garantált. Ahhoz azonban, hogy a joggal élni lehessen, megfelelő információkra van szükség. Ezért rendeli el a törvény - a kialakult gyakorlatnak megfelelően - a Felsőoktatási felvételi tájékoztató elkészítését és közzétételét.

A 46. §-hoz

A törvény meghatározza a hallgatók egyéni jogait és kötelességeit, valamint a 77. §-ban, 79. §-ban a hallgatók közösségeinek, a hallgatói önkormányzatok, a hallgatók országos képviseletének jogait.

A törvény meghatározza azokat a hallgatói jogokat, amelyek mindenkit megilletnek, aki igénybe veszi a felsőoktatás szolgáltatásait. Hallgatói jogállás keretében folytathatja tanulmányait az, aki alapképzésben, mesterképzésben, doktori képzésben, felsőfokú szakképzésben vagy szakirányú továbbképzésben vesz részt. A felsőoktatási intézmény által szervezett közoktatás vagy felnőttképzés nem eredményezi a hallgatói jogviszony létrejöttét. A törvény egyértelművé teszi, hogy az Alkotmányban biztosított jogok nem vonhatók meg, nem korlátozhatók a hallgatói jogviszony keretei között sem. Az Alkotmánybíróság több határozatában foglalkozott az emberi méltóság kérdésével. A 8/1990. (IV. 23.) AB határozat vizsgálta először e kérdéskört. Az Alkotmánybíróság megítélése szerint „az emberi méltósághoz való jog az ún. „általános személyiségi jog” egyik megfogalmazása. Az általános személyiségi jogot az alkotmánybírósági gyakorlat, annak különféle aspektusaival nevezte meg, nevezetesen a személyiség szabad kibontakoztatásához való jogként, az önrendelkezés szabadságához való jogként, általános cselekvési szabadságként, avagy a magánszférához való jogként definiálta…. Az Alkotmánybíróság arra is rámutatott, hogy az általános személyiségi jog „anyajog”, azaz olyan szubszidiárius alapjog, amelyet az Alkotmánybíróság és a bíróságok is felülírhatnak az egyén autonómiájának a védelmére, ha az adott tényállásra a konkrét nevesített alapjogok egyike sem alkalmazható.”. Az Alkotmánybíróság iránymutatása adja meg a jelentőségét annak, hogy a törvény meghatározza a hallgatói jogok körében az emberi méltóság érvényesülésének a követelményét.

A hallgatói oldalról vizsgálva igen lényeges előrelépést jelent, hogy a törvény meghatározza a hallgatói jogviszonyhoz kapcsolódó jogosítványokat. A hallgatók jogaira és kötelességeire vonatkozó előírások részben a tanulmányokkal összefüggő jogok és kötelezettségek, részben egyéb, a hallgatói jogviszonnyal összefüggő jogok és kötelezettségek. A felsorolás nem tekinthető lezártnak, a legfontosabb elemeket azonban meghatározza a törvény: például létesítmények, eszközök igénybevételének joga, a tantárgyak megválasztásának joga, a tanulmányok eredményes elvégzéséhez nyújtott különböző szolgáltatások, köztük a tanulmányi és életpálya-tanácsadás, tehetséggondozás, egészségügyi tanácsadás, sport- és szabadidős programok igénybevételének joga, a vendéghallgatói, további (párhuzamos) hallgatói jogviszony létesítésének joga.

A hallgatói jogok között megjelenik a fogyatékossággal élők megkülönböztetett ellátásban való részesülésének joga. A felsőoktatásban is általánossá kell válnia, hogy a fogyatékosság miatt hátrányosabb helyzetben lévő hallgató részére meg kell adni azt a segítséget, amely kiegyenlíti a helyzetéből adódó hátrányokat.

Új vonása a felsőoktatásnak, hogy szélesre nyitja a lehetőséget a nemzetközi gyakorlat megismerése előtt, s hallgatói jogként határozza meg az Európai Gazdasági Térség országaiban való képzésbe történő bekapcsolódást.

2001 óta van lehetőség a hallgatói hitel igénybevételére, amelynek célja, hogy minden fiatal számára esélyt teremtsen a felsőoktatásban való részvételre. A törvény értelmében a jövőben eltérő feltételek mellett eltérő összegű hitelfelvételre nyílna lehetőség. A felsőoktatási intézmények szolgáltatása a költségtérítéses képzésre is kiterjed. Ehhez kapcsolódóan a hallgató költségtérítéses képzésben magasabb összegű hitelt vehetne igénybe.

Meghatározza a törvény azokat a legfontosabb hallgatói jogokat is, amelyek célja a vagyoni, jövedelmi viszonyokból eredő hátrányok csökkentése.

A törvény rendelkezik a gyakorlati képzéshez, továbbá a tanulmányok melletti munkavégzéshez kapcsolódóan a foglalkoztatásra vonatkozó legfontosabb jogokról.

A hallgatói jogok új köre az érdekérvényesítés és a jogorvoslat joga is. Nem teljesen új jogintézményről van szó, de törvényi szinten egységes keretekbe történő foglalása a törvényben történik meg első ízben.

A 47. §-hoz

A felsőfokú szakképzésben részt vevő hallgatók helyzete a gyakorlati képzésben hasonló, mint a munkaviszonyban álló munkavállalóké. A foglalkoztatásra vonatkozó rendelkezések azonban a hallgatókra nem terjednek ki, ezért a törvény felsorolja azokat a rendelkezéseket, amelyeket - a munkavégzésre vonatkozó előírásokkal - a gyakorlati képzésben részt vevő hallgatók foglalkoztatása során is alkalmazni kell. A szakképzésről szóló törvény rendelkezései alapján a gyakorlati képzésbe való bekapcsolódás egyik lehetséges formája, hogy a hallgató szerződést köt a gyakorlati képzés szervezőjével. Ez a megoldás a munkaviszony létesítéséhez hasonlít, mivel létrejötte a felek akaratán múlik. A Munka Törvénykönyve tiltja a hátrányos megkülönböztetés minden formáját. Ezt a tilalmat indokolt kiegészíteni a hallgatói szerződés megkötésével kapcsolatos ügyekre is.

A 48. §-hoz

A hallgatói jogviszonynál és a kollégiumi tagsági viszonynál a munkaviszonyhoz hasonló együttműködési kötelezettség alakul ki a hallgató és a felsőoktatási intézmény, illetve kollégium között. Indokolt ezért, hogy a hallgatói jogviszonyból, illetve a kollégiumi tagsági viszonyból eredő kötelezettségek teljesítéséből származó dolgok feletti vagyoni jogot - külön erre vonatkozó megállapodás hiányában - a felsőoktatási intézmény és a kollégium szerezze meg, mint a hallgató jogutódja. A vagyoni jogokra történő utalás a birtoklás és a használat jogát jelenti, anélkül azonban, hogy a dologhoz kapcsolódó személyhez fűződő jogokat a felsőoktatási intézmény, illetve a kollégium megszerezné. A vagyoni jogok megszerzése nem jelenti a dolgok korlátlan hasznosítási jogát. Abban az esetben ugyanis, ha a felsőoktatási intézmény, illetve kollégium a vagyoni jogot átruházza, köteles ellenszolgáltatást fizetni a hallgató részére. A szabályozás erre a régi problémára ad megoldást, hogy mi a helyzet abban az esetben, ha a felsőoktatási intézmény a gyakorlati képzés során előállított dolgokat értékesíti. E szabályozással egyértelművé válik, hogy ebben az esetben a hallgató részére - költségekkel csökkentett - megfelelő díjazást kell fizetni.

A felsőoktatási intézményben végzett tanulmányokkal összefüggő kötelezettségek eredményeképpen komoly értéket képviselő művek, dolgozatok készülnek. A törvény a szerzői jogról szóló 1999. évi LXXVI. törvény 30. §-ában, valamint a találmányok szabadalmi oltalmáról szóló 1995. évi XXXIII. törvény 9. §-ának (1) bekezdésében, valamint a 13. §-ának (1) bekezdésében leírtakhoz hasonló megoldást fogalmaz meg. A szerzői jogról szóló törvény rendelkezései szerint eltérő megállapodás hiányában a mű átadásával a vagyoni jogokat a szerző jogutódjaként a munkáltató szerzi meg, ha a mű elkészítése a szerző munkaviszonyából folyó kötelessége. A szerzőt megfelelő díjazás illeti meg, ha a munkáltató a felhasználásra másnak engedélyt ad vagy a művel kapcsolatos vagyoni jogokat másra ruházza át. Hasonló szabályozás található a szolgálati találmányra is. A szolgálati találmányra a szabadalom a munkáltatót illeti meg mint a feltaláló jogutódját. A szolgálati találmány értékesítése esetén a feltalálót találmányi díj illeti meg.

Az alap- és mesterképzésben részt vevő hallgató gyakorlati képzésen történő részvétele esetén a törvény a hallgatót megillető pénzbeli juttatás mértékét határozza meg, a legkisebb kötelező munkabér százalékos arányához igazítva.

A doktori, illetve mesterképzésben részt vevő hallgató, amennyiben a felsőoktatási intézménynek oktatással, kutatással összefüggő tevékenységében vesz részt, munkát végez, díjazás illeti meg. A doktoranduszszerződés alapján a hallgatót megillető havi munkadíj összege nem lehet kevesebb, mint a legkisebb kötelező munkabér összege.

A 49. §-hoz

A hallgatói jogok és kötelességek alapvetően tanulmányokkal összefüggő jogok és kötelezettségek és egyéb, a hallgatói jogviszonnyal összefüggő jogok és kötelezettségek.

A felsőoktatásban a tanulmányokkal kapcsolatos kötelezettségeket a tanulmányi és vizsgaszabályzat, az egyéb hallgatói jogokat az intézmény szervezeti és működési szabályzata határozza meg. A szolgáltatásokhoz kapcsolódó elvárás a hallgatókkal szemben a felsőoktatási intézmény infrastruktúrájának célszerű használata és ezzel együtt a helyiségek eszközállagának óvása és védelme, ezért fontos a hallgató biztonságát védő intézményi szabályozás, továbbá ezen szabályok megismerése.

Az általános személyiségi jog fogalmi körébe tartozik az emberi méltósághoz való jog, amely az intézményi közösségben a mindennapokban és a hagyományok őrzésében is kötelezettséget jelent a hallgatók számára is.

Az 50. §-hoz

A törvény a 32. §-ban meghatározza a felsőoktatási intézményekben folytatott képzések képzési idejét. Az egyes képzésekben az oklevél, illetve bizonyítvány megszerzéséhez összegyűjtendő kreditek számát az egyes szakok, szakképzési programok létesítési dokumentumai (képzési és kimeneti követelményeket meghatározó miniszteri rendelet, a többciklusú képzés szakszerkezetéről szóló kormányrendelet, a miniszteri rendeletben meghatározott szakmai és vizsgakövetelmények) határozzák meg.

A kreditrendszerű oktatásban a hallgató egyéni tanulmányi rendet alakíthat ki, így tanulmányait a meghatározott képzési időnél rövidebb és hosszabb idő alatt is befejezheti.

A felsőoktatásban tanulmányokat kezdők tizenkét féléven át folytathatnak tanulmányokat államilag támogatott képzésben. Az államilag támogatott idő azonban nem lehet hosszabb adott tanulmányok esetében, mint a képzési idő (55. §).

A felsőoktatásba belépők keretszámáról és képzési területenkénti arányáról a Kormány dönt. A hallgatók jelentkezésük rangsorolása alapján nyernek felvételt a választott intézménybe. A hallgatói jogviszony beiratkozással jön létre. A hallgatónak az egyéni tanulmányi rend kialakítása során lehetősége van arra, hogy a tanulmányi és vizsgaszabályzatban meghatározottak szerint többször is szüneteltesse hallgatói jogviszonyát, a tervezetben meghatározott keretek között. Aki tanulmányait váratlan ok miatt, például betegség, szülés miatt nem tudja folytatni, annak hallgatói jogviszonya nem szűnik meg, hanem szünetel. A törvény szerint az egybefüggő szüneteltetés időtartama azonban legfeljebb két félév lehet, ha eltérően nem rendelkezik a tanulmányi és vizsgaszabályzat. Az első szüneteltetésre csak az első félév után kerülhet sor, figyelembe véve, hogy az új belépők létszáma korlátozott.

A fegyelmi büntetés követelményeit a 70. § határozza meg. Szünetel a hallgatói jogviszony, ha a hallgatót - büntetésként - eltiltják tanulmányainak folytatásától.

Az 51. §-hoz

A törvény meghatározza a hallgatói jogok és kötelezettségek legfontosabb körét. Ezeknek a rendelkezéseknek a megjelenése egyértelművé teszi, hogy melyek azok a kérdések, amelyeknek a meg nem tartásáért a hallgatót felelősségre lehet vonni. A hallgatói jogviszony során érvényesülnie kell a jogok és kötelezettségek egységének. A hallgatói jogok és kötelezettségek gyakorlásának módját a felsőoktatási intézmény szervezeti és működési szabályzata határozza meg. A szervezeti és működési szabályzat nem korlátozhatja a törvényben meghatározott hallgatói jogokat. A törvény a hallgatói jogok között számos juttatáshoz, ellátáshoz való jogosultságot is meghatároz. Ezek igénybevételének feltételeit a Kormány szabályozási hatáskörébe utalja a törvény.

Az 52. §-hoz

A törvény 13. §-ában foglaltak szerint a hallgatók lakhatási feltételei két módon biztosíthatók: a felsőoktatási intézmény által fenntartott és szervezetéhez tartozó kollégiumban, másrészt az intézményhez nem tartozó diákotthonban. A felsőoktatási intézmény szervezetéhez tartozó kollégiumban - a korábbi szabályozástól eltérően - bármely képzési ciklusban, felsőfokú szakképzésben, szakirányú továbbképzésben tanulmányokat folytató hallgató elhelyezést kaphat, függetlenül annak munkarendjétől. A jogviszony, amely a kollégiumhoz köti a hallgatót, a kollégiumi tagsági jogviszony, s a törvény értelmében a kollégiumi felvételnél előnyben kell részesíteni a hátrányos helyzetű hallgatót. A kollégisták az alapszolgáltatásokért a Kormány által meghatározott keretek között a komfortfokozathoz igazodó térítési díjat fizetnek, további szolgáltatásokért csak az intézmény szervezeti és működési szabályzatában meghatározott esetben kérhető térítési díj (125. §).

A diákotthonban történő elhelyezés feltételeit a felsőoktatási intézmény és a diákotthon fenntartója között létrejött megállapodás tartalmazza.

Az 53. §-hoz

A törvény szerint bármely képzési ciklusban, felsőfokú szakképzésben, szakirányú továbbképzésben folyó képzés - akár további (párhuzamos) képzés is - lehet államilag támogatott, függetlenül annak munkarendjétől.

Az államilag finanszírozott helyek számát és ezzel együtt a képzési támogatás forrásigényét a Kormány minden évben az új belépők létszámkeretének meghatározásán keresztül képes befolyásolni, ahol az új belépők létszámkeretének felső határa a 2005. évben megállapított államilag finanszírozott hallgatói létszámkeretnek és a 2005-ben nappali rendszerű iskolai oktatásban részt vevő, a középiskolák utolsó évfolyamaira járó tanulók arányának (80%) figyelembevételével meghatározott létszám lehet.

A mesterképzésre, doktori képzésre és szakirányú továbbképzésre felvehetők létszáma az új belépők létszámkeretének arányában kerül megállapításra.

Szintén a Kormány határozza meg a hallgatói létszámkeret eloszlását az egyes képzési területek és a képzés munkarendje szerint, amelynek során mérlegelni kell - csakúgy, mint az új belépők létszámkeretének meghatározása során - a hosszú távú munkaerő-piaci igényeket, figyelembe véve a munkaerő-piaci előrejelzéseket, a pályakövetési rendszer tapasztalatait, a diplomás munkanélküliség helyzetét.

Az 54. §-hoz

A törvény értelmében az, hogy az alapképzésben és felsőfokú szakképzésben valamely intézmény hány államilag finanszírozott hallgatói hellyel rendelkezik, alapvetően attól függ, hogy a felsőoktatásba felvételizők az adott intézményt a jelentkezési lapjukon hányadikként jelölték meg az intézményi rangsorban, illetve attól, hogy milyen eredményt értek el a felvételin.

A mesterképzésben, a szakirányú továbbképzésben és a doktori képzésben az oktatási miniszter határozza meg, hogy hány államilag támogatott hallgatói hellyel rendelkezik a felsőoktatási intézmény.

Az 55. §-hoz

A törvény 55. §-a az államilag finanszírozott félévek számát szabja meg. Főszabály szerint minden államilag finanszírozott képzésben részt vevő hallgató 12 félévvel gazdálkodhat, amelynek során több szakképzettséget, oklevelet is megszerezhet, ha már oklevelet, illetve bizonyítványt szerzett, de ugyanabban a képzési ciklusban, illetve a felsőfokú szakképzésben csak egyszer lehet államilag támogatott. Az államilag támogatott félévek nyilvántartása a központi nyilvántartás részét képezi.

A kiemelkedő képességű hallgatókat támogatja az a szabály, amelynek értelmében a támogatási idő, illetve a költségtérítéses képzéshez rendelkezésre álló idő számításakor egy félévként kell nyilvántartani, ha a hallgató további (párhuzamos) képzésben vesz részt és így egyidejűleg több szakképzettség, szakképesítés megszerzésére készül fel. Itt is érvényesül azonban az 55. § (2) bekezdésének azon szabálya, hogy aki államilag támogatott képzésben valamely képzési ciklusban záróvizsgát tett, ugyanabban a képzési ciklusban nem vehet részt államilag támogatott képzésben. Azzal, hogy a támogatási idő legfeljebb két félévvel lehet hosszabb, mint az adott tanulmányok képzési ideje, a hallgatónak olyan tanulmányi rendet kell kialakítania, amely mielőbb tanulmányainak befejezéséhez, a szakképzettség megszerzéséhez vezet.

A költségtérítéses képzésben a tanulmányi félévek száma nem korlátozott, hallgatói jogviszonyhoz kapcsolódó és egyéb jogszabályon alapuló juttatást, kedvezményt, szolgáltatást, pl. diákigazolványt azonban nem vehet igénybe, ha a felsőoktatási intézményben megkezdett féléveinek a száma meghaladja a húsz félévet.

Az 57. §-hoz

A felsőoktatásban folyó tanulmányok értékelésével kapcsolatban azon alapvető szabályokat határozza meg a törvény, amelyek alapján intézményi szinten rendelkeznek a tanulmányi és vizsgaszabályokról.

A magyar felsőoktatásban a tanév jellemzően őszi és tavaszi félévből áll. Mindegyik félév szorgalmi időszakra és vizsgaidőszakra oszlik, de a szabályozás figyelembe veszi az ettől eltérő (pl. triszemeszteres/évharmados) képzési időszak gyakorlatát is.

A kreditrendszerű oktatásban a tantárgyak lezárása általában félévközi jeggyel vagy vizsgajeggyel történik. Általános az ötfokozatú skála használata. A kreditrendszerű oktatás új értékelési módokat is engedélyezett. Az alternatív értékelési módok felsorolása biztosítja a külföldre irányuló és a külföldi hallgatók Magyarországra irányuló mobilitásához igazodóan a Magyarországon szerzett érdemjegyek szükség szerinti konvertálását.

A tanulmányokkal kapcsolatos követelményekről a felsőoktatási intézmény tájékoztatót köteles közreadni, illetve azok folyamatos teljesítését a leckekönyv igazolja.

Az 58. §-hoz

A felsőoktatásban 2003-tól minden intézményben kreditrendszerű oktatás folyik, amely az Európai Kreditátviteli Rendszerre (European Credit Transfer System) épül. Egy kredit 30 hallgatói tanulmányi munkaóra elvégzésével egyenértékű.

A tanterv egy félévre jutó, egy szemeszternyi munkamennyisége 30 kreditnek felel meg. A kreditrendszerű oktatás részletes szabályait kormányrendelet határozza meg.

A kreditrendszerű oktatás lényegéhez tartozik, hogy a tanulmányi és vizsgaszabályzat keretei között a hallgató maga alakíthatja tanulmányi rendjét.

A hallgató egyéni tanulmányai rendjét kötelező, kötelezően választható és szabadon választható ismeretkörökből állíthatja össze, ez alapján a képzési időnél rövidebb és hosszabb idő alatt is teljesítheti tanulmányi követelményeit. A tanulmányokban való előrehaladást a kreditakkumuláció, az összegyűjtött kreditek száma fejezi ki.

A megszerzett ismeretek összevetésével a korábban végzett tanulmányok beszámíthatók, kreditértékként elismerhetők. A kreditrendszerű oktatás teszi lehetővé az egymásra épülő képzési ciklusokban elsajátított ismeretek beszámítását.

Fontos, hallgatói jogbiztonságot eredményező rendelkezés, hogy új tanulmányi követelmények bevezetésére csak felmenő rendszerben kerülhet sor. Az átmeneti rendelkezések biztosítják a felsőoktatásról 1993. évi szóló LXXX. törvény alapján szerzett végzettségek, szakképzettségek új rendszerű képzésben való elismerését, beszámítását.

Az 59. §-hoz

A különböző képzésekhez egyes tantárgyak követelményeinek kidolgozása, az értékelési formák kiválasztása a felsőoktatási intézmények hatásköre. A kreditrendszerű oktatásban az intézményekben a tantárgyak lezárása általában félévközi jeggyel vagy vizsgajeggyel történik. A vizsgajegy megállapítása a vizsgaidőszakban tett szóbeli vagy írásbeli vizsga alapján lehetséges.

A törvény azokat a rendelkezéseket fogalmazza meg, amelyeknek egységesen érvényesülnie kell minden felsőoktatási intézmény valamennyi hallgatója tekintetében, illetve amelyeket az intézményi hatáskörbe tartozó tanulmányi és vizsgaszabályzatban is szabályozni kell. A hallgató tanulmányokkal összefüggő joga, hogy a rendelkezések szerint kapjon tájékoztatást az ismeretek ellenőrzésének formáiról, továbbá, hogy megismételhesse sikertelen vizsgáját.

A 60. §-hoz

A törvény meghatározza a tanulmányokat lezáró vizsgákat. Felsőfokú szakképzésben a szakképzésre vonatkozó rendelkezések szerint a bizonyítvány megszerzéséhez szakmai vizsgát kell tenni. Alap- és mesterképzésben, szakirányú továbbképzésben eredményes záróvizsgát követően vehető át az oklevél. A rendelkezések meghatározzák a záróvizsga feltételeként a végbizonyítvány tartalmát, a záróvizsga részeit, a záróvizsga-bizottság összetételére vonatkozó elvárásokat azzal, hogy minden további szabályozás a felsőoktatási intézmény jogköre.

A jelenlegi szabályok szerint az abszolutórium megszerzését követően bármennyi idő is telt el a felsőoktatási intézmény nem írhat elő feltételt a záróvizsgára jelentkező számára, a záróvizsgára az érvényes képzési követelmények alapján kerül sor. 2006. március 1-jétől ez a szabály úgy módosul, hogy a záróvizsga letételét a tanulmányi és vizsgaszabályzat feltételhez kötheti abban az esetben, ha a végbizonyítvány kiállítása óta hét év eltelt.

A 61. §-hoz

Az egyenlő bánásmód követelménye mellett a felsőoktatásban érvényesülnie kell az esélyegyenlőség biztosítása követelményének. Fontos alapelv, hogy a fogyatékossággal élő hallgatók részére a felsőoktatási intézmény segítséget nyújtson. E segítségnyújtásnak számos formája lehet, mivel a segítségnyújtásnak minden esetben igazodnia kell az érintett hallgató igényeihez, illetve az adott képzésben folytatott tanulmányokhoz.

A 62. §-hoz

A felsőoktatásban felsőfokú szakképzésben a tanulmányok befejezését igazoló dokumentum a bizonyítvány, alap-, mesterképzésben, szakirányú és doktori képzésben az oklevél. A közoktatásról szóló 1993. évi LXXIX. törvény alapján a középfokú oktatás fejlesztésének fontos célja egy idegennyelvből az idegennyelv-ismeret megszerzése. A hallgatói mobilitás, az Európai Közösségben a munkaerő szabad áramlásának elve szükségessé teszi mindenki számára az idegen nyelvek ismeretét és használatát. A törvény az oklevél megszerzésének feltételeként alapképzésben „C” típusú középfokú, mesterképzésben külön követelményekben meghatározott nyelvvizsga meglétét várja el. Az oklevélkiadás szabályainak rögzítésén túl a törvény az oklevelekről központi nyilvántartás vezetését írja elő.

Amennyiben a munkavállalás során a felsőoktatásban megszerzett ismeretek az egyén számára a végzettségi szintet és szakképzettséget igazoló oklevél nélkül is hasznosíthatók, a felsőoktatásban szerzett tanulmányok elvégzését a végbizonyítvány (60. §) igazolja. A nyelvvizsga követelményeinek teljesítése az oklevél kiadásának feltétele. Nyelvvizsga-bizonyítvány hiánya esetén - kérelemre - igazolás adható ki, amely a záróvizsga eredményes letételét igazolja. Végzettséget és szakképzettséget igazoló oklevél azonban csak a nyelvvizsga követelményeinek teljesítését követően adható ki. Ez utóbbiról ugyancsak központi nyilvántartást kell vezetni. A törvény a végzettségi szintet és szakképzettséget igazoló oklevél kiadását a felsőoktatási intézmény kizárólagos jogaként fogalmazza meg.

A 63. §-hoz

Magyarországon is az Európai Bizottság és az Egyetemi Tanács által ajánlott oklevélmellékletet lehet kiadni. Ezen dokumentum arról ad információt, hogy milyen ismereteket szerzett a hallgató az oklevél megszerzésére irányuló tanulmányai során. Új rendelkezés, hogy az oklevélmellékletet magyar és angol vagy latin nyelven ki kell adni.

Idegen nyelven folyó képzés esetén az adott nyelven is ki kell adni az oklevelet. Magyar nyelvű képzésben szerzett oklevél idegennyelvű kiadása a hallgató kérelmére és költségére lehetséges. A törvény az új képzési szerkezetet figyelembe véve határozza meg a szakképzettséget megjelölő és a végzettségi szintet igazoló oklevelek külföldön történő használatához az angol nyelvű jelölést.

A 64. §-hoz

A felsőfokú szakképzésben tett sikeres szakmai vizsga után a szakképzésre vonatkozó rendelkezések alapján adható ki az Országos Képzési Jegyzék szerinti szakképesítést igazoló bizonyítvány. A szakképesítés birtokában jelenhet meg a munkaerőpiacon a bizonyítvány tulajdonosa. A bizonyítványt kiegészítő lap biztosítja a meglévő szakképzettség külföldön történő elismerését. A bizonyítványokról - hasonlóan az oklevelekhez - központi nyilvántartást kell vezetni.

A 65. §-hoz

A törvény megőrzi a „kitüntetéses” doktori avatás hagyományát mindazok számára, akik a tanulmányaikat mindvégig kitűnően végezték. Az alma materhez való kapcsolat hagyománya él tovább a díszdiploma intézményi hatáskörben történő adományozásával.

A 66. §-hoz

A felsőoktatásban tanulmányokat folytatók számának emelkedése nyomán kiemelkedő szerepe van a tehetséggondozásnak. A doktori képzés és a tudományos diákköri tevékenység mellett - a magyar kollégiumi hagyományokat figyelembe véve - a szakkollégiumi tevékenységgel bővül a tehetséggondozási formák lehetősége.

A felsőoktatási intézmény képzési tevékenységének középpontjában a hallgató áll. A hátrányos helyzetű hallgatók sikeres felsőoktatási tanulmányait segítő mentorprogramban a tehetséggondozást is feladatként jelölik meg.

A 67. §-hoz

Az egyetem hagyományos feladatai közé tartozik a tudományos fokozat adományozása: a doktori képzés és a doktori fokozat odaítélése, amelyre a jogot a magyar felsőoktatási intézmények az 1993. évi LXXX. törvény hatálybalépésével nyerték vissza.

A törvényben meghatározott feltételek megléte esetén a doktori iskola létesítése, doktori tanács létrehozása, a doktori eljárás megszervezése a szenátus döntése alapján az egyetem hatásköre. A rendelkezés a doktori tanács működésével kapcsolatos alapelveket határozza meg.

A 68. §-hoz

A doktori képzés a többciklusú képzés harmadik hat féléves időtartamú ciklusa, amely a doktori fokozat elnyerésére készít fel. A doktori fokozat megszerzése tartalmilag a doktori képzésre alapozó, de attól jogilag és eljárásilag egyaránt független cselekménysorozat, ezért a törvény rendelkezik a doktorjelölti jogviszonyról és az ehhez kapcsolódó követelményekről.

A 69. §-hoz

A doktori képzés rendszere tanulmányi, kutatási, beruházási tevékenység, amelynek követelményeit az egyetem doktori szabályzata határozza meg. A doktori képzés teljesítéséhez kapcsolódó vizsgakövetelményektől elkülönülő vizsga a - törvényben meghatározott összetételű - vizsgabizottság előtt leteendő doktori szigorlat.

A doktori fokozat megszerzésének feltétele a doktori értekezés, a doktori munka készítése és megvédése.

A képzésben szerzett oklevelekhez, bizonyítványokhoz hasonlóan az odaítélt doktori fokozatokról is központi nyilvántartást kell vezetni.

A doktori képzéssel, doktori fokozat odaítélésével kapcsolatos szabályok megállapítására a felsőoktatási intézmények doktori szabályzatot készítenek, melyek elfogadása a szenátus jogköre.

A 70. §-hoz

A törvény a hallgatói fegyelmi eljárás szabályait garanciális jelleggel rögzíti, amelynek rendelkezéseit a kollégiumban is alkalmazni kell.

Fegyelmi eljárásnak csak vétkes és súlyos kötelezettségszegés esetén van helye. A fegyelmi eljárás eredményeképpen csak a külön meghatározott fegyelmi büntetések alkalmazhatók, azzal a megszorítással, hogy a hallgató kötelezettségszegésének szankciójaként szociális támogatást megvonni nem lehet, ugyanakkor a tanulmányi eredmény, vagy eredménytelenség nem lehet befolyással a fegyelmi eljárásra.

A fegyelmi büntetést határozattal kell megállapítani és írásba kell foglalni. Az eljárás megindítását az intézmény vezetője, a rektor, illetve a szervezeti és működési szabályzatban megjelölt személy rendelheti el. Az eljárás indításának időbeli korlátozását jelenti, hogy nem lehetséges az a vétségről való tudomásszerzést követő egy hónapon túl (szubjektív határidő), de akkor sem, ha a tudomásszerzéstől számított határidő még nem telt el, de a vétség elkövetése már több mint három hónapja történt. Az eljárás megindításáról az indok megjelölésével kell értesíteni a hallgatót.

A fegyelmi eljárás lefolytatására, a hallgató meghallgatására, a tárgyalás tartására vonatkozó szabályok a pártatlan, valamennyi körülmény megfelelő mérlegelésével meghozott, gyors döntés megszületését szolgálják. Az eljárást a felfüggesztés esete kivételével egy hónapon belül be kell fejezni.

A 71. §-hoz

A törvény elsőfokú fegyelmi jogkör gyakorlójaként a fegyelmi bizottságot jelöli meg azzal, hogy az eljárás indítására a rektor vagy a szervezeti és működési szabályzatban meghatározott személy jogosult.

A részletes eljárási szabályokat a szenátus által elkésztendő szervezeti és működési szabályzat tartalmazza. A fegyelmi bizottság tagjainak legalább egyharmadát a hallgatói képviselők teszik ki.

A fegyelmi és büntetőeljárás ugyanazon ügyben párhuzamosan nem folyhat. A büntetőeljárás lezárásáig a fegyelmi eljárást fel kell függeszteni.

A fegyelmi eljárást lezáró határozatot, a döntést egy hónapon belül meg kell hozni, végrehajtására azonban csak a 73. § szerinti jogorvoslati eljárást, illetőleg a bírósági eljárást követően van lehetőség.

A hallgató mentesíthető a fegyelmi büntetés még hátralévő idejének lejárta előtt a kiszabott büntetés végrehajtása alól. A mentesítésre a hallgató kérelmére a szervezeti és működési szabályzatban meghatározott rendben van lehetőség.

A 72. §-hoz

A hallgató által a tanulmányi kötelezettségek teljesítésével összefüggésben a felsőoktatási intézménynek, a gyakorlati képzés szervezőjének jogellenesen okozott kár megtérítésére az általános polgári jogi rendelkezéseket kell alkalmazni azzal, hogy a hallgatói anyagi felelősség korlátozott, gondatlan károkozás esetén a kártérítés a legkisebb munkabér ötven százalékát nem haladhatja meg.

Szigorúbb szabályok szerint, vétkességére tekintet nélkül felel a hallgató az elszámolási kötelezettséggel átvett dolgokban bekövetkezett károkért is, amennyiben a károsodást nem elháríthatatlan ok idézte elő és az átvett dolog a hallgató őrizetében volt.

A károkozás lehetséges további esetköreként szabályozza a törvény a kollégium, gyakorlati képzés szervezője által a hallgatónak okozott kár rendezésének a Polgári Törvénykönyv rendelkezéseit kiegészítő szabályait.

A 73. §-hoz

A Magyar Köztársaság nemzetközi kötelezettségeivel és az Alkotmány rendelkezéseivel összhangban általános jelleggel kerül meghatározásra a hallgató, a felvételi eljárás során a jelentkező által gyakorolható jogorvoslat joga. A § rendelkezései nem alkalmazhatók, ha a hallgató által a felsőoktatási intézménytől igénybe vett szolgáltatás nyújtására külön szerződés keretében kerül sor. (75. §)

A hallgató (a felvételi kérelmek tekintetében a jelentkező) a közléstől, tudomásra jutástól számított tizenöt napos határidőn belül kérhet jogorvoslatot. A jogorvoslati eljárásra a közigazgatási hatósági eljárás és szolgáltatás általános szabályairól szóló törvény - a jelen törvény 73. §-a (10) bekezdésében felhívott - rendelkezéseit kell alkalmazni.

A jogorvoslati jogosultság a tanulmányok értékelése tekintetében is biztosított, azzal a megkötéssel, hogy csak külön nevesített körben és feltételekre alapítottan gyakorolható az.

A jogorvoslati kérelmet a felsőoktatási intézmény vezetője vagy az általa létrehozott bizottság - a szervezeti és működési szabályzatban meghatározottak szerinti rendben és összetételben - bírálja el. A bizottság tagjainak legalább egyharmadát a hallgatói delegáltak adják.

Az eljárás eredményeként a döntés megváltoztatására, megsemmisítésére és a döntéshozó új eljárásra való utasítására is lehetőség van. A döntést határozatba kell foglalni és indokolással kell ellátni. Ellene bírói jogorvoslatnak a közléstől számított harminc napon belül van helye. A bírói felülvizsgálat alapja a jogszabálysértés mellett a hallgatói jogviszonyra vonatkozó rendelkezések sérelme is lehet.

A jogorvoslat eredményeként hozott másodfokú döntés - bírósági felülvizsgálat hiányában - a közléssel jogerős, végrehajtható.

A 74. §-hoz

A törvény a 9. §-ban meghatározott, az egyenlő bánásmód érvényesítésére vonatkozó követelménnyel összhangban szabályozza az e rendelkezést sértő, fenntartói irányítási (115. §), illetőleg intézményi hatáskörben, vagy a gyakorlati képzés során hozott döntés semmisségét. A semmiségre alapított érvénytelenség megállapításának kezdeményezésére bárki időbeli megkötés nélkül jogosult.

A semmisség megállapítására a 73. § rendelkezéseit kell alkalmazni, a fenntartó, a gyakorlati képzés szervezője esetén a semmisség megállapítását a bíróságtól kell kérni.

A bíróság elrendelheti a normatív költségvetési támogatás folyósításának felfüggesztését, ha az egyenlő bánásmód követelménye megsértésének következményeit megállapító határozatában foglaltakat az intézmény, illetve fenntartója nem teljesíti.

A 75. §-hoz

Ha a hallgató és az intézménye szolgáltatás nyújtására szerződést kötöttek, vitás ügyeikben nem alkalmazhatóak a 73-74. § szerinti jogorvoslat szabályai, ez esetben a szerződésszegés orvoslására bírói út vehető igénybe.

A jogorvoslat jogát kimerítő hallgató jogosult az oktatási jogok miniszteri biztosához fordulni.

A 76. §-hoz

A törvény felsorolja a hallgatói jogviszony megszűnésének eseteit. A szabályozás kitér a hallgatói jogviszony változásának legfontosabb eseteire (pl. hallgatói tanulmányok módosulása, államilag támogatott időkeret kimerítése, költségtérítéses képzésben az egyénileg vállaltak teljesítésének elmaradása), továbbá figyelembe veszi a felsőfokú szakképzést is, illetve annak kapcsolódását a gazdasághoz, a hallgatói szerződés megkötéséhez. Az egyértelmű szabályozás növeli a hallgatói jogbiztonságát, és fontos elemeket tartalmaz az intézményi döntés meghozatalához.

A törvény kitér a kollégiumi tagsági jogviszony megszűnésének eseteire is.

A többciklusú képzés bevezetésével összefüggésben mondja ki a törvény azt, hogy ugyanazon intézményben - akár megengedve a képzési terület változtatását is - felsőfokú szakképzést követően alapképzésben, valamint alapképzést követően mesterképzésben félév kihagyása nélkül folytatott tanulmányok esetén folyamatos a hallgatói jogviszony.

A 77. §-hoz

A törvény biztosítja a hallgatói közösségek működését a felsőoktatási intézményekben. A hallgatók a hallgatói önkormányzat tisztségviselőinek megválasztásával döntenek az érdekképviseletüket ellátó hallgatói önkormányzat létrehozásáról.

Az önkormányzat érdekképviseleti tevékenysége a hallgatókat érintő kérdésekben teljes körű és nem korlátozható.

A hallgatói önkormányzat működésének szabályait, jogainak, gyakorlásának rendjét az alapszabályában határozza meg, amelynek jóváhagyását a szenátus csak akkor tagadhatja meg, ha az jogszabályt sért vagy ellentétes a felsőoktatási intézmény szervezeti és működési szabályzatával. A felsőoktatási intézmény - a jogszerű felhasználás ellenőrzési kötelezettsége mellett - köteles biztosítani a hallgatói önkormányzat működéséhez szükséges feltételeket, amelyben a 133. §-ban foglaltak alapján a költségvetés támogatást biztosít.

Új vonása a törvénynek, hogy a hallgatói önkormányzat részére is jogorvoslati lehetőséget biztosít, amelynek alapján megnyílik a lehetőség arra is, hogy a hallgatói önkormányzat a bíróság előtt vitassa a felsőoktatási intézmény, illetőleg a fenntartó által hozott döntés jogszerűségét.

A 78. §-hoz

A törvény a hallgatói egyéni jogok szabályozása (46. §) mellett kollektív jogosítványként biztosítja a hallgatói önkormányzat részére az általános véleményezési és javaslattételi jogosultságot, meghatározza azokat az ügyeket, amelyek nem dönthetők el a hallgatói önkormányzatok nélkül.

Meghatározott szervezetek kialakításánál, a döntéshozatalnál a hallgatói önkormányzat részvételének biztosítása nem mellőzhető. Így például a gazdasági tanács egy tagjára a hallgatói önkormányzat tehet javaslatot (23. §), míg a szenátus munkájában a kialakult hagyományt követve vesznek részt a hallgatói önkormányzat képviselői (27. §).

Új vonása a törvénynek, hogy önkormányzati jogként jelenik meg a hallgatói szolgáltatások szervezésében való részvétel.

Az egyetértési jog azt jelenti, hogy az adott esetben valamennyi kérdésben közös álláspontra kell jutni a döntéshozónak és az egyetértési jog gyakorlójának. Ennek a közös álláspontnak meg kell jelenni írásos vagy hitelt érdemlően dokumentált formában is, mivel a döntéshozóval kapcsolatban - adott esetben - vizsgálni kell a döntéshozatal alapját, jogszerűségét.

A 79. §-hoz

A törvény az intézményi hallgatók egyéni és a hallgatói önkormányzatok kollektív joggyakorlásának keretei mellett megteremti annak lehetőségét, hogy a hallgatói érdekek megjelenjenek a felsőoktatás egészét érintő döntéshozatali eljárásban.

A törvény a Hallgatói Önkormányzatok Országos Konferenciáját, valamint a Doktoranduszok Országos Szövetségét tekinti a hallgatók országos érdekképviseleti fórumainak.

Alapvetően a hallgatók szakmai tanulmányi érdekeit szolgáló, de az oktatókat és hallgatókat egyaránt összefogó szakmai szervezetként - az eredmények és a tradíciók alapján - a hallgatók közösségeit szabályozó fejezetben kap helyet az Országos Tudományos Diákköri Tanács.

A törvény ezen országos fórumok működésének anyagi támogatását a 128. §-ban szabályozza.

A 80. §-hoz

A felsőoktatási intézményekben történő foglalkoztatást a munkáltató jellege határozza meg. A törvény 4. §-a alapján a felsőoktatási intézmények körétől függően a költségvetési szervként működő, az állam, a helyi önkormányzat vagy országos kisebbségi önkormányzat által fenntartott intézményekben a közalkalmazottak jogállásáról szóló 1992. évi XXXIII. törvényt, a nem költségvetési szervként működő (egyházi jogi személy, gazdálkodó szervezet, alapítvány vagy közalapítvány által fenntartott) intézményekben a Munka Törvénykönyvéről szóló 1992. évi XXII. törvényt kell alkalmazni a foglalkoztatásra.

A törvény meghatározza a foglalkoztatás közös rendelkezéseit, amelyek minden felsőoktatási intézmény tekintetében érvényesülnek, függetlenül attól, hogy egyébként milyen foglalkoztatási rendelkezések irányadóak az adott intézményben.

A felsőoktatási intézményekben továbbra is oktatói (tanársegéd, adjunktus, egyetemi vagy főiskolai docens, egyetemi vagy főiskolai tanár), továbbá tanári (például nyelvtanár, testnevelőtanár, művésztanár, mérnöktanár), kutatói és a felsőoktatási intézmény munkáját segítő egyéb munkakörök szervezhetők. A felsőoktatási intézményben működő közoktatási, közgyűjteményi, közművelődési, egészségügyi, szociális és egyéb intézményekre, szervezeti egységekre az adott ágazatra, tevékenységre meghatározott rendelkezések az irányadóak.

A felsőoktatási intézmény határozza meg a 21. §-ban foglaltak szerint az intézmény működésére és szervezetére vonatkozó rendelkezéseket. Ennek keretében az ellátott feladatoknak megfelelően további munkaköröket létesíthet. Ilyen feladat például a felsőoktatási intézmény működésének alapelvei (22. §), továbbá a hallgatói jogosultságok (46. §) között szereplő tanulmányi és életpálya-tanácsadás szervezeti kereteinek megteremtése. Az egyes munkakörök betöltésével kapcsolatos követelményeket, eljárásokat az intézmény szervezeti és működési autonómiája keretében - figyelembe véve a törvényben az adott munkakör tekintetében meghatározott minimális követelményeket, továbbá a Kormány ezirányú rendelkezését - a foglalkoztatási követelményrendszer szabályozza.

A felsőoktatási intézmények sajátos szervezeti felépítéséből következően lehetőség van arra, hogy az egyes, az intézmény által fenntartott szervezeti egységekben foglalkoztatottak - munkaszerződésben vagy közalkalmazotti kinevezésben meghatározottak szerint - teljes vagy részidejű foglalkoztatás keretében felsőoktatási intézményi feladatokat is ellássanak.

A 81. §-hoz

A felsőoktatási intézményekben történő foglalkoztatást a munkáltató jellege határozza meg. A felsőoktatási intézményekben státuszuktól függően közalkalmazotti jogviszony vagy munkaviszony létesíthető a közalkalmazottak jogállásáról szóló 1992. évi XXXIII. törvény és a Munka Törvénykönyvéről szóló 1992. évi XXII. törvény alapján. A felsőoktatásban az alkalmazás általános feltétele az egyes munkakörökhöz szükséges iskolai végzettségi szint és szakképzettség megléte, továbbá a büntetlen előélet és cselekvőképesség.

A 82. §-hoz

A törvény meghatározza a felsőoktatási intézményben közalkalmazotti jogviszonyban vagy munkaviszonyban foglalkoztatottakat egyaránt megillető jogokat. E jogosítványok közül kiemelkedő szerepe van a javaslattételi és ehhez kapcsolódóan az érdemi válaszhoz való jognak. A felsőoktatási intézményben foglalkoztatottak joga, hogy részt vegyenek a felsőoktatási intézmény testületeinek megválasztásában, illetve ezen testületek munkájában. A vitás ügyek rendezésére igénybe vehető lehetőségek mellett a törvény további lehetőségként biztosítja az oktatásügyi közvetítő szolgálat igénybevételét. Ennek célja, hogy a vitás ügy eldöntésében érdekeltek megoldják a konfliktusaikat anélkül, hogy külső fórumhoz, bírósághoz kelljen fordulniuk.

Az alkalmazottak kötelezettségeit a felsőoktatási intézményben a szervezeti és működési szabályzat, a foglalkoztatási követelményrendszer és a jogviszony létesítéséhez kapcsolódó munkaköri leírás együttesen határozzák meg. Ezen intézményi dokumentumok rendelkeznek az egyes munkakörök betöltéséhez kapcsolódó sajátos intézményi, szakmai feltételekről, az összeférhetetlenségi szabályokról, továbbá a közalkalmazotti jogviszony, illetve munkaviszony keretében - a rendeltetésszerű joggyakorlás követelményeire figyelemmel - a munkáltatói és munkavállalói (közalkalmazotti) kötelezettségekről, köztük a további munkavégzésre irányuló jogviszony korlátozásáról.

A 83. §-hoz

A felsőoktatásban oktatói feladat oktatói és tanári munkakörben látható el. Oktatói munkakörben - az Európai Közösség irányelveiben foglaltakkal összhangban - nem magyar állampolgár is foglalkoztatható. A korábbi szabályozásnak megfelelően oktatói munkakör egyetemi szintű végzettséggel, illetve mesterfokozattal tölthető be. Ettől eltérni csak a művészeti képzésben lehet, ha a művészeti ágban nem folyik legalább tíz éve mesterfokozatot nyújtó képzés, feltéve, hogy az oktatói munkakör betöltésének a tudományos fokozat megléte nem előfeltétele. A felsőoktatás sajátossága, hogy a tudományos kutatói feladatok ellátására alkalmazottak is részt vehetnek - a munkaszerződésben, illetve a közalkalmazotti kinevezésben meghatározottak szerint, teljes vagy részidőben - az oktatói feladatok ellátásában.

Ha a felsőoktatási intézmény megbízási szerződést köt az oktatói feladatok ellátására, a Polgári Törvénykönyvről szóló 1959. évi IV. törvény rendelkezéseit kell alkalmazni. Az oktatási tevékenységet a törvény azonban olyan személyes szolgáltatásnak tekinti, amely alapvetően kizárja, hogy az oktató helyébe más személy lépjen, ezért korlátozó rendelkezést határoz meg a törvény a megbízási szerződés keretében történő alkalmazás tekintetében, illetve a szerződés biztosítja a munkáltató (megrendelő) beleszólási jogát a feladat elvégzésébe. A megbízási szerződés is „névre szóló” szerződés, a megbízott személyesen köteles ellátni feladatát.

A 84. §-hoz

Az oktató a heti teljes munkaidejéből a hallgatókkal történő foglalkozásra, illetve nevelési, oktatási feladatok ellátására legalább heti tíz órát köteles fordítani. A törvény figyelembe veszi, hogy az oktatói terhelés egyes félévekben eltérő módon alakulhat, továbbá lehetővé teszi a rugalmas foglalkoztatást azzal, hogy a munkáltató a tanításra fordított időt hozzáigazíthatja az oktatóval szemben támasztott elvárásokhoz, az oktatási, kutatási, vizsgáztatási tevékenységekhez. A tanításra fordított idő fogalma magában foglalja az előadások, szemináriumok feladatai mellett a gyakorlatra és a hallgatók felkészítését szolgáló konzultációkra fordított időt is. A szervezeti és működési szabályzat részét képező, az intézmény szervezeti és működési autonómiája keretében kialakított foglalkoztatási követelményrendszerben kell meghatározni az oktatóval szemben támasztott szakmai, alkalmassági követelményeket, az előmeneteli feltételeket, illetve ennek során elvárt teljesítményekhez kapcsolódó követelményeket, valamint a követelmények teljesítése elmaradásának jogkövetkezményeit.

A felsőoktatási intézmények működőképességének érdekében az oktató után költségvetési támogatás egy intézményben vehető igénybe, függetlenül attól, hogy az oktató további munkavégzésre irányuló jogviszony keretében lát el más intézményben oktatói feladatot.

A 85. §-hoz

A törvény megteremti annak a lehetőségét, hogy a felsőoktatási intézmény alkotói szabadságot biztosítson a nála foglalkoztatott egyetemi és főiskolai docenseknek, valamint egyetemi és főiskolai tanároknak. A szabályozás azonban a konkrét kérdések eldöntését a munkáltatóra bízza. Az alkotói szabadságon való részvétel előtt a munkáltatónak és az oktatónak megállapodást kell kötnie az alkotói szabadság alatt elérendő célról, illetve annak elmaradása esetén a jogkövetkezményekről.

A 86. §-hoz

A felsőoktatási törvény meghatározza az oktatói munkaköröket - összhangban a 12. §-sal, amely szerint a képzési formától függően különböző felsőoktatási intézmények jöhetnek létre, továbbá az átalakuló képzési szerkezet következtében valamennyi intézményben elismert minőségi követelményekre tekintettel -, egyetemen és főiskolán is azonos feltétellel létesíthető tanársegédi és adjunktusi munkakör, ugyanakkor mindkét intézményi formában létesíthető főiskolai és egyetemi docensi, illetve tanári munkakör is. A felsőoktatásban az oktatói munkakörök betöltése, ezzel együtt a munkaköri címek elnyerése a közalkalmazottak jogállásáról szóló törvény életkorhoz és iskolai végzettséghez kötött előmeneteli rendszeréhez képest abban tér el, hogy az egymást követő munkakörök követelményeiben fokozatos teljesítményre épülő előmeneteli rendszer érvényesül. A korábbiakhoz képest eltér a szabályozás abban, hogy minden oktatói munkakörben határozatlan idejű közalkalmazotti jogviszony, illetve munkaviszony létesíthető, figyelembe véve az Európai Közösségben a munkavállalói jogbiztonsághoz kötődő alapelveket.

Az oktatói munkakörben végzett tevékenység legfontosabb elveiből megállapítható, hogy az oktatói munkakörben foglalkoztatottak munkaidejének egy része csak a tanításra fordított idő. A munkaidő másik része a munkáltató utasítása szerint egyéb, szakértelmet igénylő feladatra, így különösen a felsőoktatási tevékenységhez kapcsolódó tudományos kutatásra, művészeti tevékenységre, kutatásszervezésre, a hallgatók, oktatók tanulmányi és tudományos munkájának vezetésére fordítható.

A felsőoktatásban az oktatói munkakörben történő alkalmazás együtt jár a munkaköri cím adományozásával, illetve használatával. Az egyetemi tanári és főiskolai tanári kinevezés a miniszterelnök és a köztársasági elnök jogköre. Ezen két cím használatára - más munkaköri címekkel ellentétben - addig jogosult az oktató, míg az egyetemi, illetve főiskolai tanárt a kinevezésre jogosult fel nem menti. A tanársegédi munkakörben az oktató - legfeljebb három évig - munkaköri cím nélkül is foglalkoztatható gyakornokként.

A 87. §-hoz

A minőségi, továbbá a többciklusú képzés követelményeinek megvalósítását ösztönzi, hogy tanársegédi munkakörben a doktori képzés megkezdése, adjunktusi munkakörben a doktori fokozat megszerzésére irányuló doktorjelölti jogviszony létesítése az alkalmazás feltétele. További követelményként határozza meg a törvény a főiskolai docensi munkakörben történő foglalkoztatásnál a doktori fokozat megszerzését. A törvény a korábbiakhoz hasonlóan a tudományos fokozat megszerzéséhez kapcsolódó követelmény mellett meghatározza az egyes oktatói munkakörök betöltésének minimális szakmai követelményeit is.

A foglalkoztatási követelményrendszer az oktatókkal szemben támasztott további elvárásokat is meghatározhat, amelynek keretei között a felsőoktatási intézmény előírhatja a habilitációt is.

A 88. §-hoz

Az oktatói munkakörök nyilvános pályázat útján tölthetők be. A pályázati eljárás biztosítja, hogy minden érdekelt hozzájusson ahhoz az információhoz, amely ahhoz szükséges, hogy megtalálja az érdeklődésének és felkészültségének megfelelő, az előmenetelt, az érvényesülést segítő szakmai életpályát. A munkakör betöltésére kiírt pályázatok rangsorolása a felsőoktatási intézmény szenátusának hatáskörébe tartozik. A döntést minősített többséggel hozza meg a testület. A rektor a pályázatok közül választva létesíthet munkaviszonyt, közalkalmazotti jogviszonyt, illetve kezdeményezheti a főiskolai vagy egyetemi tanári kinevezést. A törvény fontos eleme, hogy az intézményben alkalmazott pályázó előnyben részesül a szabályozás folytán a külső pályázóval szemben, ha a rangsorban megelőzi a külső pályázót.

Adott intézményben az oktató munkakörének módosulása a munkaszerződés, illetve közalkalmazotti kinevezés módosításával jár együtt.

A 89. §-hoz

A Magyar Köztársaság Alkotmánya 30/A. §-a (1) bekezdésének i) pontja szerint a köztársasági elnök külön törvényben meghatározott személy vagy szerv javaslatára nevezi ki az egyetemi tanárt.

Ezzel összhangban rendelkezik a törvény az egyetemi tanári kinevezés előterjesztéséről, továbbá a főiskolai tanár miniszterelnök által történő kinevezésének kezdeményezéséről.

A kinevezésre javaslatot a fenntartó tehet. Nem állami felsőoktatási intézmény fenntartója az oktatási miniszter útján kezdeményezi az egyetemi, illetve főiskolai tanár kinevezését. Az oktatási miniszter azt vizsgálhatja, hogy megvannak-e a kinevezés jogszabályban meghatározott feltételei. A minimális feltételeket a törvény határozza meg állami és nem állami felsőoktatási intézmény tekintetében egyaránt.

Ezen eljárástól való eltérés lehetősége csak a hitéleti képzéssel összefüggésben biztosított: a hitéleti képzésben alkalmazott oktatónál az egyetemi, főiskolai tanári kinevezéshez nem szükséges a Magyar Akkreditációs Bizottság előzetes szakértői véleményének megszerzése.

A 90. §-hoz

A köztársasági elnök által kinevezett egyetemi tanárral, illetve a miniszterelnök által kinevezett főiskolai tanárral újabb tanári kinevezés nélkül másik felsőoktatási intézmény is létesíthet közalkalmazotti jogviszonyt vagy munkaviszonyt. Az oktatói munkakörök betöltésében érvényesülő előmeneteli rendszerben arra is van mód, hogy további munkavégzésre irányuló jogviszony esetében az oktatót a munkakörétől, illetve munkaköri címétől eltérő alacsonyabb munkakörben is foglalkoztathassák.

A 91. §-hoz

A törvény az egyes munkakörök betöltéséhez előírt követelmények teljesítését a határozatlan idejű közalkalmazotti jogviszony, munkaviszony keretei között határidőhöz köti.

A tanársegédi munkakör követelményeit a munkavállalást követő harmadik év elteltéig, az adjunktusi munkakör betöltéséhez szükséges feltételeket a nyolcadik év elteltéig teljesíteni kell. A törvény erejénél fogva megszűnik a továbbfoglalkoztatás lehetősége, ha az oktató a munkába állásának napjától számított tizenkettedik év elteltéig nem szerzett tudományos fokozatot. A felsőoktatásban való foglalkoztatás egyik feltétele az előmeneteli követelmények teljesítése, a szakmai, tudományos kutatási tevékenységben teljesítmény felmutatása, ezért indokolt a követelmények teljesítésének ütemezésére vonatkozó rendelkezések alkalmazása. A rendeltetésszerű joggyakorlás követelményeire figyelemmel a munkáltatónak a kinevezési okmányban, illetve a munkaszerződésben meg kell határoznia a munkakör betöltéséhez szükséges követelmények teljesítésének ütemezését, továbbá fel kell hívnia a munkavállaló figyelmét a követelmények teljesítése elmaradásához fűződő jogkövetkezményekre.

A törvény értelmében nemcsak az oktatói követelmények teljesítésének elmaradása esetén, hanem az ellátandó feladat hiányában felmentéssel, illetve felmondással is megszüntethető az oktató további foglalkoztatása. A rendelkezés a felmentésnél is figyelembe veszi, hogy az oktatói terhelés egyes félévekben eltérő módon alakulhat.

Az egyetemi tanár és főiskolai tanár esetében - a kinevezés és felmentés kivételével - az intézmény vezetője gyakorolja a munkáltatói jogkört. A kinevezési és felmentési jogkör és az egyéb munkáltatói jogkörök elválása miatt szükséges az egyetemi és főiskolai tanárok felmentésének szabályozása, amely egyúttal garanciát biztosít arra, hogy az egyetemi és főiskolai tanári kinevezés csak a törvényben meghatározott esetekben vonható vissza.

A törvény 157. §-a rendelkezik az oktatói munkakörben történő foglalkoztatás átmeneti szabályairól. 2008. szeptember 1-jétől csak a törvény szerint lehet oktatói munkakört létesíteni. 2008-ig az 1993. évi felsőoktatási törvény rendelkezései szerint és az új követelmények szerint is alkalmazhatók az oktatók. A felsőoktatási intézményben közalkalmazotti jogviszonyban, munkaviszonyban alkalmazott oktatót a törvény szerint meghatározott munkakörbe akkor lehet átsorolni, ha az új követelményeket teljesítette, azzal az eltéréssel, hogy az előírt feltételek teljesítéséhez meghatározott időbe az adott oktatói munkakörben eltöltött időt be kell számítani.

A 92. §-hoz

A törvény meghatározza a felsőoktatási intézménnyel közalkalmazotti jogviszonyban, munkaviszonyban nem álló személynek adományozható címeket.

Továbbra is lehetőség van arra, hogy a nyugdíjba vonult egyetemi és főiskolai tanárnak a felsőoktatási intézmény Professzor Emeritus, illetve Professzor Emerita címet adományozzon.

A felsőoktatásban az oktatás alapvetően közalkalmazotti jogviszonyban, illetve munkaviszonyban történő foglalkoztatás keretében látható el. A törvény lehetőséget biztosít azonban arra, hogy az oktatói feladatok ellátásában külső szakemberek is részt vegyenek. A megbízási szerződéssel történő foglalkoztatáshoz nem kapcsolódhat munkaköri cím, mivel a Polgári Törvénykönyv alapján kötött megbízási szerződés a feladat ellátására szól, nem pedig a munkajogban alkalmazott „munkakör” betöltésére. Ezért a felkért, megbízott szakemberek a törvényben meghatározott feltételek esetén az intézmény foglalkoztatási követelményrendszerében szabályozott módon, a szenátus döntése alapján magántanári, címzetes egyetemi vagy főiskolai tanári, illetve docensi címet vagy mesteroktatói címet kaphatnak.

Az egyéb oktatói feladatot ellátó, tanári munkakörben foglalkoztatottak esetében nem követelmény a tudományos fokozat megszerzése, illetve szakmai, tudományos teljesítményre épülő előmeneteli követelmények teljesítése. A kiemelkedő gyakorlati munkát végző tanári munkakörben foglalkoztatott oktató számára mestertanári cím adományozható.

A 93. §-hoz

A törvény alapelvei szerint a felsőoktatás alaptevékenysége az oktatás és a tudományos kutatás, illetve művészeti alkotói tevékenység. A felsőoktatási törvény foglalkoztatásról szóló rendelkezéseinek új eleme, hogy meghatározza a kutatói munkaköröket is. A felsőoktatásban a képzéshez szorosan kapcsolódik a tudományos kutatási, fejlesztési feladatok ellátása. A tudományos kutatói munkakörben történő foglalkoztatás jellemzője azonban, hogy a teljes munkaidő túlnyomó többségét a kutatói feladatok ellátására kell fordítani.

A felsőoktatás minőségét, az elért tudományos kutatási eredmények képzésben való megjelenését ösztönzi az a szabályozás, amely lehetővé teszi a kutatók oktatói feladatokba való bekapcsolódását és ennek megfelelően a munkaköri feladatok differenciált meghatározását.

A közalkalmazottak jogállásáról szóló 1992. évi XXXIII. törvényhez kapcsolódóan felhatalmazást kap a Kormány a kutatói munkakörök betöltési feltételeinek szabályozására.

A 94. §-hoz

A felsőoktatásban az oktatással kapcsolatos feladatok ellátásában részt vesznek a tanári munkakörben foglalkoztatottak is, így például nyelvtanárok, testnevelő tanárok, művésztanárok, mérnöktanárok.

A törvény meghatározza, hogy az egyéb oktatói feladatot ellátó tanároknak a heti teljes munkaidejéből mennyit kell a tanításra, a hallgatókkal történő foglalkozásra fordítani.

A törvény a tanári munkakör betöltésénél is figyelembe veszi a felsőoktatás munkarendjét, azt hogy az egyes félévekben eltérően alakulhat a foglalkoztatás, továbbá lehetővé teszi a rugalmas foglalkoztatást. A munkáltató a tanításra fordított időt hozzáigazítja az ellátandó feladatokhoz, az oktatóval szemben támasztott elvárásokhoz. A tanításra fordított idő magában foglalja a hallgatói felkészítés valamennyi formáját. Az értelmező rendelkezésekben foglaltak szerint a konzultáció a felsőoktatási intézmény oktatója által a hallgató részére biztosított, a hallgató tanulmányaival kapcsolatos személyes megbeszélés lehetősége.

A 95. §-hoz

A tanítás, tudományos kutatás szabadságát, a szakmai, módszerbeli önállóságot biztosító egyéni jogok mindazokat megilletik, akik közreműködnek a felsőoktatás feladatainak megvalósításában, így például ugyanezen jogosultságok biztosítottak a tanári munkakörben foglalkoztatottak és az oktatói feladatokat ellátó doktoranduszok számára is. A jogok mellett megfogalmazásra kerültek az oktatásban közreműködők alapvető kötelezettségei is, keretet adva ezzel az intézményi foglalkoztatási követelményrendszer részletszabályozásához.

A képzésben, oktatásban résztvevők alapvető kötelezettsége, hogy munkájuk során a felsőoktatás alapfeladatait, a hallgató tanulmányainak segítését minden esetben kiemelt feladatnak tekintsék.

A törvény megteremti azon régi igény teljesítésére vonatkozó jogszabályi feltételeket, mely szerint a felsőoktatásban alkalmazottak is ingyen látogathatják a könyvtárat, múzeumot, más kiállítótermeket, továbbá a közoktatásban alkalmazott pedagógusokhoz hasonlóan hozzájárulást kaphatnak a munkájukhoz szükséges szakirodalom megvásárlásához, illetve könyvtári beiratkozáshoz.

A Bűntető Törvénykönyvről szóló 1978. évi IV. törvény a közfeladatot ellátó személyt büntetőjogi szempontból fokozott védelemben részesíti, amely azt jelenti, hogy az ő sérelmükre elkövetett bűncselekmény büntetési tétele magasabb, mint az alap büntetési tétel.

A 96. §-hoz

A felsőoktatási intézmények működésének fontos szabályozási elve az intézmények szervezeti és működési, gazdálkodási autonómiájának biztosítása. A felsőoktatási intézmény szervezetének meghatározása és kialakítása intézményi hatáskörbe tartozik, amelyhez az iránymutatás legfontosabb elveit foglalja magában a törvény az alapító okirat, a szervezeti és működési szabályzat tartalma, a döntéshozatali eljárás, a felsőoktatási feladatokhoz igazodó alapvető szervezeti egységek szervezésének tekintetében. Ehhez igazodóan a vezető megbízások kialakítása is intézményi hatáskör, kivéve a rektor jogkörét, amelyet a 29. § szabályoz.

Az intézményi döntéshozatal korlátját jelenti az a rendelkezés, amelyik meghatározza - az oktatói és kutatói munkakörben alkalmazottak létszámát alapul véve - azt a legmagasabb vezetői létszámot, amelyet költségvetési szervként működő felsőoktatási intézmény nem léphet túl.

A 97. §-hoz

Az oktatói, illetve tudományos kutatói munkakörben foglalkoztatottak - függetlenül attól, hogy munkavállalók vagy közalkalmazottak - nem kaphatnak kevesebb munkabért, illetve illetményt, mint amit az éves költségvetésről szóló törvényben meghatározott egyetemi tanári munkakör I. fizetési fokozatának garantált illetménye alapján állapítanak meg a közalkalmazottak jogállásáról szóló törvény alkalmazásával. Nem alkalmazható ez a szabályozás a megbízási szerződés keretében történő foglalkoztatásnál, tekintettel arra, hogy a polgári jogi szerződésben a felek szabad akarata határozza meg a megállapodás tartalmát.

A szabályozás új eleme, hogy lehetőséget, illetve törvényi garanciát teremt az oktatói, kutatói teljesítmény elismerésére. A törvény meghatározza a forrás tervezésének kereteit, a forrás felhasználásának munkáltatóra nézve kötelező elveit, ennek keretében az egy munkavállalóra, közalkalmazottra jutó többletjárandóság minimális mértékét.

A 98. §-hoz

A törvény meghatározza a felsőoktatás korábbi gyakorlatának és a munkáltatói, munkavállalói jogok és kötelezettségek alapján országosan kialakult érdekvédelmi és érdekegyeztetési rendszernek megfelelően a felsőoktatásban létrehozható fórumokat.

Intézményi érdekegyeztető tanács a felsőoktatási intézmény és az intézményi szakszervezet (szakszervezetek) megállapodása szerint jöhet létre. Létre kell hozni, ha az intézményi reprezentatív szakszervezetek kezdeményezik.

A munkaügyi kapcsolatokat, az élet- és munkakörülményeket, szociális kérdéseket és az intézményrendszert érintő kérdésekben kollektív szerződés kötésére van lehetőség. A törvény értelmében - kollektív szerződés esetén - a szervezeti és működési szabályzat részét képező foglalkoztatási követelmények, ezzel együtt az oktatói, kutatói teljesítmény elismerésének elvei, a kollektív szerződés részeként is meghatározhatók.

Az ágazati reprezentatív szakszervezetek képviselőinek, a munkavállalói oldalt képviselő Magyar Rektori Konferenciának és a munkaadói oldalt képviselő minisztériumoknak ma is működő közös fóruma a Felsőoktatási Érdekegyeztető Tanács.

A 99. §-hoz

A törvény a felsőoktatással kapcsolatos állami hatáskörökön belül meghatározza a felsőoktatás fejlesztésével összefüggő hosszú távú fejlesztési terv elfogadására jogosult szervezetként az Országgyűlést, amely a fejlesztés irányainak meghatározása mellett az éves költségben meghatározott források biztosításával járul hozzá a felsőoktatási intézményrendszer működéséhez. Az Országgyűlés szerepe meghatározó a felsőoktatási intézmény létesítésére irányuló eljárásban is. A közigazgatási hatósági eljárás és szolgáltatás általános szabályairól szóló törvény rendelkezései szerinti eljárásban megadott működési engedélyben foglaltak az állami elismerésről szóló - a felsőoktatásról szóló törvény 1. számú mellékletét módosító - törvény hatálybalépésének napjától gyakorolhatók. A felsőoktatási intézmény regisztrációból való törlésének hatálya azonban nem a felsőoktatási törvény módosításával áll be, mivel a 37. § értelmében a felsőoktatási intézmény a nyilvántartásból való törlés napján szűnik meg.

A 100. §-hoz

A köztársasági elnök által gyakorolható felsőoktatással kapcsolatos jogosítványokat részben az Alkotmány 30/A. § (1) bekezdésének i) pontja határozza meg. A köztársasági elnök egyetemi rektorra, illetőleg egyetemi tanárra vonatkozó kinevezési és felmentési jogosultsága, a kitüntetéses doktorrá avatáshoz való hozzájárulás lehetőségének - a törvény 65. §-a szerinti tartalommal - a legfőbb közjogi méltóság általi gyakorlása a felsőoktatás történetileg kialakult irányítási rendszerének felel meg, egyúttal jelzése a felsőoktatás társadalmi jelentőségének.

A köztársasági elnök kinevezésre, felmentésre vonatkozó döntését az oktatási miniszter 89. § szerinti előterjesztése alapján, kizárólag a törvényben meghatározott feltételek mérlegelését követően hozza meg.

A 101. §-hoz

A Kormány - a 153. § (1) bekezdése szerinti végrehajtási szabályozási jogosultságok mellett - meghatározó szerepet kap a felsőoktatás fejlesztésének alapját képező fejlesztési terv előkészítésében, annak Országgyűléshez való benyújtásában, a terv végrehajtásáról szóló beszámoló előkészítésében, az államilag támogatott képzésben felvehető hallgatói létszám meghatározásában, annak képzési területenkénti, képzési szintenkénti megosztásában, ösztöndíj alapításában.

A Kormány az államilag támogatott képzésben felvehető hallgatói létszám meghatározására vonatkozó jogosultságát kormányhatározati formában gyakorolja. A Kormány döntését a törvény 53. § (3) bekezdése szerinti, az új belépők létszámkeretére vonatkozó szabályozás alapján, a közép- és hosszú távú munkaerő-piaci igények mérlegelésével, a gazdasági versenyképesség növelését szolgálva - a Felsőoktatási és Tudományos Tanács 112. § (3) bekezdése szerint kialakított javaslatában foglaltak ismeretében - hozza meg.

A Kormány a felsőoktatás képzési és kutatási minőségének emelése céljából ösztöndíjat alapíthat, illetőleg a már megállapított ösztöndíjak további működését biztosítja. A Kormány által alapított ösztöndíj - külön törvényben meghatározottak szerint - mentes a közterhektől.

A miniszterelnök bízza meg és menti fel a főiskolaként működő felsőoktatási intézmény rektorát, kinevezi és felmenti a főiskolai tanárt, megbízza a Magyar Akkreditációs Bizottság és a Felsőoktatási és Tudományos Tanács elnökét. A miniszterelnök e személyi kérdésekben az oktatási miniszter 89. §, 96. § (7) és (11) bekezdése, valamint 111. § (2) bekezdése és 113. § (2) bekezdése szerinti javaslata alapján hozza meg döntését.

A 102. §-hoz

Az oktatási miniszter ágazati irányítási jogosultsága a felsőoktatási intézmény fenntartójára, az intézmény jellegére tekintet nélkül kiterjed a felsőoktatási intézmények által folytatott valamennyi tevékenységre, koordinálja az ágazat tudománypolitikáját, az erre vonatkozó kormányzati tevékenységet.

A miniszter a felsőoktatásra vonatkozó kormányzati tevékenység elsődleges megvalósítójaként jogosult az ágazatra vonatkozó döntések előkészítésére, az ágazatot érintő tervezetek véleményezésére. Az oktatási miniszter az ágazat irányításának egységességét és a kiszámíthatóságot szolgáló jogosultságát a felsőfokú szakképzés tekintetében a szakképzésről szóló törvény alapján a szakképesítésért felelős miniszterekkel együttesen gyakorolja. Döntései szakmai megalapozását a Magyar Akkreditációs Bizottság és a Felsőoktatási és Tudományos Tanács, valamint a nemzeti és etnikai kisebbségi képzés tekintetében az Országos Kisebbségi Bizottság segíti.

Az Országos Kisebbségi Bizottság a közoktatásról szóló 1993. évi LXXIX. törvény 98. §-ának (1) bekezdése alapján létrehozott, az oktatási miniszternek a nemzeti, etnikai kisebbségi óvodai neveléssel, iskolai oktatással, kollégiumi neveléssel kapcsolatos döntéseinek előkészítésében közreműködő szakmai testület.

A 103. §-hoz

Az oktatási miniszter ágazati irányítási feladatai egyrészt a felsőoktatás információs és pályakövetési rendszerének, az oktatási jogok érvényesülésének elősegítését szolgáló intézményrendszernek, az oktatási igazgatási szervezetnek a működtetését jelentik, másrészt a szervezéssel kapcsolatosan eljárási jellegűek.

Az oktatási miniszter jogosult előterjesztést tenni a köztársasági elnök, a miniszterelnök részére - nem állami felsőoktatási intézmény esetén a fenntartó által megküldött javaslat ismeretében - a rektori, tanári kinevezésekre.

A miniszter gyakorolja az ágazat egészére vonatkoztatott törvényességi ellenőrzési jogkörét, amelynek részletes szabályait a 105. § határozza meg. A felsőoktatási intézmény törvényes működésére vonatkozó felelősség elsődlegesen a fenntartóé. Ennek alapján elsődlegesen a fenntartói jogot gyakorló személy vagy szervezet a törvényességi ellenőrzés kötelezettje. Állami felsőoktatási intézmények tekintetében a fenntartói jogot gyakorló oktatási miniszter tesz eleget e kötelezettségnek, a 140. § (1) bekezdésében a honvédelmi és a belügyminiszterre meghatározott kivétellel.

A nem állami felsőoktatási intézményeket illetően a miniszter ágazati irányítói jogkörében eljárva a fenntartói működés törvényességét vizsgálja és van kezdeményezési jogosultsága a 105. §-ban meghatározott körben.

Nem szükséges a fenntartói működés előzetes vizsgálata, amennyiben a miniszteri hatáskör gyakorlását a felsőoktatási intézmény által szervezett vizsga eredményének, a kiállított bizonyítványnak, oklevélnek érvénytelenné nyilvánítását illetően a Magyar Akkreditációs Bizottság kezdeményezi.

A 104. §-hoz

A törvény meghatározza az oktatási miniszter felsőoktatás-fejlesztéssel kapcsolatos feladatait. A miniszter a szakmai ellenőrzés rendszerének működtetése, a felsőoktatási fejlesztési tervek elkészítése mellett, különösen a felsőoktatásban folyó képzés tapasztalatainak értékelését, ennek alapján a képzési szakok szerkezetének rendszeres felülvizsgálatát végzi.

A 108. § szerinti ágazati minőségpolitika meghatározása során érvényesülnie kell a nők arányos szerepvállalása elvének. E rendelkezés a törvény 9. §-ában meghatározott egyenlő bánásmódra vonatkozó követelménynek, illetve a 27. § (9) bekezdésében meghatározott, a szenátus által létrehozni rendelt esélyegyenlőségi bizottság működési céljának a megvalósulását szolgálja.

A miniszter által működtetett oktatásügyi közvetítő szolgálat a törvényben biztosított oktatási jogokkal kapcsolatos viták rendezését elősegítő, a közvetítői tevékenységről szóló 2002. évi LV. törvény hatálya alá nem tartozó vitás ügy rendezésére létrehozott szervezet.

Az oktatási miniszter a 140. § (1) bekezdésében meghatározott kivétellel ellátja az állami felsőoktatási intézmények fenntartói irányításából eredő feladatokat. Az állami felsőoktatási intézmények fenntartói tevékenységére a 115. § szabályai szerint az általános rendelkezésektől eltérő szabályok vonatkoznak.

A kötelező jelleggel létrehozott irányító testületi jogosítványok a fenntartó, így az oktatási miniszter által sem gyakorolhatóak.

A 105. §-hoz

A törvény alapján az oktatási miniszter törvényességi ellenőrzést gyakorol a nem állami felsőoktatási intézmények fenntartói tevékenysége felett. Az állam által fenntartott intézmények megfelelő működését elsődlegesen a fenntartói ellenőrzés 115. §-ban szabályozott szabályai biztosítják.

A törvényességi ellenőrzés elsődlegesen a fenntartóra vonatkozik és annak tevékenységén keresztül a felsőoktatási intézményre. Az ellenőrzés nem érinti a más jogszabályok alapján gyakorolható ellenőrzési, felügyeleti jogosítványokat, így különösen nem befolyásolja az ügyészi törvényességi ellenőrzés lefolytatásának lehetőségét.

A törvényességi ellenőrzés eredményeképpen gyakorolható jogosultságok a törvényes működés helyreállítását célozzák, a határidő megjelölésével adott felhívás, a perindítási lehetőség, a vizsgaszervezési jog felfüggesztése elsődlegesen a felsőoktatási intézmény működésének közvetett befolyásolását szolgálják.

A fenntartó felhívására vonatkozó előzetes eljárást nem kell alkalmazni a Magyar Akkreditációs Bizottság indítványára, a törvény 103. § (2) bekezdése alapján kezdeményezett bírósági eljárás esetén.

Az oktatási miniszter törvényességi ellenőrzésére vonatkozóan a közigazgatási hatósági eljárás és szolgáltatás szabályairól szóló törvény rendelkezéseit a 151. § (7)-(8) bekezdésében meghatározott szabályoknak megfelelően kell alkalmazni. A bíróság eljárására a polgári perrendtartásról szóló 1952. évi III. törvény XX. fejezetének szabályait kell alkalmazni.

A 106. §-hoz

A törvény meghatározza a felsőoktatás működésével kapcsolatos, a 15. §-ban, a 36. §-ban szabályozottak során, az alap- és mesterképzés indítása, illetve kar, doktori iskola létesítése, az egyetemi tanári kinevezéssel összefüggő, a 89. § szerinti döntést megelőző eljárások szabályait.

A felsőoktatással kapcsolatos hatósági eljárások, így az intézmény létesítésére, átalakulására vonatkozó elsőfokú eljárások lefolytatására a regisztrációs központ jogosult.

A regisztrációs központ eljárása nem minden esetben szükségszerű. Nem kerül arra sor, ha alap- és mesterképzés indítása, illetve kar, doktori iskola létesítése esetén a felsőoktatási intézmény által közvetlenül a Magyar Akkreditációs Bizottságtól kért szakértői vélemény támogató, vagy a nemleges véleménnyel az intézmény egyetért. Nézetkülönbség esetén az intézmény döntésétől függően kezdeményezhető a regisztrációs központ elsőfokú eljárása. Amennyiben az első fokon meghozott határozat ellen jogorvoslattal éltek, és a másodfokú eljárásban a Magyar Akkreditációs Bizottság ismételt szakértői véleményt ad, úgy azt a korábbi szakértői eljárásában nem érintett tagjaiból létrehozott Felülvizsgálati Bizottság jogosult megadni.

Nem kerül sor hatósági eljárásra az egyetemi tanári kinevezéssel kapcsolatos véleménykérés esetén.

A másodfokon eljáró oktatási miniszter a doktori iskola létesítésére irányuló eljárásban a Magyar Akkreditációs Bizottság szakértői véleményéhez kötve van.

A 107. §-hoz

A 15. §-ban és 37. §-ban, valamint a 106. §-ban meghatározott eljárások szervezeti feltételeként a Kormány központi hivatalként működő országos hatáskörű közigazgatási szervet hoz létre, amely ellátja az elsőfokú hatósági feladatokat. A regisztrációs központ irányítását, ellenőrzését az oktatási miniszter végzi, a központ részt vesz a miniszter 105. § szerinti ellenőrzési tevékenységében, ennek eredménye alapján a miniszter intézkedését kezdeményezi. A regisztrációs központ a nem költségvetési szervként működő felsőoktatási intézményekről közhiteles nyilvántartást vezet.

A központ az országgyűlési biztosok megkeresésére vizsgálatot folytat le.

A 108. §-hoz

A törvény beépíti a felsőoktatás működését meghatározó rendelkezések közé a minőségfejlesztés rendszerét.

A felsőoktatásban az 1993. évi LXXX. törvény alapján jött létre az akadémiai minőség hitelesítését szolgáló Magyar Akkreditációs Bizottság. A felsőoktatási intézményeknek 2001. december 31-éig kellett meghatározniuk a felsőoktatás minőségpolitikai követelményrendszerének megfelelően szervezeti és működési szabályzatukban minőségbiztosítási rendszerüket. Az ágazati minőségfejlesztési rendszer az előzményekre épülően magában foglalja az ágazati minőségpolitika elveit, az intézménylétesítéssel és működéssel kapcsolatos minőség hitelesítését, az intézményi minőségfejlesztési programokat, továbbá a tevékenység elismerésére a minőségi díj alapítását.

Az intézményi minőségfejlesztési programokban kell meghatározni a 21. §-ban foglaltak szerint az intézményvezetési, tervezési, ellenőrzési, mérési, értékelési, fogyasztóvédelmi feladatokat, továbbá az oktatói munka hallgatói véleményezésének rendjét.

Az intézményi minőségfejlesztési program végrehajtását nyilvánosságra kell hozni az egyetem, főiskola honlapján.

A 109. §-hoz

A törvény a Magyar Akkreditációs Bizottságot a felsőoktatásban folyó képzés, tudományos kutatás, művészeti alkotó tevékenység minőségének értékelésére, az intézményi minőségfejlesztési rendszer működésének vizsgálatára létrehozott szakértői testületként határozza meg.

A bizottság tevékenységének középpontjában a felsőoktatási intézmények intézménylétesítésével és működésével kapcsolatos minőséghitelesítés, ezzel kapcsolatos szakértői vélemény adása áll. Ugyanakkor közreműködik az ágazati minőségpolitika elveinek meghatározásában, az intézményi minőségfejlesztési rendszerek értékelésében, az Európai Felsőoktatási Térség minőségfejlesztésre irányuló együttműködéseiben, véleményezi a felsőoktatást érintő jogszabályokat, felsőoktatási szakértői jegyzéket készít és tart nyilván.

A 110. §-hoz

Az intézménylétesítéssel és működéssel kapcsolatos minőséghitelesítési feladatok magukban foglalják az új intézmények létesítésének előzetes véleményezését, alap- és mesterképzésben a szakok indításának véleményezését, az egyetemek és főiskolák képzésének, tudományos tevékenységének nyolcévenkénti értékelését, továbbá a 106. § szerint az intézményi szenátusok által kezdeményezett, a doktori iskolák létesítésére irányuló döntést és az egyetemi tanári pályázatok véleményezését, valamint a külföldi felsőoktatási intézmények magyarországi működése engedélyezésének eljárása során a szakértői vélemény megfogalmazását. A Magyar Akkreditációs Bizottság kezdeményezheti az oktatási miniszternél a 105. § szerint a fenntartói tevékenység ellenőrzését.

A 111. §-hoz

A Magyar Akkreditációs Bizottság független szakmai testület. Tagjai a felsőoktatási intézmények, a Magyar Tudományos Akadémia, egyéb kutatóintézetek, az Országos Köznevelési Tanács, az Országos Kisebbségi Bizottság, a felsőoktatás működésében érdekelt kamarák, országos szakmai szervezetek delegáltjai.

A Magyar Akkreditációs Bizottság jogi személyiségének deklarálásában, a testület kiemelt közhasznú szervezetként történő működtetésében, valamint a tagok és az elnök miniszterelnök által történő kinevezésében, továbbá a 106. §-ban, a felsőoktatási intézmények működésével kapcsolatos eljárásban meghatározott feladat- és jogkörében nyilvánul meg a testület önállósága és szakmai függetlensége.

A bizottság szervezeti és működési szabályzat szerint működik, munkáját titkárság segíti. A törvény az oktatási miniszternek törvényességi ellenőrzést biztosít és meghatározza, hogy a működés anyagi feltételeit a tárca költségvetésében kell biztosítani.

Az átmeneti rendelkezések garantálják a központi költségvetési szervként működő titkárság átalakítása után az alkalmazottak további foglalkoztatását, a titkárság új feltételek közötti működését.

A 112. §-hoz

A törvény az oktatási miniszter ágazati feladatkörében megvalósítandó feladatok döntés-előkészítésében közreműködő, véleményező és javaslattevő testületként határozza meg a Felsőoktatási és Tudományos Tanácsot.

A tanács tevékenységének középpontjában a felsőoktatás-fejlesztés, a finanszírozás, a kutatás és a fejlesztés kérdései szerepelnek. A korábbi államigazgatási döntés-előkészítési feladatokat felváltva a felsőoktatás egészét érintő, stratégiai jellegű feladatkörök, a felsőoktatás társadalmi-gazdasági beágyazottsága, az európai gyakorlattal összhangban a felsőoktatás és a munkaerőpiac, a kutatási innováció és gazdaság kapcsolatai határozzák meg a tanács munkáját. Ebből következően a felsőoktatás beiskolázásának, finanszírozásának, költségvetésének kérdései, az általános jogszabály-véleményezési feladatok alkotják a testület munkájának fő irányát.

Új eleme a szabályozásnak a minisztériumokkal történő önálló munkakapcsolat kialakítása, valamint az oktatási jogok miniszteri biztosításának megbízása előtti véleményezési jog gyakorlása.

A 113. §-hoz

A Felsőoktatási és Tudományos Tanács jogi személyiségének deklarálásában, a testület kiemelt közhasznú szervezetként történő működtetésében, valamint a tagok és az elnök kormányfő által történő kinevezésében is megnyilvánul a testület önállósága, szakmai függetlensége.

A függetlenség, valamint a tanács és szakmai szakértői bizottságainak összetétele adhat garanciát arra, hogy a társadalmi, a tudományos és a gazdasági élet közszereplői érdemben közreműködjenek a felsőoktatás stratégiai feladatainak meghatározásában és abban, hogy megalapozott fejlesztési döntések szülessenek.

A tanács szervezeti és működési szabályzat szerint működik, munkáját a titkárság segíti.

A törvény az oktatási miniszternek törvényességi ellenőrzési jogkört biztosít és meghatározza, hogy a működés anyagi feltételeit a tárca költségvetésében kell biztosítani.

A 114. §-hoz

A felsőoktatási intézmények vezető testületei az új intézményrendszernek megfelelően szenátussá alakulnak át. A törvény széleskörűen megnyitja a felsőoktatási intézmény létesítésének jogát. A 11. §-ban meghatározottak szerint a képzés szerkezetétől függően több fajta felsőoktatási intézmény jöhet létre, ugyanakkor valamennyi felsőoktatási intézmény - a törvény értelmében - működésében, a szakmai, igazgatási, gazdasági döntések meghozatalában azonos keretek között végezheti felsőoktatási tevékenységét. Az intézményvezetők rektorként látják el feladataikat.

A teljes intézményrendszer képviseletét egy, az intézményvezetőkből álló testület, a Magyar Rektori Konferencia látja el a szabályzatában meghatározott működési rend szerint. A konferencia működésének feltételeit az intézmények biztosítják. A felsőoktatási intézményeket képviselő, illetőleg szakembereikből álló két testületet nevesít még a törvény: az Országos Doktori Tanácsot és az Országos Kredittanácsot.

A 115. §-hoz

A fenntarói jog gyakorlója, a fenntartó felelős az adott intézmény működtetéséhez szükséges tárgyi, pénzügyi és személyi feltételek biztosításáért, ugyanakkor joga és kötelezettsége az intézmény törvényes működésének a fenntartása.

A rendelkezés a felsőoktatási intézmények autonómiájának alkotmányos követelményéből kiindulva határozza meg a fenntartói jogosítványokat. Ennek megfelelően a fenntartó továbbra is megmarad a törvényes működés felelőseként, így a közigazgatási hatósági eljárás és szolgáltatás általános szabályairól szóló 2004. évi CXL. törvény rendelkezéseivel összhangban ellenőrzést végezhet az intézményben, vizsgálhatja a felsőoktatási intézmény egyedi döntéseinek, továbbá szabályzatainak a jogszerűségét. Abból az alapelvből kiindulva, hogy a felsőoktatási intézmény autonómiáját biztosítani kell, a fenntartóra közvetlen beavatkozási, döntési, jóváhagyási jogkört - a törvény 138. § (1) bekezdésében meghatározott nem állami fenntartó és vállalkozásként működtetett felsőoktatási intézmény esetén biztosított korlátozott jóváhagyási jogkörön túl - nem telepít a törvény. A szabályozás új elemeként, a helyi önkormányzatokra vonatkozó szabályozási modellt követve, a fenntartó - amennyiben a felsőoktatási intézményhez intézett felhívása eredménytelennek bizonyult - bíróságtól kérheti a jogsértés megállapítását. Ugyanakkor a törvény a felsőoktatási intézmények részére is biztosítja a bírósághoz való fordulás jogát, annak érdekében, hogy a fenntartói jogkörök gyakorlása ne vezessen az intézmény döntéshozatalának ellehetetlenítéséhez.

További lényeges eleme, hogy abból az új elvből kiindulva, hogy a felsőoktatási intézmény költségvetésének nem érvényességi eleme a fenntartó jóváhagyása, részletes eljárási szabályokat és garanciális elemeket határoz meg arra az esetre, ha a felsőoktatási intézmény a költségvetési kereteit meghaladó mértékben kíván kötelezettségeket vállalni, annak érdekében, hogy ez a döntés ne veszélyeztesse a felsőoktatási intézmény gazdasági működőképességét, és ne vezessen jelentős adósságállomány felhalmozásához. Állami felsőoktatási intézmények esetében ugyanis nem hagyható figyelmen kívül a Polgári Törvénykönyvről szóló 1959. évi IV. törvény 28. § (2) bekezdése, melynek értelmében a kártérítési, megtérítési és kártalanítási kötelezettség, valamint a jóhiszemű személyek irányában vállalt szerződéses kötelezettség az államot költségvetési fedezet hiányában vagy az e célra biztosított költségvetési fedezetet meghaladó mértékben is terheli.

A 116. §-hoz

Külföldi felsőoktatási intézmények akkor működhetnek Magyarországon, ha abban az országban, ahol székhelyük van, államilag elismert felsőoktatási intézménynek minősülnek, és az általuk kiadott okiratokat a származási állam joga szerint államilag elismert felsőoktatási oklevélnek, fokozatnak ismerik el.

Amennyiben a külföldi felsőoktatási intézmény magyarországi működését nem nemzetközi megállapodás szabályozza, az intézménynek a magyarországi működésre vonatkozóan engedélyt kell beszereznie a regisztrációs központtól, mely eljárásban szakértőként működik közre a Magyar Ekvivalencia és Információs Központ, valamint a Magyar Akkreditációs Bizottság. A regisztrációs központ a szakértői vélemények figyelembevételével mérlegelheti az engedély kiadását: amennyiben azt állapítja meg, hogy a kérelmet benyújtó intézmény a származási állam joga szerint államilag elismert felsőoktatási intézmény és az általa kibocsátott oklevél is felsőfokú oklevélnek minősül, azonban ez az oklevél nem feleltethető meg valamely Magyarországon megszerezhető végzettségnek, illetve szakképzettségnek, a központ az engedély kiadását megtagadhatja.

A már - oktatási miniszteri engedéllyel rendelkező - jogszerűen Magyarországon működő külföldi felsőoktatási intézmények 2010. december 31-ig kötelesek lefolytatni az új törvény szerinti engedélyezési eljárást.

Az eddigi tapasztalatok alapján az engedélyezési eljárás előírása szükséges annak biztosítása érdekében, hogy Magyarországon csak olyan külföldi intézmények, szervezetek folytathassanak képzési (felsőoktatási) tevékenységet, amelyeket a származási államban már egy minőségbiztosítási, akkreditációs eljárásban minősítettek és a költségtérítésért valóban olyan oklevelet nyújtanak, amelyeket magyar hallgatóik a későbbiekben hasznosítani tudnak továbbtanulás, illetve a munkaerőpiacon történő elhelyezkedés céljára.

A 117. §-hoz

A magyar felsőoktatási intézmények Magyar Köztársaság területén kívül szervezett székhelyen kívüli képzésének előfeltétele, hogy az oktatási miniszter - a Magyar Akkreditációs Bizottság szakvéleménye alapján - engedélyezze azt. E rendelkezés biztosítja, hogy a magyar felsőoktatási intézmények határon átnyúló képzéseiket a magyar felsőoktatás képzési követelményeivel összhangban szervezzék meg.

A külföldi és magyar felsőoktatási intézmények által szervezett magyar, külföldi vagy közös oklevélhez vezető közös képzések folytatásának feltétele, hogy a közös képzésben részt vevő intézmények a székhelyük szerinti államban államilag elismert felsőoktatási intézmények legyenek, származási államuk joga szerint az általuk kiadott okiratok államilag elismert felsőfokú oklevélnek minősüljenek, valamint, hogy a közös képzésre vonatkozó megállapodásukból egyértelműen kiderüljön, hogy a magyar rendszerbe hogyan illeszkedik a közös képzés.

A 118. §-hoz

A hallgatói mobilitás elősegítése érdekében a magyar állampolgárok külföldi felsőoktatási tanulmányaikhoz különféle támogatást kapnak a magyar államtól. Így az Európai Gazdasági Térséghez tartozó országok felsőoktatási intézményeiben folytatott tanulmányaikhoz hallgatói hitelt vehetnek fel, a tanulmányok folytatásának helyétől függetlenül diákigazolványra válnak jogosulttá, emellett külföldi képzésük finanszírozására az Oktatási Minisztériumtól ösztöndíjat pályázhatnak meg.

A 119. §-hoz

A törvény szerint a nem magyar állampolgárok főszabályként Magyarországon csak költségtérítéses képzésben vehetnek részt. A törvény nemzetközi kötelezettségvállalásainkkal összhangban meghatározza a nem magyar állampolgárok közül azt a személyi kört, amely magyar felsőoktatási intézményben államilag finanszírozott képzésben is részt vehet, így például az Európai Gazdasági Térséghez tartozó országok állampolgárait, a menekülteket, menedékeseket stb. A hallgatói jogviszony létesítésének speciális feltétele, hogy a külföldi állampolgárok - akik Magyarországon nem rendelkeznek lakóhellyel - felvételüket követően megszerezzék az idegenrendészeti jogszabályok által előírt beutazásra és tartózkodásra jogosító engedélyt.

Az államilag finanszírozott képzésben tanulmányokat folytató külföldi állampolgárokat automatikusan azonban nem illetik meg mindazok a szociális juttatások, mint a magyar hallgatókat. Az államilag finanszírozott képzésben részt vevő külföldiek nemzetközi megállapodás alapján jogosultak szociális juttatásokra, valamint a magyar hallgatókkal azonos módon illetik meg a szociális juttatások a Magyarországon élő menekült, menedékes, bevándorolt, letelepedett státuszú hallgatókat, továbbá az európai uniós joggyakorlat alapján az Európai Gazdasági Térséghez tartozó országok migráns munkavállalóit és gyermekeiket is, utóbbiakat állampolgárságuktól függetlenül.

A 120. §-hoz

A törvény a felsőoktatási intézmények alapító okiratában meghatározott feladatok végrehajtásához szükséges gazdálkodási jogosítványokat sorolja fel, szem előtt tartva a közpénzek és közvagyon hatékony felhasználásának követelményeit. E gazdálkodási jogosítványok - mint például a költségvetési szerv vezetőjének az előirányzatok közötti teljes körű átcsoportosítási lehetősége, a felsőoktatási intézmények előirányzati, illetve pénzmaradványának a jogosultsági elszámolást követő görgetése, kincstári vagyon utáni részesedés címen történő befizetési kötelezettség alóli mentesülés (ha azt beruházási, illetve felújítási célra fordítják), hosszú távú (20 éves) kötelezettségvállalás lehetősége - részben az intézmények költségvetési szervként való működéséből erednek, illetve részben többletjogosítványokat jelentenek a más központi költségvetési szervek számára az államháztartásról szóló 1992. évi XXXVIII. törvényben biztosítottakhoz képest.

Az állami felsőoktatási intézményeknek a törvény 120. § (3) bekezdésében szereplő többletjogosítványa, hogy az államháztartásról szóló törvény 18/C. § (6) bekezdésében felsorolt pénzforgalmi számlatulajdonosokhoz hasonlóan az átmenetileg szabad pénzeszközeiket a Magyar Államkincstár hálózatában értékesített állampapírba fektethetik, amely jogosítvány azonban csak a saját bevételek körében érvényesíthető.

Az államháztartási törvényben meghatározottakhoz képest további gazdálkodási többletjogosítvány, hogy az állami felsőoktatási intézmények a vállalkozási tevékenységből származó eredményüknek a társasági adó általános mértékével megegyező százalékát nem kötelesek a központi költségvetésbe befizetni, ha azt alapfeladatainak ellátására, az alapfeladatainak ellátását szolgáló tulajdonszerzésre, illetve a felsőoktatási intézmények hozzájárulásával létrehozandó kockázatfedezeti alapba történő befizetésre fordítják. A törvény e ráfordítások vonatkozásában több korlátot is meghatároz: a felsőoktatási intézménynek elsősorban a vagyonkezelésében lévő (kincstári) vagyonelemek állagának megóvásáról, illetve azok pótlásáról kell gondoskodnia, és csak ezután tehet szert saját vagyonra, illetve a törvény szabályozza a kockázatfedezeti alapban való részvétel, abba történő befizetés és az alap forrásai felhasználásának feltételeit.

A 121. §-hoz

A törvény határozza meg a gazdálkodó szervezetek felsőoktatási intézmények által történő alapítására vonatkozó jogszabályi kereteket. Az állami felsőoktatási intézmények esetében továbbra is az államháztartási törvény előírása irányadó, azonban gazdálkodó szervezetek a felsőoktatási intézmény saját bevételéből és a tulajdonában lévő (kincstári körön kívüli) vagyonnal a Kormány hozzájárulása nélkül, de a Kormány rendeletében meghatározott módon alapíthatóak.

A költségvetési szervként működő felsőoktatási intézmény alapfeladatainak biztonságos ellátását hivatott szolgálni, hogy az csak olyan gazdálkodó szervezetet hozhat létre, illetve olyan gazdálkodó szervezetben vehet részt, amelyben felelőssége nem haladja meg vagyoni hozzájárulása mértékét, ahol pénzbeli hozzájárulás csak az intézmény saját bevételének terhére teljesíthető, továbbá a felsőoktatási intézmény a gazdálkodó szervezet hiányát csak a kincstárnál vezetett külön célelszámolási számlán kezelt saját bevételéből finanszírozhatja. Szintén garanciális elemként jelenik meg, hogy - az államháztartási törvénnyel összhangban - az állami felsőoktatási intézmény gazdálkodó szervezete további gazdálkodó szervezetet nem alapíthat, és gazdálkodó szervezetben részesedést nem szerezhet.

A 122. §-hoz

A törvény meghatározza az intézményfejlesztési és felhalmozási tevékenységeknek - az államháztartási törvény rendelkezéseitől eltérő - szabályait.

Kincstári vagyon értékesítésére továbbra is csak akkor van lehetőség, ha a kincstári vagyonért felelős miniszter jóváhagyja annak a kincstári vagyoni körből történő kikerülését, ugyanakkor e jóváhagyás nem tagadható meg, ha az ingatlan értékesítéséből származó bevételt a felsőoktatási intézmény alapfeladataihoz kapcsolódó felújítási, beruházási és egyéb fejlesztési célra fordítják. Ilyen fejlesztések lehetnek különösen a Public/Private Partnership (PPP) keretében megvalósuló fejlesztések.

A § további rendelkezései a PPP-konstrukcióban megvalósuló fejlesztési projektek feltételeinek megteremtését hivatottak szolgálni.

A 123. §-hoz

A törvény a felsőoktatási intézmények számára megteremti annak lehetőségét, hogy saját, a kincstári körön kívüli vagyonra tegyenek szert. E felhalmozási tevékenységet azonban csak forrásaik erősen korlátozott körének terhére végezhetik, illetve elsősorban a vagyonkezelésükben lévő kincstári vagyon állagának megőrzéséről kell gondoskodniuk.

Az állami felsőoktatási intézmények hitelt vehetnek fel. E hitel célja csak pályázatokhoz szükséges önrész biztosítása, a pályázati utófinanszírozásból származó likviditási zavar kezelése lehet, illetve az intézményfejlesztési tervben meghatározott feladatokhoz kapcsolódhat. Itt kapcsolódnak össze a saját bevételre, a saját vagyonra, illetve a saját vagyon megterhelésére vonatkozó jogosítványok.

Az éves költségvetésről szóló törvény határozza meg azt a keretösszeget, amelynek mértékéig az állami felsőoktatási intézmények a fenti hitelfelvételen keresztül eladósodhatnak, ezzel tartva kordában az állami szféra adósságállományának növekedését.

A 124. §-hoz

A § az államháztartási törvény azon rendelkezéseit sorolja fel, amelyek alól a központi költségvetési szervként működő felsőoktatási intézményeket az államháztartási törvény és a felsőoktatási törvény költségvetési gazdálkodásra vonatkozó szabályozásai összhangjának megteremtése érdekében mentesíteni szükséges.

A 125. §-hoz

A törvény meghatározza a felsőoktatási intézmények és azok létesítményei által nyújtott szolgáltatásoknak azon csoportjait, amelyekhez az államilag finanszírozott képzésben részt vevő hallgatók ingyenesen, illetve térítési díj fejében férhetnek hozzá.

A 126. §-hoz

A § tartalmazza, hogy melyek azok a felsőoktatási intézmények által a költségtérítéses képzésben részt vevő hallgatóknak nyújtott szolgáltatások, amelyek ellenértékét a költségtérítés részeként megfizetettnek kell tekinteni, illetve melyek azok, amelyek a költségtérítési díj összegén felül fizetett térítési díj fejében vehetőek igénybe.

A törvény a költségtérítés minimális díját a szakmai feladatra jutó folyó kiadások egy hallgatóra jutó hányadának arányában állapítja meg. A szakmai feladatra jutó folyó kiadásokat a 147. § értelmező rendelkezése definiálja.

A törvény megteremti annak lehetőségét, hogy gazdálkodó szervezetek képzési kapacitást vásároljanak a felsőoktatási intézményektől. A hallgatói jogviszony létesítésének ilyen esetekben is előfeltétele, hogy a potenciális hallgató megfeleljen a hallgatói jogviszony létesítésére megfogalmazott - általános - feltételeknek (pl. sikeres felvételi vizsgát tegyen).

A 127. §-hoz

A törvény meghatározza azokat a forrásokat - fenntartó által biztosított támogatás, az államháztartás alrendszereiből származó támogatás, átvett pénzeszköz és az intézmények államháztartáson kívülről származó bevételei -, amelyek felhasználásával a felsőoktatási intézmények tevékenységüket végzik, gazdálkodnak.

A normatív támogatás rendszerét a Kormány az éves költségvetési törvényben megállapított összeg figyelembevételével határozza meg.

A törvény szerint a felsőoktatás rendszerének finanszírozása a központi költségvetés terhére szektorsemlegesen, három csatornán keresztül történik - normatív alapon és pályázati úton, valamint megállapodás alapján adható támogatás -, ahol a normatívák összege a nemzetgazdasági bruttó havi átlagkeresethez kötve kerül megállapításra.

A 128. §-hoz

A törvény határozza meg a központi költségvetés terhére pályázati úton és megállapodás alapján adható támogatások jogcímeit, továbbá bizonyos szervezetek, testületek körében a hallgatói juttatásokhoz biztosított támogatás, illetve a képzési, tudományos célú és fenntartói normatíva keretösszegének arányában rögzíti a megállapodás alapján nyújtható támogatás összegét.

A 129. §-hoz

A törvény felsorolja a hallgatói juttatás elemeit, illetve meghatározza az ahhoz nyújtott normatív támogatás számítási módját. A képzési, tudományos célú és fenntartói támogatáshoz hasonlóan a hallgatói juttatások értéke is a tárgyévet megelőző második évre számított, a Központi Statisztikai Hivatal által közzétett nemzetgazdasági bruttó havi átlagkereset értékéhez kötve kerül megállapításra.

A 130. §-hoz

A törvény határozza meg a normatív működési támogatások értékének ötven százalékát adó képzési támogatást és a fedezetéül szolgáló előirányzat megállapításának módját.

A képzési támogatás a felsőoktatási intézmény által nyújtott oktatási szolgáltatások megszervezéséhez járul hozzá. A képzési támogatás az államilag támogatott hallgatói létszám és a képzési ciklusokra - a képzés jellegére tekintettel differenciáltan - megállapított normatíva alapján kerül meghatározásra.

A képzési normatíva értékének meghatározása a tárgyévet megelőző második évre számított, a Központi Statisztikai Hivatal által közzétett nemzetgazdasági bruttó havi átlagkereset értékéhez kötve történik a törvény 3. számú mellékletében megadott szorzók alkalmazásával.

A 131. §-hoz

A működési támogatások normatív rendszerének második eleme a tudományos célú támogatás, amely a felsőoktatási intézményben folyó képzéssel összefüggő kutatás céljait szolgálja. A tudományos célú támogatás jogcímén rendelkezésre álló összegnek el kell érnie az adott évben a képzési támogatás teljes összegének ötven százalékát.

A támogatás elosztása részben a felsőoktatási intézményekben munkaviszonyban, illetve közalkalmazotti jogviszonyban oktatói és kutatói munkakörben foglalkoztatottak - ideértve az államilag támogatott képzésben részt vevő doktorandusz hallgatókat is - létszámára tekintettel történik. A támogatás elosztásában a minőségi elemet erősíti, hogy a tudományos támogatás jogcímen rendelkezésre álló összeg legalább ötven százalékát a felsőoktatási intézmények kutatási teljesítménye alapján kell elosztani.

A 132. §-hoz

Az állami felsőoktatási intézmények fenntartási költségeihez járul hozzá a fenntartói támogatás. A fenntartói támogatás jogcímen rendelkezésre álló összeg - a tudományos célú támogatáshoz hasonlóan - nem lehet kevesebb, mint az adott évben a képzési támogatás teljes összegének ötven százaléka. A támogatás elosztása a felsőoktatási intézmények által munkaviszonyban, illetve közalkalmazotti jogviszonyban foglalkoztatottak létszáma, valamint az államilag támogatott képzésben részt vevő hallgatói létszám alapján történik.

Míg a képzési és tudományos célú támogatások szektorsemlegesek (az államilag finanszírozott férőhelyre felvett hallgatókkal együtt mozognak), addig a fenntartói támogatás csak az állami felsőoktatási intézmények finanszírozását szolgálja.

A 133. §-hoz

Az intézményi hallgatói önkormányzatok működéséhez és feladataik elvégzéséhez a tárgyi és anyagi feltételeket továbbra is a felsőoktatási intézmények vezetése biztosítja a hallgatói normatíva terhére, ugyanakkor a §-ban meghatározásra került annak éves mértéke.

A 134. §-hoz

A törvény a felsőoktatásban adományozható állami ösztöndíjak részletes feltételeinek meghatározását a Kormány jogalkotási kötelezettségeként szabályozza.

A 135. §-hoz

A törvény szerint a felsőoktatási intézmények alapfeladataikkal összefüggő beruházási, fejlesztési, képzési kockázatfedezeti alapot hozhatnak létre. A kockázatfedezeti alap a felsőoktatási intézmény fejlesztéséhez, beruházásához nyújthat biztosítékot az üzleti alapú hitel kedvezményes felvételéhez, továbbá a kockázatfedezeti alapból finanszírozható az előre nem látható eseményekből bekövetkező károk elhárítása, valamint hozzájárulás teljesíthető a megszűnő felsőoktatási intézmény hallgatói intézményváltásból eredő költségeinek viseléséhez.

A 136. §-hoz

A rendelkezés meghatározza a kockázatfedezeti alap felállításának, ahhoz való csatlakozásnak a feltételeit, továbbá az alapba történő befizetés mértékét, külön részletezve, hogy az állami intézmények mely forrásaik terhére teljesíthetnek befizetéseket. E befizetés forrását költségvetési szervként működő felsőoktatási intézmény esetén a saját bevétel terhére lehet teljesíteni.

A 137. §-hoz

A törvény széleskörűen megnyitja a felsőoktatási intézmény létesítésének jogát, ugyanakkor meghatározza az egyes fenntartóknak és az általuk fenntartott felsőoktatási intézményeknek a főszabálytól eltérő jogait és kötelezettségeit. A törvény alapelvként fogalmazza meg azt az elvárást, hogy az állami és helyi önkormányzat által fenntartott felsőoktatási intézmény ne legyen elkötelezett egyetlen vallás vagy világnézet mellett sem. Ezen elvárást a nem állami intézményben csak az államilag támogatott képzésben indokolt követelményként meghatározni.

A törvény meghatározza, hogy a magán, illetve a helyi önkormányzat és az országos kisebbségi önkormányzat által fenntartott felsőoktatási intézmények milyen, a központi költségvetés terhére biztosított támogatásokra és milyen feltételek mellett jogosultak. A bekezdés értelmében a magán, illetve a helyi önkormányzat és az országos kisebbségi önkormányzat által fenntartott felsőoktatási intézmények az állami fenntartásúakkal azonos feltételek mellett jogosultak a hallgatói juttatásokhoz nyújtott, valamint a képzési és tudományos célú normatív költségvetési támogatásokra.

A magán, illetve a helyi önkormányzat és az országos kisebbségi önkormányzat által fenntartott felsőoktatási intézmény szintén az állami felsőoktatási intézményekkel azonos módon és feltételekkel vehet részt a törvény 128. §-ának (1) bekezdésében meghatározott pályázatokon, továbbá a törvény 128. §-ának (2) bekezdése alapján az állami felsőoktatási intézményekkel azonos módon és feltételekkel köthető vele megállapodás.

Ezek az intézkedések hivatottak szolgálni a felsőoktatás rendszerének szektorsemleges finanszírozását.

A 138. §-hoz

A magán felsőoktatási intézmények alaptevékenységüket, azaz az oktatás, a tudományos kutatás, a művészeti alkotó tevékenységeket közhasznú szervezetként vagy vállalkozásként végezhetik.

A magán felsőoktatási intézmények körében az állami felsőoktatási intézményekre, a törvény 120-123. §-aiban meghatározott gazdálkodási szabályokat csak akkor kell alkalmazni, ha a felsőoktatási intézmény alapító okirata eltérően nem rendelkezik. Ez ad arra lehetőséget, hogy a fenntartói szándékok érvényesüljenek az intézmény működtetésében.

A rendelkezések értelmében, amennyiben a magán felsőoktatási intézmény feladatai ellátásához kincstári vagyonelemeket is felhasznál, akkor a gazdálkodás során e vagyonelemek körében a kincstári vagyonnal való gazdálkodásra vonatkozó szabályokat kell alkalmazni.

A törvény előírja, hogy a magán felsőoktatási intézmény olyan kötelezettségeiért, amelyek teljesítéséhez vagyona nem elégséges, a fenntartó kezesként felel, illetve - a jogok és kötelezettségek átszállására vonatkozóan - rendelkezik a jogutód nélküli megszűnés esetére.

A 139. §-hoz

Az egyházi felsőoktatási intézményekre vonatkozó különös rendelkezések azokat a szabályokat határozzák meg, amelyek az egyházi fenntartó jogosultságából adódóan eltérnek a magán és költségvetési szervként működő felsőoktatási intézmények működésének szabályaitól.

A lelkiismereti és vallásszabadságáról, valamint az egyházakról szóló 1990. évi IV. törvény 17. §-a alapján az egyházi jogi személy elláthat minden olyan nevelési-oktatási tevékenységet, amelyet törvény nem tart fent kizárólagosan az állam, az állami szerv vagy állami intézmény számára. E tevékenység körében az egyházi jogi személy intézményt létesíthet, tarthat fent. E rendelkezésekkel összhangban szabályoz a törvény. Az Alkotmánybíróság több határozatában foglalkozott az állam és az egyház elválasztásával. Így például a 4/1993. (II. 12.) AB határozat mutatott rá arra, hogy: „Az állam vallási semlegességét kifejezetten előírja és garantálja az Alkotmány 60. § (3) bekezdése, amely szerint a Magyar Köztársaságban az egyház az államtól elválasztva működik. Az elválasztás elvéből az következik, hogy az állam sem az egyházakkal, sem valamelyik egyházzal nem kapcsolódhat össze intézményesen; hogy az állam nem azonosíthatja magát egyetlen egyház tanításával sem; továbbá, hogy az állam nem avatkozik be az egyházak külső-belső ügyeibe, és különösen nem foglalhat állást hitbéli igazságok kérdésében… Mivel az állam éppen azokban a tartalmi kérdésekben nem foglalhat állást, amelyek a vallást vallássá teszik, a vallásról és az egyházról csak elvont, minden vallásra vagy egyházra egyaránt alkalmazható keretszabályokat alkothat…”

Az egyházi felsőoktatási intézmények a fenti törvény és az egyházak hitéleti és közcélú tevékenységének anyagi feltételeiről szóló 1997. évi XXIV. törvény keretei között gazdálkodnak, ugyanakkor a törvény lehetővé teszi, hogy közhasznú szervezetként működhessenek. A felsőoktatási intézmény működésének kereteit a felsőoktatási törvény és a fenntartó egyház sajátos rendelkezései adják, szabályzatukat ennek megfelelően határozzák meg.

A fentiekből következően valamennyi egyházi felsőoktatási intézmény tekintetében a törvény az általános rendelkezéseitől eltérő foglalkoztatási feltételeket határoz meg az egyenlő bánásmódról szóló törvény keretei között, illetve a 89. §-ban foglaltak szerint tesz javaslatot a főiskolai tanári és az egyetemi tanári kinevezésekre. A felvételre jelentkezés feltételeként is kiköthető az adott vallás elfogadása. Tekintettel van a szabályozás arra is, hogy az egyházi felsőoktatási intézmények többsége csak hitéleti képzést folytat, amely tartalmának, követelményeinek, a képzés személyi feltételeinek meghatározása az egyház jogköre.

A Magyar Köztársaság és az Apostoli Szentszék között létrejött megállapodás alapján a Magyar Katolikus Egyház, továbbá a kormánnyal a felsőoktatási feladatok ellátására megállapodást kötött egyházak által fenntartott felsőoktatási intézmények, illetve a későbbiek során megállapodást kötő intézmények a 127. § szerint az állami felsőoktatási intézményekkel azonos normatív támogatásra jogosultak - hitéleti és nem hitéleti képzésben is - azzal, hogy a fenntartói kötelezettségekből adódó feladatokat a fenntartó egyház látja el.

A hitéleti képzés sajátosságát figyelembe véve az új, többciklusú képzésben is biztosítja az állam a megállapodás szerinti támogatást. Több olyan egyházi kollégium működik, amelyet egyházi jogi személy jogi személyiséggel rendelkező szervezeti egysége tart fenn. A törvény - az intézmények jogállását nem érintve - a diákotthon megjelölést használja és az állam a fenntartó feladataihoz továbbra is biztosítja a támogatást.

A 140. §-hoz

Az állami felsőoktatási intézmények körében a katonai és rendvédelmi felsőoktatási intézmények nem tartoznak az oktatási tárca fenntartói hatáskörébe. A felsőoktatási intézmények szervezete és vezetési rendszere eltér a polgári felsőoktatási intézményekétől, ezért a törvény tételesen sorolja fel azokat az alkalmazottakra, a hallgatókra vonatkozó elveket, a vagyoni és költségvetési kérdésköröket, ahol a fenntartó tárcák szabályozásai az általános rendelkezésektől eltér.

A törvény új vonása, hogy a katonai és rendvédelmi felsőoktatási intézményekben a nem katonai és nem rendvédelmi polgári szakokon is a törvény főszabályai szerint folyhat államilag finanszírozott képzés. A polgári szakokon az államilag finanszírozott helyek biztosításáról a 101. §-ban meghatározottak szerint a Kormány dönt.

A 141. §-hoz

Az orvos- és egészségtudományi képzést folytató felsőoktatási intézmények feladatrendszerében az oktatás, a kutatás és gyógyító-megelőző tevékenység egymástól elválaszthatatlan egységben jelenik meg és az egészségügyi szolgáltatás egyetemi intézményei, a klinikák szervezetileg is a kari struktúra részeként működnek. A törvény ezért önálló szakaszban foglalja össze azokat a kérdéseket, feladatokat, amelyek a felsőoktatás részeként jelennek meg és amelyekre vonatkoznak az egészségügyről szóló 1997. évi CLIV. törvény előírásai is.

A felsőoktatási intézmények keretei között folyó egészségügyi szolgáltatás intézményei működési formájukat tekintve lehetnek a felsőoktatási intézmény szervezeti egységei vagy az egyetemtől elkülönült szervezetben működő önálló intézmények. A klinikák az egyetemtől elkülönülten gazdasági társaság vagy közhasznú társaság fenntartásában is működhetnek.

A központi költségvetési szervként működő felsőoktatási intézményben alapvetően a gyógyító-megelőző feladatok teljesítésének védettségét biztosítja az egészségügyi szolgáltató részjogkörben való gazdálkodása, illetőleg az egyetem szervezetén kívüli működés esetében a központi költségvetési szervként történő működés lehetőségének biztosítása.

A törvény külön taglalja azokat a feladatköröket, amelyek finanszírozása az Országos Egészségbiztosítási Pénztáron keresztül történik, valamint azokat az egészségügy körébe tartozó feladatokat, amelyek finanszírozását az egészségügy fejezetében tervezik meg. Az egészségügyi feladatokhoz biztosított források, feladattámogatások elkülönült számlán történő kezelését a törvény biztosítja.

Az orvos- és egészségtudományi képzést folytató felsőoktatási intézményekben az előzőekben jelzett sajátosságok miatt is indokolt annak biztosítása, hogy az oktató és a gyógyító-megelőző feladatokban egyaránt közreműködők esetében a munkaidőalap szabályozott megosztásával történhessen az alkalmazás.

Az Egészségügyi Minisztérium részben az egészségügyi szolgáltatás feladatrendszerével, részben az egészségügy szakmai kompetenciájába tartozó feladatok finanszírozásával összefüggésben kap eltérő jogosultságot a gazdálkodás tervezési és ellenőrzési feladataiban, a gazdasági társasági forma létrehozásakor az alapítói közreműködésben, illetőleg a gazdasági tanácsba történő meghívotti státus biztosításában.

A törvény a Kormányt hatalmazza fel az egészségügyi feladatokkal összefüggő irányítási és finanszírozási kérdések rendeletben történő szabályozására.

A 142. §-hoz

A törvény az orvos- és egészségtudományi képzést folytató egyetemeken a képzés, kutatás és gyógyító-megelőző feladatok egységét biztosítva, valamint az egészségügyi ágazat törvény által meghatározott, a felsőoktatást érintő feladatainak megvalósítása érdekében az egyetemek szervezeti egységeként határozza meg az orvos- és egészségtudományi centrumot.

Az egyetem tanácsa a centrumot akkor hozza létre, ha azt az érintett karok szervezeti egységei kezdeményezik.

A centrum - a működési tapasztalatok figyelembevételével, a jelenlegi szabályozástól eltérően - a klinikákat, az érintett karokat és azokhoz kapcsolódó szervezeti egységeket fogja egységbe. Az egyetem más szervezeti egységeitől eltérően a centrum a törvényben meghatározott körben gyakorolja a vagyonkezelői jogokat és a 141. § (2) bekezdésben a klinikáknak biztosított részjogkörűség és kincstári számla, valamint az előirányzatai feletti rendelkezési jog megilleti a centrumot is. A centrum magasabb vezetői beosztású elnöke hasonló jogosultságokkal rendelkezik, mint azok az egészségügyi szolgáltatásért felelős vezetők, akiket azokban a felsőoktatási intézményekben bíznak meg, amelyekben nem hoznak létre orvos- és egészségtudományi centrumot.

A 143. §-hoz

Az agrártudományi képzést is folytató felsőoktatási intézményekben az agrárképzést folytató karok és e karokhoz kapcsolódó szervezeti egységek az agrárágazati feladataik hatékony megvalósítása érdekében hozhatnak létre agrártudományi centrumot.

A centrum részére biztosított a részjogkörű költségvetési egységként történő működés, az előirányzatainak kincstári számlán történő kezelése, és az elnököt megilleti az előirányzatok feletti rendelkezési jog.

Az elnök magasabb vezetői beosztású vezető és megválasztásának rendjét az intézményi szervezeti és működési szabályzatban kell meghatározni, jogosultságait az orvos- és egészségtudományi centrum elnökéhez hasonlóan a szabályzat határozza meg.

A centrum az agrárágazat körébe tartozó, a törvényben megjelölt feladatainak megvalósításához az agrártárca költségvetésében meghatározott mértékű elkülönített forrásból kap támogatást.

A törvény a Kormányt hatalmazza fel az agrárfeladatokkal összefüggő irányítási és finanszírozási kérdések rendeletben történő szabályozására.

A 144. §-hoz

A művészeti képzést illetően a tehetségfejlesztés sajátos személyközpontú feladatai, az egyes művészeti ágak eltérő követelményei, a felsőoktatási intézmények, a művészeti intézmények egymásrautaltsága indokolja a különös rendelkezések meghatározását.

Több, kizárólag csak művészeti képzést folytató felsőoktatási intézmény is működik, így az általánostól eltérő rendelkezés, hogy ezen intézmények egy képzési területen folytathatnak képzési és művészeti tevékenységet. A táncművészeti képzés sajátossága, hogy a 13., 14. évfolyamon párhuzamosan folyik a középfokú és a felsőfokú képzés.

Általános alkalmazási feltétel oktatói munkakörben az egyetemi szintű végzettség. Művészeti területen azonban van olyan szakterület, ahol nem folyik egyetemi szintű képzés, ezért az alkalmazás követelményeit ezen feltételek figyelembevételével határozza meg a törvény. A művészeti képzés sajátossága a művészeti produkció (alkotás, előadás), amely része a tanulmányokat záró záróvizsgának. A művészeti tehetséggondozás indokolja az úgynevezett előkészítő jogviszony meghatározását. A rendelkezések egy részét azonban azokban az intézményekben is alkalmazni kell, amelyek egyéb képzési terület mellett a művészeti képzés feltételeit megteremtették.

Az átmeneti rendelkezések (150. §) 2010-ig biztosítják egyes művészeti díjak elfogadását azon munkakörökben, ahol feltétel a tudományos fokozat megléte.

A 145. §-hoz

A felsőoktatás legnagyobb képzési ága a pedagógusképzés. Különösen a tanárképzés kapcsolódik szorosan valamennyi szakterülethez. Jellemzően a hallgatói összlétszám negyed része tanul valamely pedagógus szakon és a felsőoktatási intézményeknek mintegy a fele folytat pedagógusképzést. Mindezért indokolt a pedagógusképzésre vonatkozó külön rendelkezések meghatározása.

Pedagógusképzésben a gyakorlati képzés az elméleti képzéssel párhuzamosan saját fenntartású közoktatási intézményben vagy a felsőoktatási intézménnyel megállapodás alapján együttműködő iskolában, óvodában folyik.

A pedagógusképzést folytató azon felsőoktatási intézmények közoktatási intézményeire, amelyek a gyakorlati képzéssel összefüggésben közoktatási feladatot is ellátnak, a közoktatásról szóló törvényben foglaltak az irányadóak. Támogatásuk forrása a költségvetési törvény szerinti kétszeres normatív támogatás.

Az oktatási miniszter közoktatással összefüggő ágazati feladatainak ellátásában a pedagógusképzést folytató intézmények is részt vesznek. Ezzel összefüggésben - a felsőoktatási intézményekre építve - regionális szolgáltató és kutatóhálózat létrehozása és működtetése a feladat. A hallgatói, oktatói létszámában megnövekedett, többprofilú felsőoktatási intézményekben a pedagógusképzés több ága is jelen van, ezért a felsőoktatási intézményben a szervezeti és működési szabályzatban meg kell határozni azt a szervezeti egységet, amely koordinálja a pedagógusképzés feladatait.

A többciklusú képzési szerkezetben az egységes tanárképzés egyetemi szinten valósul meg, tanári szakképzettség a második képzési ciklusban, mesterszakon szerezhető. A szakosodási rendszert a közoktatás tantárgyi struktúráját, a közismereti és szakmai tanárképzés szakemberigényét figyelembe véve kell szabályozni.

A 146. §-hoz

A pedagógusképzés sajátos területe a nemzetiségi vagy etnikai kisebbségi pedagógusképzés. Összhangban a nemzeti és etnikai kisebbségek jogairól szóló 1993. évi LXXVII. törvényben meghatározott, a nemzetiségi és kisebbségi neveléshez, oktatáshoz való jogosultságokkal, továbbá a nemzetiségi és kisebbségi neveléshez és oktatáshoz szükséges személyi feltételek biztosításában vállalt állami kötelezettséggel, a törvény szerint a felvételi követelményeknek megfelelő jelentkezőknek minden esetben meg kell szervezni a nemzetiségi képzést.

A törvény a nemzetiségi képzést törvényi szintű szabályozással erősíti meg. Az alapelvek szerint a nemzeti vagy etnikai kisebbséghez tartozó hallgató anyanyelvén, illetőleg anyanyelvén és magyarul vagy magyar nyelven folytathatja tanulmányait.

A törvény az állami kötelezettségre tekintettel is fontos feladatnak tekinti a kislétszámú szakok, köztük a nemzetiségi vagy etnikai kisebbségi pedagógusképzés szakjai képzésének megkülönböztetett támogatását.

Az oklevél mellett a jövőben nemzeti és etnikai kisebbségi képzés esetében az Európai Bizottság és az Európai Tanács által meghatározott oklevélmelléklet - a hallgató kérésére - az érintett kisebbség nyelvén is kiadható (63. §).

A nemzeti és etnikai kisebbséghez tartozó magyar állampolgár számára az Oktatási Minisztérium a jövőben pályázati úton elnyerhető ösztöndíj (118. §) nyújtásával kíván segítséget nyújtani az anyanyelven folytatott felsőfokú tanulmányokban való részvételhez. A Magyar Akkreditációs Bizottság nemzetiségi pedagógusképzés tekintetében készített szakvéleményéhez be kell szerezni az országos kisebbségi önkormányzat véleményét.

A nemzetiségi pedagógusképzésre jelentkezők közül előnyben kell részesíteni azt, aki az adott kisebbséghez tartozik.

Az új többciklusú képzésben alapképzésben szakirányként megjelenő nemzetiségi tanító, óvodapedagógus képzésben a kisebbség nyelvét a képzés teljes időtartama alatt oktatni kell.

A 147. §-hoz

A törvény meghatározza a felsőoktatás képzési és működési tevékenységében használt alapvető felsőoktatás-specifikus fogalmainak a tartalmát. Az értelmező rendelkezések segítik a törvényben meghatározottak egységes felfogásban történő értelmezését.

A törvény a felsőoktatási intézmények alaptevékenységéhez kapcsolódóan több területen kormányrendeleti szintű szabályozásra ad felhatalmazást. Az egyes feladatok végrehajtását meghatározó jogszabályok rendelkezései adnak majd keretet az intézményi szabályzatok elkészítéséhez és a fogalmak egyértelmű használatához.

A felsőoktatás működését meghatározó külön jogszabályokban meghatározott fogalmakat és azok értelmezését a jogalkalmazónak természetesen e törvény rendelkezéseinek érvényesítésénél is figyelembe kell venni.

A 148. §-hoz

A szakasz átmeneti és vegyes rendelkezéseket tartalmaz.

A törvény rendelkezik a Magyar Köztársaság címerének használatáról a felsőoktatási intézményekben.

Az Idegennyelvű Továbbképző Központ, az Eötvös Loránd Tudományegyetem Jogi Továbbképző Intézet, valamint a Budapesti Közgazdaságtudományi és Államigazgatási Egyetem Közgazdasági Továbbképző Intézet az Oktatási Minisztérium által alapított teljes jogkörrel rendelkező, önállóan gazdálkodó központi költségvetési szervként működtek 2004. december 31-ig. 2005. január elsejétől a továbbképzők az Eötvös Loránd Tudományegyetem, illetve a Budapesti Corvinus Egyetem részeként, önálló jogi személyként, részjogkörű költségvetési egységként működnek tovább.

A főszabálytól eltérően, a Pető András-módszer alapján folyó konduktorképzés felsőoktatási intézményi keretek közötti működését és a Zrínyi Miklós Nemzetvédelmi Egyetem egyetemként való működését biztosítja a törvény.

A nyilvános könyvtári ellátásról szóló 1997. évi CXL. törvény szerint az állami egyetemek könyvtárai nyilvános könyvtárak, az ott meghatározott feladataikat nem érinti a törvény hatálybalépése, mint ahogy az Országos Dokumentumellátási Rendszerről szóló 73/2003. (V. 28.) Korm. rendelet is meghatároz további feladatokat az egyetemi könyvtáraknak.

A 149. §-hoz

A törvény megteremti a folyamatosságot korábbi szabályozás alapján a felsőoktatásban szerzett végzettségek és szakképzettségek, egyes címek, valamint a tudományos fokozat elismerése, viselése tekintetében. A megszerzett végzettségeket és szakképzettségeket illetően általános jogelv, hogy a korábban kiadott oklevelek érvényességét a kiadáskor hatályos jogszabály időközbeni hatályon kívül helyezése nem érinti.

A 150. §-hoz

A 40. életkorban felsőoktatási tanulmányokra jelentkezők jellemzően munka mellett vállalkoznak újabb oklevelet adó képzésre, és gyakran nem is rendelkeznek megfelelő nyelvi előképzettséggel. A felsőfokú tanulmányok mellett a nyelvvizsga-követelmények teljesítése erre tekintettel olyan nehéz feladatot jelent, amely több éves tanulmányok után esetleg mégsem eredményezi a munkakör betöltéséhez szükséges szakképzettség megszerzését. Ezért életkor alapján biztosít felmentést a törvény az állami nyelvvizsga megszerzésének követelménye alól, amely rendelkezés a 2015/2016-ban vizsgát tevők esetében alkalmazható utoljára. Ugyanakkor vannak olyan nyelvigényes, szakmai nyelvvizsgát feltételező képzések, amelyeknél a szakképzettség gyakorlása miatt nem lehet eltérni a nyelvvizsga követelményeinek teljesítésétől.

Az Európa Tanács Közös Európai Referenciakeret hatszintű rendszere az idegennyelv-tudás pontosabb mérését teszi lehetővé. A hatszintű mérésre való áttérés motiváló tényező lehet az idegennyelvtudás elmélyítése terén, mivel a magyar akkreditált hármas fokozaton túli szintek elérését is meg tudja mutatni és ezzel további tanulásra ösztönöz. Az Európa Tanács Közös Európai Referenciakeret hatszintű rendszerének és a magyar tradicionális alap-, közép- és felsőfokú nyelvvizsgarendszerének megfeleltethetőségére ad kormányrendeleti felhatalmazást a törvény.

Az átmeneti rendelkezések között kerül meghatározásra, hogy 2010. december 31-ig tudományos fokozat helyett figyelembe vehetők a jogszabályban meghatározott művészeti díjak, sporteredmények az alkalmazásnál, a felsőoktatási intézmények tevékenységének minőséghitelesítésénél (a Széchenyi- és a Kossuth-díj, az olimpiai játékokon, világbajnokságokon, Európa-bajnokságokon elért első három helyezés elismerése).

-----STARTING---POINT---VEGE---

A 151. §-hoz

A törvény 2006. március 1-jén lép hatályba, a jogbiztonság alkotmányos követelményéből kiindulva, a jogalkalmazóknak megfelelő felkészülési idő biztosításával határozza meg a törvény hatálybalépését és ezzel egy időben hatályon kívül helyezi a jelenleg hatályos felsőoktatási törvényt, valamint további hatályon kívül helyező rendelkezéseket tartalmaz. A törvény határidők meghatározásával, részletes szabályokat tartalmaz annak érdekében, hogy elősegítse a felsőoktatási intézmények és más jogalkalmazók részére az új törvény alkalmazására történő átállást.

A 152. §-hoz

A törvény a felsőoktatási rendszer működőképességének folyamatos fenntarthatóságára figyelemmel határozza meg a Magyar Akkreditációs Bizottság és a Felsőoktatási és Tudományos Tanács 111. § és 115. § szabályaihoz igazodó átalakulásának szabályait, a korábban megkezdett képzések folytatásának, ösztöndíjak folyósításának feltételeit.

A 153. §-hoz

A törvény rendelkezéseinek végrehajtását szolgáló végrehajtási rendeletek megalkotásának jogosultja és kötelezettje a Kormány, továbbá az oktatási miniszter.

A rendeletalkotási felhatalmazást tartalmazó rendelkezés - ahol ezt a jogbiztonság, egyértelműség követelménye indokolja - a jogalkotásról szóló törvénynek megfelelő tartalommal utal a felhatalmazás tárgyát és kereteit meghatározó korábbi törvényi rendelkezésekre. A felhatalmazást adó e § szerinti és az utalás által felhívott rendelkezéseket egymásra tekintettel kell értelmezni.

A 154. §-hoz

A szenátusként tovább működő korábbi intézményi tanácsok átalakulására vonatkozó szabályokat tartalmazza, azzal a biztosítékkal, hogy az új testület összetételének igazodnia kell a törvény előírásaihoz. A gazdasági tanács létrejötte, az intézmény szervezeti felépítésének kialakítása, a szervezeti és működési szabályzat, valamint a hallgatói önkormányzat alapszabálya felülvizsgálata, elkészítése határidejét szabályozza.

A 155. §-hoz

A törvény a felsőoktatási intézmények működésének olyan garanciális, a felvehető hallgatói létszámra, a folytatott képzésre, az alapító okirat tartalmára vonatkozó rendelkezéseit tartalmazza, amelynek bevezetése fokozatosságot igényel. A megváltozott szabályozásból fakadó feladatok ütemezhetőségét biztosítja a teljesítési határidő pontos meghatározása.

A 156. §-hoz

A törvényben meghatározott hatósági tevékenységet folytató regisztrációs központ [107. §] létesítésével, a felsőoktatás legalább hatévenként elkészítendő középtávú fejlesztési tervének első alkalommal történő elkészítésével és a felsőoktatási intézmények pályakövetési rendszerrel [103. § (1) bekezdés ab) pont] összefüggő feladatai megvalósításával kapcsolatos részletszabályokat e § rendezi.

Az intézményi kötelezettség teljesítése a pályakövetési rendszerre vonatkozó oktatási miniszteri intézkedést is feltételezi.

A 157. §-hoz

A vezetői megbízatások a felsőoktatási intézmények új szervezeti rendszerének kialakulásáig, de legkésőbb 2006. december 31-éig fennmaradnak.

A törvény a 91. §-ban foglaltakra tekintettel rendelkezik az oktatói munkakörben történő foglalkoztatás átmeneti szabályairól. 2008. szeptember 1-jétől csak a törvény szerint lehet oktatói munkakört létesíteni. 2008-ig az 1993. évi felsőoktatási törvény rendelkezései szerint és az új követelmények szerint is alkalmazhatók az oktatók. A felsőoktatási intézményben közalkalmazotti jogviszonyban, munkaviszonyban alkalmazott oktatót a törvény szerint meghatározott munkakörbe akkor lehet átsorolni, ha az új követelményeket teljesítette, azzal az eltéréssel, hogy az előírt feltételek teljesítéséhez meghatározott időbe az adott oktatói munkakörben eltöltött időt be kell számítani.

A 158. §-hoz

A törvény új eleme a többciklusú képzési szerkezet bevezetése Magyarországon. Magyarország az 1999-ben aláírt Bolognai Nyilatkozatban meghatározott célok elfogadásával kötelezettséget vállalt az Európai Unió versenyképességének biztosítása érdekében az Európai Felsőoktatási Térség kialakításában, ennek részeként a Berlini Komüniké 2003. évi aláírásával a többciklusú képzési szerkezet 2006-tól történő bevezetésére.

A törvény meghatározza a felsőoktatási intézmények hatáskörébe tartozó képzési formákat, azok létesítésének kereteit, a képzési időt és a képzésben megszerezhető kreditek számát.

Az átállás rendelkezései szerint 2006-tól általánossá válik a többciklusú képzési szerkezet és a képzési és kimeneti követelmények elfogadását követően a felsőoktatási intézmények - képzési programjuk szerint - csak az új alapszakot indíthatják. A törvény a felsőoktatásban szerezhető új és régi végzettségi szintek és szakképzettségek között egyúttal megteremti a kapcsolatot azzal, hogy biztosítja a korábban tanulmányokat kezdett hallgatók a tanulmányaiknak a felsőoktatásról szóló 1993. évi LXXX. törvény szerinti befejezését, valamint a főiskolai szintű végzettséggel rendelkezők mesterképzésre történő jelentkezését, a szakirányú továbbképzési programok új és régi képzésekre épülését, továbbá rendelkezik az új végzettségi szintek külön jogszabályokban meghatározott végzettségi szinteknek való megfeleltetéséről.

A 159. §-hoz

A többciklusú képzés egyes képzési ciklusai egymásra épülően indulhatnak. Ennek ismeretében az új képzési rend szerinti mesterképzés, doktori képzés, szakirányú továbbképzés indításának feltétele a megelőző képzési ciklus felfutása. A képzés felfutásából következő hatálybalépés alapelveit foglalja egybe a szakasz. A doktori képzés - mint a többciklusú képzés harmadik ciklusa - alapvetően változatlan keretek között folyik a törvény hatálybalépését követően is. A doktori képzésben résztvevők arányának alakulásánál a 53. §-ban meghatározott, új belépőkhöz (felsőfokú szakképzés, alapképzés, osztatlan képzés) viszonyított arányt kell figyelembe venni.

A 160. §-hoz

A törvény az egyes intézkedések bevezetése körében rendelkezik a hallgatók jogai és kötelezettségei biztosítását szolgáló szabályok első alkalommal történő alkalmazásáról. E körben határozza meg, hogy az 59. § szabályai szerinti vizsgaidőszakot 2006. szeptember 1-jétől kezdődően kell megszervezni, egyúttal a bevezetést biztosító rendelkezések kitérnek a 62. § által az oklevélre, nyelvi követelményre, a záróvizsga teljesítésére, az oklevél kiadására, tartalmára, a záróvizsga letételét tanúsító igazolásra, az OM-azonosítóra, az Országos Felsőoktatási Információs Központ részére teljesítendő adatközlésre vonatkozó kötelezettségek bevezetési rendjére, ütemezésére.

A 161. §-hoz

A törvény az államilag támogatott képzésre vonatkozó, az államilag támogatott képzésbe felvehetők keretszámát, az egyes képzési ciklusokban államilag finanszírozott képzésbe felvehetők arányát, az államilag támogatott hallgatói helyek intézményi elosztását, a támogatási idő mértékét és nyilvántartását szabályozó rendelkezések alkalmazását a 2006. szeptember 1-jén induló képzések tekintetében rendeli alkalmazni.

Meghatározza a korábban felsőfokú végzettséget szerzettek támogatási idejének vélelmezett számítási alapját, ezzel összefüggésben rendezi a juttatások szempontjából számított félévek számát is. A törvényi vélelem megdönthető.

A törvény rendelkezik a hatálybalépését megelőzően folytatott felsőfokú tanulmányok kreditrendszerű beszámításának kérdéseiről, a jogorvoslati jogra, a hallgatói jogviszony megszűnésére, a felsőfokú szakképzésben a gyakorlati képzést szervező által kötendő felelősségbiztosításra vonatkozó szabályok bevezetési feltételeiről.

A 162. §-hoz

A § értelmében az új belépők létszámkeretének meghatározására vonatkozó, a törvény 53. § (3) bekezdésében meghatározott szabályokat első alkalommal a 2006/2007-es tanév vonatkozásában kell alkalmazni.

A mesterképzésre, doktori képzésre, szakirányú továbbképzésre felvehető államilag támogatott hallgatói keretszámot az 53. § (4) bekezdésében meghatározott szabályokból adódóan - amelyek értelmében a mesterképzésre felvehető államilag támogatott hallgatói létszámkeret az adott évet megelőző harmadik évben megállapított új belépők létszámkeretének harmincöt százaléka, és az új belépők létszámkerete először a 2006/2007-es tanévre kerül megállapításra - első alkalommal a 2009. év vonatkozásában kell alkalmazni.

A törvény 53. § (3) bekezdése felső korlátot állapít meg az új belépők létszámkeretére. A korlát számításánál figyelembeveendő arány meghatározásának módját a 162. § (3) bekezdése rögzíti a 2005-ben megállapított államilag finanszírozott hallgatói létszámkeretnek és a 2005-ben nappali rendszerű iskolai oktatásban részt vevő, a középiskolák utolsó évfolyamaira járó tanulók számának hányadosaként. Ezzel biztosítható, hogy az államilag finanszírozott hallgatói létszám alakulása ne szakadjon el az alapvető demográfiai folyamatoktól.

A § értelmében a felsőoktatásnak a központi költségvetés terhére történő finanszírozására vonatkozó szabályokat először 2006. évben a 2007. évi költségvetés összeállítása során szükséges követni.

A hallgatói hitelre vonatkozó, a törvény 46. § (8) bekezdésében és 118. § (4) bekezdésében szereplő rendelkezések, továbbá a hallgatói juttatások mértékére vonatkozó szabályok 2006. szeptember 1-jével hatályosulnak, azaz először a 2006/2007-es tanév során kerülnek alkalmazásra.

A 163. §-hoz

A törvény biztosítja - az állandó oktatói, kutatói karra vonatkozó, a 12. § (4) bekezdésében, a 15. § (12) bekezdésében meghatározott - megváltozott feltételű működésre való fokozatos áttérés, a felkészülés 2008. szeptember 1-jéig tartó lehetőségét a nem állami felsőoktatási intézmények számára.

A 164. §-hoz

A felsőoktatással kapcsolatos új eljárási, engedélyezési rend vonatkozásában a törvény rendezi a felsőoktatási intézmény létesítésére, átalakulására, megszűnésére rendelt és a 106. §-ban szabályozott, a felsőoktatás működésével kapcsolatos további eljárások bevezetését, egyúttal a 2006. augusztus 31-ét megelőzően benyújtott kérelmek tekintetében - 2006. március 1-je, a törvény hatálybalépése után is - a felsőoktatásról szóló 1993. évi LXXX. törvény végrehajtási rendeleteinek alkalmazását teszi kötelezővé.

A 165. §-hoz

A törvény az oktatói, kutatói, tanári és más munkakörben történő foglalkozatás 80-98. §-ban meghatározott szabályival összhangban rendelkezik a közalkalmazottak jogállásáról szóló 1992. évi XXXIII. törvény felsőoktatásra vonatkozó rendelkezéseinek módosításáról, a Kormányt jelölve meg a munkaköri alkalmazás törvényi szabályainak végrehajtását szolgáló jogalkotás kötelezettjeként.

A 166. §-hoz

A Nemzeti Fejlesztési Terv Humánerőforrás-fejlesztési Operatív Programjának 3.2.2. és 4.1.1. intézkedése végrehajtása során létrejönnek a térségi integrált szakképző központok, amelyek keretében a szakképző iskolai tanulók gyakorlati képzésében közreműködő központi képzőhelyek fognak működni. A törvény célja, hogy a központi képzőhelyek tárgyi feltételeinek fejlesztése közvetlenül támogatható legyen a szakképzési hozzájárulásra kötelezettek részéről és pályázat útján beruházási célú támogatásban is részesülhessenek a Munkaerő-piaci Alap képzési alaprészéből.

A térségi integrált szakképző központok hálózatának szélesítése indokolttá tesz olyan törvényi szabályozást is, hogy a képzési alaprész pénzeszközeiből nyilvános pályázat alapján beruházási célú támogatást kaphasson a szakképző iskolát fenntartó, valamint a fenntartóval megállapodást kötött felsőfokú szakképzést folytató felsőoktatási intézmény új térségi integrált szakképző központ létrehozásához.

A törvény a gyakorlati tapasztalatok alapján felmerült szabályozási hiányt pótolva felhatalmazza az oktatási minisztert arra, hogy a törvény végrehajtási rendeletében meghatározza a hozzájárulásra kötelezettől közvetlenül kapott fejlesztési támogatás fogadásának és felhasználásának feltételeit.

A 167. § -hoz

A törvény a szakképzésről szóló 1993. évi LXXVI. törvény és a felsőoktatásról szóló törvény közötti összhangot teremti meg azzal, hogy a felsőoktatási intézmény a szakképzés intézményei között feltüntetésre kerül, valamint technikai módosításokat tartalmaz a felsőfokú szakképzés tekintetében.

A szakképzésről szóló törvény módosítása a Nemzeti Fejlesztési Terv Humánerőforrás-fejlesztési Operatív Programjának 3.2.2. és 4.1.1. intézkedése keretében létrejövő, a térségi integrált szakképző központok keretében működő központi képzőhely szakképzési intézményként való működésének törvényi feltételeit is megteremti. A törvényben meghatározásra kerülnek a térségi integrált szakképző központ és a központi képzőhely létrehozásának szabályai. A törvény a térségi integrált szakképző központ működésének törvényi szintet nem igénylő szabályozása érdekében felhatalmazást ad a szakmai tanácsadó testület összetételének és működésének jogszabályban történő meghatározására.

A 168. § -hoz

A szakképzésről szóló 1993. évi LXXVI. törvény módosításáról szóló 2003. évi XXIX. törvény 26. § (7) bekezdése rendelkezik arról, hogy a szakképesítésért felelős miniszterek vizsgálják felül az ágazatukba tartozó szakképesítések szakmai és vizsgakövetelményeit a 2003. évi XXIX. törvény hatálybalépését követő két éven belül. A törvény 2003. június 7-én lépett hatályba, ezért a határidő 2005. június 7-én lejárt. A törvény elfogadását követően indult el a Nemzeti Fejlesztési Terv Humánerőforrás-fejlesztési Operatív Programjának 3.2.1. intézkedése, amelynek keretében kialakításra kerül az új szakképzési szerkezet és az ahhoz kapcsolódó szakmai és vizsgakövetelmények kidolgozása is megtörténik 2006. augusztus 31-éig. A törvény a határidő módosítását tartalmazza annak érdekében, hogy a két feladat összekapcsolható és költséghatékonyan elvégezhető legyen.

A 169. §-hoz

A törvény pontosítja, illetve kiegészíti a közoktatásról szóló 1993. évi LXXIX. törvény 12. §-ának (2) bekezdését oly módon, hogy a nevelési-oktatási intézmény, kollégium nem vagyoni, hanem tulajdoni jogot szerez minden olyan, a birtokába került dolog felett, amelyet a tanuló állított elő. A tulajdonjog megszerzésének feltételeit kiegészíti azzal, hogy a birtokába került dolog elkészítéséhez szükséges anyagi és egyéb feltételeket a nevelési-oktatási intézménynek kell biztosítania. A tanulót díjazás akkor illeti meg, ha a nevelési-oktatási intézmény a tulajdonába került dolog értékesítésével, hasznosításával bevételre tesz szert. Kiegészül továbbá a bekezdés azzal, hogy ha az előállított dolog a szellemi alkotások védelme alá esik (Ptk. 86. §), akkor e rendelkezéseket azzal az eltéréssel kell alkalmazni, hogy a szellemi alkotás átadására a munkaviszonyban vagy más hasonló jogviszonyban létrehozott szellemi alkotás munkáltató részére történő átadására vonatkozó rendelkezéseket kell alkalmazni.

A közoktatásról szóló törvény 12. § (4) bekezdése a tanuló díjazására vonatkozó rendelkezéseket pontosítja a (2) bekezdésben megfogalmazott módosításokkal összhangban.

A 170. §-hoz

A törvény lehetőséget biztosít a személyi jövedelemadó meghatározott részének az adózók rendelkezése szerinti felhasználásáról szóló 1996. évi CXXVI. törvény kiegészítésével, hogy a magánszemélyek befizetett adójuk egy százalékának felhasználásáról az adóévet követő évben felsőoktatási intézmény mint kedvezményezett javára rendelkezzenek.

A 171. §-hoz

A törvény a regisztrációs központ által vezetett közhasznúsági nyilvántartásba - a 107. § (6) bekezdése alapján - közhasznú, kiemelkedően közhasznú szervezetként bejegyzett felsőoktatási intézmény [138. § (1)-(2) bekezdés, 139. § (13) bekezdés], valamint a vállalkozási tevékenységet folytató felsőoktatási intézmény [138. § (1) bekezdés] társasági adófizetési kötelezettségének részletes szabályait a társasági adóról és az osztalékadóról szóló 1996. évi LXXXI. törvény módosításával teremti meg.

A 172. §-hoz

A törvény összhangban a 138. § (1) bekezdésben a magán, illetve a 139. § (13) bekezdésben az egyházi felsőoktatási intézményekre írt rendelkezésekkel, továbbá a Magyar Akkreditációs Bizottságra a 111. § (5) bekezdésben, valamint a Felsőoktatási és Tudományos Tanácsra a 113. § (5) bekezdésében meghatározott működési szabályokkal egészíti ki a közhasznú szervezetekről szóló 1997. évi CLVI. törvényt. Figyelemmel van arra, hogy a regisztrációs központ által vezetett nyilvántartás közhasznúsági nyilvántartásnak minősül, így a felsőoktatási intézmények tekintetében az illetékes bíróság által vezetett jegyzék helyett a 107. § (6) bekezdésében meghatározott nyilvántartásba történő bejegyzéssel - a regisztrációs központ mint erre jogosult által - valósul meg közhasznú szervezetté minősítés. A Magyar Akkreditációs Bizottság, illetőleg a Felsőoktatási és Tudományos Tanács - közhasznúsági nyilvántartásba vétel nélkül - kiemelkedően közhasznú szervezetnek minősül.

A 173. §-hoz

A törvény a felnőttképzésről szóló 2001. évi CI. törvény módosításával a felsőoktatási intézményben felnőttképzési szerződés keretében folytatott költségtérítéses képzésre vonatkozóan a felnőttképzésre megállapított személyi jövedelemadó-kedvezmény szabályait rendeli alkalmazni.

A 174. §-hoz

A törvény a koherens szabályozás igényével rendelkezik a kapcsolódó ágazati törvények megfelelő módosításáról.

A törvény külön kezeli a felsőoktatásról szóló 1993. évi LXXX. törvényt módosító törvényi szabályok hatályon kívül helyezését szolgáló rendelkezéseket [151. § (2)-(3) bekezdés], a felkészülési idő biztosítása végett az Andrássy Gyula Budapesti Német Nyelvű Egyetem állami elismeréséről szóló 2001. évi LXVI. törvény és a Közép-európai Egyetem állami elismeréséről szóló 2004. évi LXI. törvény hatályon kívül helyezését szolgáló szabályozást [151. § (4) bekezdés] és a felsőoktatásra vonatkozó megváltozott rendelkezések más törvényekkel való összhangját biztosító módosításokat [165-174. §].

Az előbbiekből kifolyólag e § és a 173. § olyan törvényt is módosít, melyet korábban a törvény szintén érintett. E körbe tartozik a katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény, melynek 52. §-át a törvény 151. § (3) bekezdésének bd) pontja helyezi hatályon kívül, ugyanakkor a megváltozott felsőoktatási szabályokkal való összhangot a § módosításai teremtik meg. A külföldi bizonyítványok és oklevelek elismeréséről szóló 2001. évi C. törvény 38. § (1) bekezdésének c) pontját a törvény 151. § (3) bekezdésének bk) pontja helyezi hatályon kívül és e § a külföldi bizonyítványok és oklevelek elismeréséről szóló törvény további rendelkezéseit érinti.