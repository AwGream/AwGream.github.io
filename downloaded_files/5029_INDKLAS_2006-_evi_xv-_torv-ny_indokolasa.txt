2006. évi XV. törvény indokolása

az Európai Unióról Szóló Szerződés K.3. cikke és az Europol Egyezmény 41. cikkének (3) bekezdése alapján az Europolnak, szervei tagjainak, igazgatóhelyetteseinek és az Europol alkalmazottainak kiváltságairól és mentességeiről szóló, 1997. június 19-én kelt Jegyzőkönyv, és az Európai Rendőrségi Hivatal létrehozásáról szóló Egyezmény (Europol Egyezmény), és az Europolnak, szervei tagjainak, igazgatóhelyetteseinek és alkalmazottainak kiváltságairól és mentességeiről szóló Jegyzőkönyv módosításáról készült, 2002. november 28-án kelt Jegyzőkönyv kihirdetéséről

-----STARTING---POINT---ALTALANOS---

Általános indokolás

Az Európai Rendőrségi Hivatalt (a továbbiakban: Europol) az Európai Unió tagállamai − az Európai Unióról szóló Szerződés K.3-as cikke alapján − 1995. július 26-án hozták létre azzal a céllal, hogy a terrorizmus, az illegális kábítószer-kereskedelem és a nemzetközi bűnözés más súlyos formáinak leküzdése érdekében fejlesszék a tagállami bűnüldöző szervek közötti együttműködést. Fontos ugyanakkor hangsúlyozni, hogy az Europol nem közös nyomozó szerv, alapvető feladata az állandó, bizalmas és intenzív információcsere fenntartása az Europol és a tagállamok nemzeti egységei között. Az Europol nem váltja ki a tagállami bűnüldöző szervek munkáját, azonban hozzáférhetővé teszi számukra a nemzetközi bűnözéssel kapcsolatos, más tagállamtól, illetve az Europol saját - egyfajta összeurópai szemléletet megjelenítő - elemzéseiből származó bűnüldözési adatokat.

A Magyar Köztársaság Europol tagsága a fentiekre is tekintettel kiemelkedő jelentőségű célt szolgál. A szervezett bűnözés elleni fellépés csak hatékony nemzetközi együttműködés keretében valósulhat meg. Az Europol tagság megfelelő szakmai alapot, korszerű eszközöket és módszertani segítséget ad a nemzetközi bűnözés elleni sikeres fellépéshez, hozzájárul a bűnüldöző szervek munkája hatékonyságának fokozásához. A többi tagállammal történő információcsere jelentős mértékben hozzájárul a nemzetközi bűnözés legsúlyosabb formái elleni eredményes küzdelemhez.

Az Europol Egyezményhez 1995-2003 között öt jegyzőkönyvet fűztek, amelyek közül jelen törvényben kettő kerül kihirdetésre:

a) az Európai Unióról szóló Szerződés K.3 cikke és az Europol Egyezmény 41. cikkének (3) bekezdése alapján az Europolnak, szervei tagjainak, igazgatóhelyetteseinek és az Europol alkalmazottainak kiváltságairól és mentességeiről szóló, 1997. június 19-én kelt Jegyzőkönyv;

b) az Európai Rendőrségi Hivatal létrehozásáról szóló Europol Egyezmény, és az Europolnak, szervei tagjainak, igazgatóhelyetteseinek és alkalmazottainak kiváltságairól és mentességeiről szóló jegyzőkönyv módosításáról készült, 2002. november 28-án kelt Jegyzőkönyv.

Az Országgyűlés 38/2004. (V. 11.) OGY határozatával az Europol Egyezményt és Jegyzőkönyveit megerősítette. A Magyar Köztársaság tekintetében az Europol Egyezmény és kiegészítő Jegyzőkönyvei közül az a) pontban szereplő Jegyzőkönyv 2004. szeptember 1. napjával hatályba lépett.

A b) pontban szereplő kiegészítő Jegyzőkönyv nemzetközi hatálybalépése még nem történt meg.

A nemzetközi szerződésekkel kapcsolatos eljárásról szóló 2005. évi L. törvény 9. §-a értelmében ha a nemzetközi szerződés kötelező hatályának elismerésére az Országgyűlés adott felhatalmazást, úgy azt törvényben szükséges kihirdetni. A törvény 2. §-a és 4. §-a tartalmazza a kiegészítő Jegyzőkönyvek hivatalos magyar nyelvű szövegét.

-----STARTING---POINT---RESZLETES---

Részletes indokolás

Az 1-2. §-hoz

Az Európai Unióról szóló Szerződés K.3 cikke és az Europol Egyezmény 41. cikkének (3) bekezdése alapján az Europolnak, szervei tagjainak, igazgatóhelyetteseinek és az Europol alkalmazottainak kiváltságairól és mentességeiről szóló, 1997. június 19-én kelt Jegyzőkönyv rendelkezik a joghatóság, az átkutatás, lefoglalás, elkobzás és a beavatkozás minden más formája alóli mentességről (2. cikk), az irattár sérthetetlenségéről (3. cikk), függetlenül attól, hogy az Europol javai, illetve irattára mely tagállam felségterületén találhatóak. Hivatalos tevékenysége körében az Europol, annak vagyona, bevételei és más tulajdona mentes valamennyi közvetlen adó alól, illetve adómentesség illeti meg a közvetett adók vonatkozásában is. Ez utóbbi mentesség visszatérítéssel biztosítható. (4. cikk) Az Europol mentes az anyagi javakra vonatkozó korlátozások alól (5. cikk), illetve részére minden tagállam köteles kapcsolattartási lehetőségeket és mentességeket biztosítani (6. cikk). A Jegyzőkönyv rendelkezik még a belépés, tartózkodás és kilépés szabályairól (7. cikk), az Europol szerveinek tagjai és alkalmazottainak kiváltságairól és mentességeiről (8. cikk). A 8. cikkben szabályozott mentességek azonban nem terjednek ki a harmadik személyeknek okozott károkért való polgári jogi felelősség alóli mentességre (9. cikk).

A 3-4. §-hoz

Az Európai Rendőrségi Hivatal létrehozásáról szóló Europol Egyezmény, és az Europolnak, szervei tagjainak, igazgatóhelyetteseinek és alkalmazottainak kiváltságairól és mentességeiről szóló jegyzőkönyv módosításáról készült, 2002. november 28-án kelt Jegyzőkönyv célja, hogy a tagállamok rendőri erői, vámszervei és más illetékes bűnüldöző hatóságai − különösen közös nyomozócsoportok létrehozásával − szorosabban működjenek együtt. A Jegyzőkönyv szabályozni kívánja továbbá az Europol részvételét a közös nyomozócsoportokban.

A Jegyzőkönyv két irányban terjeszti ki az Europol feladatkörét. Egyrészt az Europol tisztségviselői támogatóként részt vehetnek a közös nyomozócsoportokban, másrészt az Europol, meghatározott ügyekben, nyomozás elrendelésére és koordinálására kérheti fel a tagállamok illetékes hatóságait (1. cikk 1. pont).

A módosítást követően tehát:

1. az Europol tisztségviselői támogatóként részt vehetnek a közös felderítő egységekben, amennyiben ezek az egységek olyan bűncselekményekben nyomoznak, amelyekre az Europol hatáskörrel rendelkezik. Az Europol tisztségviselői azonban nem vehetnek részt kényszerítő intézkedések végrehajtásában. Az Europol tisztségviselőinek a közös felderítő egységekben való részvételét az Europol igazgatója és a közös felderítő egységekben részt vevő tagállamok illetékes hatóságai közötti megállapodásban kell rendezni, a nemzeti egységek bevonásával. E megállapodásokra irányadó szabályokat az Europol Igazgató Tanácsa határozza meg tagjainak kétharmados többségével;

2. a tagállamok kötelesek foglalkozni az Europol minden olyan megkeresésével, amely egyes ügyekben való nyomozás kezdeményezésére, vezetésére vagy koordinálására vonatkozik. Amennyiben a tagállam illetékes hatóságai úgy határoznak, hogy nem foglalkoznak az Europol valamely megkeresésével, tájékoztatniuk kell az Europolt döntésükről és annak indokairól.

Az 5. §-hoz

Az Europol 41. cikke értelmében az összekötő tisztek feladatainak az Európai Rendőrségi Hivatalnál történő megfelelő teljesítéséhez szükséges kiváltságokról és mentességekről szóló megállapodást szükséges létrehozni, amely megállapodás a 2004. évi LI. törvénnyel kihirdetésre került. A Megállapodás megfelelően rendezi az összekötő tisztek kiváltságaira és mentességeire vonatkozó kérdéseket, így annak hatályban tartását javasolta a holland Fél a teljes jogú tagság idejére is. A szöveg tekintetében kizárólag kisebb pontosításokra, megfelelő értelmezésre volt szükség, hiszen időközben a Magyar Köztársaság az Europai Unió, illetve az Europol tagja lett. A módosításról szóló jegyzékváltás 2004. augusztus 19-én megtörtént és hatályba lépett.

A 6. §-hoz

E § tartalmazza az 5. § szerinti Megállapodás módosítására vonatkozó jegyzékváltás szövegét.

A 7. §-hoz

A törvény 5. §-a rendelkezik a kiegészítő Jegyzőkönyvek hatálybalépéséről.

A 8. §-hoz

A törvény végrehajtásához szükséges intézkedésekről a belügyminiszter gondoskodik.