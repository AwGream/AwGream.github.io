2004. évi XCII. törvény indokolása

a választási eljárásról szóló 1997. évi C. törvény módosításáról

-----STARTING---POINT---ALTALANOS--- 

Az Alkotmány 2004. május 1-jén hatályba lépett módosítása szerint minden választópolgárt megillet a jog, hogy szavazatát az országgyűlési, európai parlamenti választáson és országos népszavazáson akkor is leadhassa, ha a szavazás napján külföldön tartózkodik.

Az Alkotmánybíróság 34/2004. (IX. 14.) AB határozata szerint az Alkotmány 70. § (1) bekezdését sértő - mulasztásban megnyilvánuló - alkotmányellenes helyzet jött létre annak következtében, hogy az Országgyűlés nem alkotta meg azokat a rendelkezéseket, amelyek a választás napján külföldön tartózkodó, az Alkotmány alapján választójogosultsággal rendelkező állampolgárok számára az országgyűlési képviselők választásán aktív választójoguk gyakorlásának, illetőleg az országos népszavazáson való részvételük módját és garanciáit szabályozzák.

Az európai parlamenti képviselők választásán a 2004. évi XLIII. törvény egyszeri rendelkezést léptetett életbe. E szabályok alapulvétele tűnt a legcélravezetőbbnek a többi választástípus esetében is. A törvény olyan átmeneti szabályokat állapít meg a külföldön szavazásra, melyek mind a már kitűzött választások tekintetében, mind pedig a 2005. december 31. előtti időpontra kitűzött országos népszavazáson és időközi országgyűlési választáson alkalmazandóak.

-----STARTING---POINT---RESZLETES---

Az 1. §-hoz

E §-ban foglalt szabályok tartalmazzák a külföldön történő szavazáson alkalmazandó eljárási szabályokat, külön fejezetet illesztve a választási eljárásról szóló törvényhez. Az új XIX. fejezet a 173-193. §-ban rendezi az országos népszavazáson és az időközi országgyűlési választáson a külföldön szavazás átmeneti szabályait.

A Ve. 173. §-ához

A törvény csak az országos népszavazáson és az időközi országgyűlési választáson rendeli alkalmazni a XIX. fejezetben foglalt átmeneti szabályokat.

A Ve. 174. §-ához

A külföldön szavazás bevezetésére tekintettel a törvény a népszavazás kitűzésére a szavazást megelőző 43. napot állapítja meg.

A Ve. 175. §-ához

Új jogintézmény bevezetésére kerül sor a választási megfigyelő személyében. Mindkét választástípus esetében a megfigyelők figyelemmel kísérik a külképviseleteken a szavazás folyamatát. A bevezetést indokolttá tette az a körülmény, hogy a külképviseleteken nem működnek szavazatszámláló bizottságok, így a lebonyolításban csak a külképviseleti választási iroda tisztségviselői vesznek részt. Ezért általánosan támogatott politikai igény volt az, hogy a delegálók saját képviselőiket is kiküldhessék - saját költségen - a külföldi szavazókörökbe.

A jelöltet állító jelölő szervezetek és független jelöltek a törvény szerint külképviseletenként egy-egy megfigyelőt bízhatnak meg és küldhetnek a külképviseleti szavazásra. Megfigyelő csak olyan magyar állampolgár lehet, aki rendelkezik választójoggal és akit az Országos Választási Bizottság nyilvántartásba vett.

A törvény olyan jogokat biztosít a választási megfigyelőknek, melyek biztosítják, hogy a szavazás egész menetét figyelemmel kísérheti, felmerült észrevételeit jegyzőkönyvben rögzítheti, a választási törvények megsértésére hivatkozva pedig panaszt nyújthat be. A megfigyelő köteles megfigyelői minőségére utaló kitűzőt viselni, a szavazást és a választási iroda munkáját pedig nem zavarhatja, tevékenysége nem sértheti a szavazás titkosságát és a személyhez, valamint a személyes adatok védelméhez fűződő jogokat.

A Ve. 176. §-ához

A választópolgároknak elegendő időt kell biztosítani arra, hogy tudomást szerezzenek a külföldön szavazás lehetőségéről és megtehessék a szükséges intézkedéseket, ennek következtében a választópolgároknak a névjegyzékbe vételükről szóló értesítő megküldésének határideje lerövidült.

A Ve. 177-180. §-aihoz

A külképviseleti névjegyzékbe a választópolgár a lakóhelye szerint illetékes helyi választási iroda vezetőjéhez intézett kérelemre kerülhet be - ez a kérelem személyesen, meghatalmazott útján, illetve ajánlott levélben is benyújtható. A külképviseleti névjegyzékbe felvett választópolgárt a helyi választási iroda vezetője törli a lakóhelye szerinti névjegyzékből. A külképviseleti névjegyzék adatait az Országos Választási Iroda összesíti, majd külképviseleti bontásban eljuttatja a külképviseleti választási iroda részére, amely azt nem módosíthatja. Időközi országgyűlési választás esetén az Országos Választási Iroda a külképviseleti névjegyzék adatait az illetékes országgyűlési egyéni választókerületi választási bizottságnak is eljuttatja.

Időközi országgyűlési választás esetén a választópolgár köteles megjelölni, hogy a választás mely fordulójára kéri külképviseleti névjegyzékbe vételét. Ezen választástípus esetében a külképviseleti névjegyzéknek a választókerület és a választási forduló megjelölését is tartalmaznia kell.

A külképviseleti névjegyzék hazai vezetése és lezárása jelenti a garanciát arra, hogy csak az azon szereplő választópolgár adhassa le a szavazatát a külképviseleten.

A Ve. 181. §-ához

A külképviseleteken a választás lebonyolítását választási irodák végzik. A választási iroda tagjai és vezetője a 2004. évi európai parlamenti választásra megbízott köztisztviselő. Az azóta bekövetkezett esetleges változásokra tekintettel új vezetőt és tagot az Országos Választási Iroda vezetője bízhat meg.

A Ve. 182-183. §-aihoz

Az európai parlamenti választásról szóló szabályozásban már rögzítésre kerültek azon feltételek, amelyek megléte esetén adott külképviseleteken a választás lebonyolítható. Egyrészt szükséges, hogy a fogadó állam azt ne ellenezze, másrészt, hogy a külképviseleti névjegyzékre legalább egy választópolgár kérje felvételét.

A szavazatszámlálás és az eredmény-megállapítás továbbra is a hazai választási bizottság(ok) feladata marad.

A törvény az időközi országgyűlési választásoknál az első forduló esetében külföldön a magyarországi szavazást megelőző 7. napon teszi lehetővé az ott tartózkodóknak, hogy választójogukkal élhessenek. A második fordulóban a külföldön tartózkodó választópolgárok a magyarországi szavazás napján szavaznak.

A választópolgárnak a külképviseleten csak a személyazonosságát kell igazolnia, amelyet magyar hatóság által kiállított igazolvány alapján tehet meg. Új elem, hogy a külföldön leadott szavazatokat tartalmazó boríték mellé egy nyilatkozat is kerül, mely tartalmazza a választópolgár azonosításához szükséges adatokat, aláírását és amelyet a választási iroda képviselője hitelesít. A nyilatkozat alapján a szavazási irat érvényességét elbíráló hazai választási bizottság ellenőrizheti, hogy a választópolgár szerepel-e a névjegyzékben. A szavazólapot tartalmazó lezárt boríték a nyilatkozattal együtt egy újabb borítékba kerül, azt a választópolgár a leragasztáson aláírja, majd az urnába dobja. A választópolgár aláírása a biztosíték arra, hogy a szavazási irat lezártan kerül a külképviseleti urnába.

Amennyiben ugyanazon a napon több időközi országgyűlési választást, vagy időközi országgyűlési választást és népszavazást is tartanak, a külső borítékon a választási iroda feltünteti annak az országgyűlési egyéni választókerületnek a megjelölését, amelynek szavazólapján a választópolgár szavaz.

A Ve. 184. §-ához

A szavazatokat és a választási iratokat tartalmazó lezárt külképviseleti urnát a külképviseleti választási iroda az Országos Választási Irodához szállítja. Időközi országgyűlési választás első fordulójában a magyarországi szavazás előtti 3. nap 24.00 óráig kell az urnáknak az Országos Választási Irodához érkeznie, míg második forduló, illetve országos népszavazás esetén a magyarországi szavazást követő 4. nap 24.00 óráig, így a szavazás napja és az urnák hazaérkezése között ugyanannyi időtartam áll rendelkezésre minden esetben. Csak a határidőben megérkezett urnákban lévő szavazatokat lehet az eredmény megállapításánál figyelembe venni.

A Ve. 185-190. §-aihoz

Országos népszavazás esetén az urnákat az Országos Választási Bizottság felbontja, a külső borítékot és a szavazásról szóló nyilatkozatot a külképviseleti névjegyzék adatai alapján ellenőrzi. Megszámlálja a szavazatokat, majd a külképviseleti szavazás eredményét egy összesített jegyzőkönyvben rögzíti. A szavazás titkosságát biztosítja, hogy a külképviseleteken leadott szavazatokat egy választási bizottság, az Országos Választási Bizottság számolja meg. A népszavazás eredményét a külképviseleti szavazatok megszámlálásáról kiállított jegyzőkönyv és a magyarországi szavazatszámláló bizottságok által kiállított jegyzőkönyv alapján, legkésőbb a szavazást követő 6. napon állapítja meg.

Időközi országgyűlési választáson a beérkezett külképviseleti urnákat az Országos Választási Iroda bontja fel, majd a szavazási iratokat tartalmazó borítékokat - azok felbontása nélkül - az illetékes országgyűlési egyéni választókerületi választási bizottsághoz továbbítja. A külső boríték és a nyilatkozat külképviseleti névjegyzék alapján történő ellenőrzését az országgyűlési egyéni választókerületi választási bizottság végzi, majd ezt követően a belső borítékokat - melyeket szállítóborítékba zár - egy, az általa korábban kijelölt, a választókerület székhelyén lévő szavazókörbe szállítja. A kijelölt szavazókörben a szavazatszámláló bizottság a szállítóborítékban lezárt borítékban lévő szavazatokat összekeveri a szavazókörben leadott szavazatokat tartalmazó borítékokkal. A szavazatszámláló bizottság a külképviseleti névjegyzék adatait nem ismerheti meg, továbbá a külképviseleti szavazatokat összekeveri a szavazóköri szavazatokkal, ezért a szavazás titkosságának követelménye az egész eljárás során érvényesül.

A második fordulóban a külképviseleti szavazatok megérkezéséig a szavazatszámláló bizottság a szavazóköri urnát lezárja, és az országgyűlési egyéni választókerületi bizottságnak adja át, amely gondoskodik annak biztonságos őrzéséről.

A szavazatszámlálást és az eredmény-megállapítást a szavazatszámláló bizottság végzi, majd az erről kiállított jegyzőkönyvet megküldi az országgyűlési egyéni választókerületi bizottságnak, amely megállapítja a választás választókerületi eredményét.

A Ve. 191-193. §-aihoz

A névjegyzékhez kapcsolódó jogorvoslati határidők tekintetében a választópolgároknak 3 nap áll rendelkezésre a névjegyzékbe vételével kapcsolatos kifogásának benyújtására. A helyi választási iroda vezetője megvizsgálja a kérelmet legkésőbb a beérkezését követő napon. Kedvező elbírálás esetén 1 napon belül dönt, ellenkező esetben a helyi bírósághoz terjeszti elbírálásra. A helyi bíróság 3 napon belül hozza meg döntését.

A szavazólapok adattartalmának jóváhagyásával kapcsolatos kifogást a választási bizottság döntését követő napig kell benyújtani, amiről az elbírálásra jogosult választási bizottság, illetőleg a bíróság legkésőbb a döntését követő napon dönt.

A külképviseleti választási iroda tevékenysége elleni panaszról az Országos Választási Bizottság dönt, ez mind a külképviseleten, mind az Országos Választási Bizottsághoz benyújtható.

-----STARTING---POINT---VEGE---

A 2. §-hoz

A törvény hatályba léptető rendelkezései szerint kihirdetése napján lép hatályba, és 2006. március 31-én hatályát veszti. A törvény lehetővé kívánja tenni, hogy a már kitűzött választásokra és elrendelt népszavazásokra is alkalmazhatóak legyenek a külföldi szavazás szabályai, ezért időközi országgyűlési választások esetén azokat alkalmazni rendeli, ha a hatályba lépésétől a szavazás napjáig legalább 25 nap, országos népszavazás esetén pedig a szavazás napjáig legalább 43 nap hátra van. A 2005. december 31-ét követően kitűzött választásokra a törvény nem alkalmazandó.