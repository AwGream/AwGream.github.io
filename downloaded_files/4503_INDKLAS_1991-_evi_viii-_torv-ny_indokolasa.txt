1991. évi VIII. törvény indokolása

a Magyar Köztársaság állami ünnepéről

-----STARTING---POINT---ALTALANOS---

Ünnepeink egységes szemléletű rendszerezése az elmúlt évtizedekben nem történt meg. Emellett a hatályos jogszabályok az egyes történelmi események állami vagy nemzeti ünneppé nyilvánításával összefüggésben egymásnak ellentmondó és meghaladott rendelkezéseket is tartalmaznak.

Az előzőekben említettek, valamint az a tény, hogy az ünnepeinkhez kapcsolódó események a magyar történelem, illetőleg a történelmi tudat ápolása szempontjából meghatározó jelentőséggel bírnak, egyaránt indokolttá teszik, hogy ezeknek az eseményeknek az évfordulói egységes elvek alapján kerüljenek rendezésre.

A Magyar Köztársaság nemzeti ünnepként tiszteli március 15. napját (1927. évi XXXI. tc.), augusztus 20. napját (1950. évi 1. tvr.), valamint október 23. napját (1990. évi XXVIII. törvény). A törvényjavaslat 1. §-a ennek megfelelően ad teljeskörű felsorolást nemzeti ünnepeinkről.

A nemzeti ünnepek valamelyikének állami ünneppé nyilvánítása új államiságunk megünneplése, az állami kitüntetések adományozása, valamint egyéb, a protokolláris és diplomáciai kapcsolatokban szokásos érintkezések szempontjából indokolt. Erre irányul a törvényjavaslat 2. §-a, amely az első paragrafusban felsorolt nemzeti ünnepek közül augusztus 20-át nyilvánítja hivatalos állami ünneppé.

Jelenleg még hatályban van az 1950. évi 10. tvr., amely április 4-ét nemzeti ünneppé, valamint az 1950. évi 37. tvr., amely november 7-ét állami ünneppé nyilvánítja. Az augusztus 20. napjának a Népköztársaság ünnepévé nyilvánításáról szóló 1950. évi 1. tvr. pedig ezen évforduló ünnepi jellegét az 1949-es Alkotmány elfogadásához köti, így nem felel meg az ünnep mai, a javaslat 1. §-ában is tükröződő értelmezésének. A törvényjavaslat 3. §-a e meghaladott jogszabályok hatályon kívül helyezését célozza.

-----STARTING---POINT---RESZLETES---
-----STARTING---POINT---VEGE---