2017. évi LXI. törvény indokolása

egyes törvényeknek az üzleti környezet jogi versenyképességének növelése érdekében szükséges módosításáról

-----STARTING---POINT---ALTALANOS--- 

Magyarország versenyképességének növelése az erre irányuló gazdaságpolitikai intézkedések mellett a jogi szabályozó környezet módosításával is elősegíthető. A felesleges adminisztratív terhek leépítése, az előremutató, a gazdasági igényeket felismerő, és azt kielégítő jogi szabályozás olyan keretet tud biztosítani, mely hozzájárul hazánk versenyképességének növeléséhez. A törvény a fenti célok elérése érdekében az alábbi intézkedéseket tartalmazza:

Biztosítja, hogy a nyilvánosan működő részvénytársaságok tőkeemelése a lehető leggyorsabban átvezethető legyen a cégnyilvántartáson. Mivel a tőzsdei cégek tőkeemelése során a Magyar Nemzeti Bank, mint Felügyelet, engedélyezési, ellenőrzési jogkört gyakorol, a cégbíróság az eljárása során formális ellenőrzést végez. A tőkepiaci folyamatok sikere elsődleges fontosságú ezekben az ügyekben, így a törvény biztosítani kívánja, hogy a részvényjegyzés lezárását követően a lehető legrövidebb időn belül megkezdődhessen a részvények keletkeztetése; ez utóbbi ugyanis a cégbírósági bejegyzéstől függ. A gyorsított bejegyzési eljárás kiterjed azokra a zártkörűen működő részvénytársaságokra is, amelyek már határoztak a későbbi nyilvános működésükről, és ezt a cégbíróság felé már a cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) 52. §-a szerint be is jelentették.

A tőkeegyesítő társaságok határokon átnyúló egyesüléséről szóló 2007. évi CXL. törvény módosításával a törvény megteremti annak lehetőségét, hogy az Európai Unióban honos tőkeegyesítő társaság egyszerűsített, gyorsított eljárással, az áttelepülés céljára alapított magyar társasággal való egyesülés útján székhelyét Magyarországra tegye át.

Az Európai Bizottság 2004-ben kezdte el a munkát a társaságok tagállamok közötti székhelyáthelyezéséről szóló irányelv előkészítése érdekében, azonban a Bizottság székhely- áthelyezési irányelv-tervezetet azóta nem készített elő.

Az Európai Bíróság a C-378/10 sz. ügyben (VALE ügy) kimondta, hogy a letelepedés szabadságával összeegyeztethetetlen az olyan nemzeti szabályozás, amely „a belső jog szerinti társaságok számára biztosítja az átalakulás lehetőségét, azonban a valamely más tagállam joga alá tartozó társaság számára nem teszi lehetővé az átalakulást”. Közös uniós irányelv hiányában a tagállamok nem képesek a jogrendszereiket olyan mértékben összehangolni, amely lehetővé tenné a határokon átnyúló átalakulás, székhelyáthelyezés önálló eljárásként való megvalósítását. Igény mutatkozik ugyanakkor arra, hogy magyar, illetve az unió valamely tagállamában honos társaság az Unión belül határokat átlépően áttelepülhessen.

A törvény a fenti okokból a tőkeegyesítő társaságok határokon átnyúló egyesülésének konstrukcióján alapszik. A törvény új megoldásként biztosítja az áttelepülés céljából történő cégalapítást, és erre az esetre a határokon átnyúló egyesülési eljáráson belül egy gyorsított, könnyített formát kínál fel.

A törvény a Ctv. módosításával életszerűbbé teszi korlátolt felelősségű társaság és zártkörűen működő részvénytársaság esetén a tőkeemelés bejegyzéséhez szükséges igazolások (mellékletek) kérdését, továbbá megteremti a jogszabályi lehetőségét a zálogjogosulti bizományos bejegyzésére a korlátolt felelősségű társaság üzletrészének elzálogosítása esetében.

A törvény a bírósági végrehajtásról szóló 1994. évi LIII. törvény módosításával rendezi a jogalkalmazás során felmerülő problémákat és egyértelművé teszi a szabályozást mind a szervezeti kérdések, mind pedig az új, 2017. január 1-jén hatályba lépett ügyelosztási rend alkalmazása tekintetében. A szervezeti kérdések vonatkozásában a törvény az állandó helyettesek helyettesítésre vonatkozó feladataik tekintetében egyértelműsíti a vonatkozó rendelkezéseket.

A bizalmi vagyonkezelésre vonatkozó átfogó felülvizsgálat keretében a törvény rendezi a jogalkalmazás során felmerülő bizonytalanságokat, leépíti a felesleges bürokratikus terheket, és egyértelműbb szabályozással segíti a jogintézmény megfelelő működését.

Ahogy a Polgári Törvénykönyvről szóló 2013. évi V. törvény (a továbbiakban: Ptk.) kodifikációja során is megfogalmazásra került, a tulajdonosi pozíció, valamint a tulajdon tárgyának hasznosítását, és az azzal való rendelkezéssel kapcsolatos döntéshozatal szétválasztását biztosító jogi szabályozás kialakítása a modern gazdaság jogi kereteinek megteremtése, az erre irányuló gazdasági igény kielégítése céljából szükséges. A jogalkotó felismerte, hogy a tulajdonosi és a döntési (menedzsment) pozíciók szétválasztásának jelenleg is rendelkezésre álló keretei mellett a gyakorlati igények kielégítése céljából szükség van egy kötelmi jogilag célhoz kötött tulajdonjogot biztosító jogintézmény, a bizalmi vagyonkezelés intézményesítésére is. A fenti igények kielégítése céljából alkotta meg a Ptk. 2014. március 15-i hatállyal a bizalmi vagyonkezelés magánjogi alapjait.

A bizalmi vagyonkezelési jogviszonyok nemzetközi szinten sokszínűek, csupán a háromoldalú jogviszony jelenti a közös kiinduló alapot. A bizalmi vagyonkezelési jogviszonyok közös vonása, hogy a vagyonrendelő vagyonát képező meghatározott dolgok, jogok és követelések tulajdonjogát a vagyonkezelő részére átengedi, aki az ily módon megkapott döntési jogosultság gyakorlásával kell, hogy a rábízott vagyont egy harmadik személy, a kedvezményezett javára hasznosítsa. A Ptk. kodifikációja során a magyar viszonyokhoz leginkább illeszkedő jogi keretek kerültek kialakításra.

A Ptk. a bizalmi vagyonkezelés mint polgári jogi jogügylet alapvető, jellemzően diszpozitív szabályait állapította meg, a jogintézmény nagyrészt közjogi jellegű szabályainak kimunkálása külön jogszabályban, a bizalmi vagyonkezelőkről és tevékenységük szabályairól szóló törvényben (a továbbiakban: Bvktv.) került sor, mely tartalmazza az üzletszerűen eljáró bizalmi vagyonkezelők tevékenysége engedélyezésének, nyilvántartásának, a nem üzletszerűen eljáró bizalmi vagyonkezelők tevékenysége bejelentésének, a bejelentett jogviszonyok lényeges adatai nyilvántartásának, az üzletszerűen eljáró bizalmi vagyonkezelő tevékenységének és jogutód nélküli megszűnése esetén alkalmazandó eljárásnak a szabályait.

Meg kell jegyezni, hogy a bizalmi vagyonkezelésre vonatkozó jogi szabályozás - hasonlóan a tulajdonjog szétválasztását biztosító egyéb intézményrendszerekhez - biztosítja a jogintézmény rendkívül széles alkalmazási körét.

Az elmúlt években létrejött bizalmi vagyonkezelési jogviszonyok igazolják a jogintézmény bevezetésének szükségességét, a jogalkotó feladata pedig az, hogy az új típusú jogintézmény működőképességét rugalmas, egyszerű és áttekinthető szabályozással segítse. A fenti körülmények indokolták az érintett joganyag átfogó felülvizsgálatát.

A jogintézmény bevezetése óta eltelt három év alatt megfelelő tapasztalat gyűlt össze a szabályozás pozitív és negatív hatásainak felmérésére, a jogalkalmazási gyakorlat elemzésére, melynek eredményeként sor kerülhet a vonatkozó szabályozás átfogó módosítására, annak érdekében, hogy a jogintézmény betölthesse azt a - nemzetgazdasági szempontból is fontos - szerepét, mely a Ptk. kodifikációjakor megfogalmazásra került.

A jogintézmény anyagi jogi szabályait megállapító Ptk. a gyakorlati tapasztalatok tükrében bevált, így az csupán kisebb mértékű módosítást igényelt, ezeket is elsősorban annak érdekében, hogy a jogalkalmazás során felmerült, bizonytalanságot eredményező kérdések megnyugtatóan megválaszolhatóvá váljanak és az érintett jogalkalmazási nehézségek ezáltal kiküszöbölhetők legyenek. Alapvetően két kérdéskör mentén vált szükségessé a Ptk. szabályainak módosítása, egyfelől a bizalmi vagyonkezelésnek a vagyonrendelő, illetve jogutódja részéről történő felmondása, illetve a felmondás kizárásának lehetősége, valamint a bizalmi vagyonkezelésbe adásra irányuló rendelkezés öröklési jogi jogkövetkezményei tekintetében. Ezért a jogalkotó arra törekedett, hogy mindkét vonatkozásban a szabályozás kellően rugalmas, mindazonáltal a jogintézmény lényeges vonásait nem érintő, annak stabilitását az öröklési jogi igények (kötelesrész) kielégítése ellenére is megfelelően szolgáló módosítását tartalmazza.

A jogintézményre vonatkozó átfogó közjogi szabályozás kialakítása során a jogalkotónak figyelemmel kellett lennie a forgalombiztonság szempontjainak érvényesítésére, a vagyonrendelők és a kedvezményezettek megfelelő szintű védelmére. A szabályozási keretek meghatározása során azonban szem előtt kellett tartani azt is, hogy a bizalmi vagyonkezelés jogintézménye ne szolgálhasson a vagyon elrejtésére, az adófizetési kötelezettség megkerülésére, vagy a hitelezők előli elrejtésére.

Cél volt tehát egyrészt egy átlátható, rugalmas szabályozás kialakítása, a bizalmi vagyonkezelési jogviszonyok ésszerű mértékű átláthatóvá tétele, az üzletszerű bizalmi vagyonkezelő vállalkozások törvényes és megbízható működésének biztosítása, az ezt szolgáló nyilvántartás jogszabályi garanciáinak megteremtése.

A Ptk.-nak a jogintézményre vonatkozó szabályozási szemléletét a Bvktv. nem tükrözte. A Bvktv. jelentős gátakat szabott a tevékenység végzése során, mely korlátok jelentős része valóban szükséges volt ahhoz, hogy a tevékenység folytatása szabályozott mederben, megfelelő garanciákkal legyen biztosítva, egy részük azonban a felülvizsgálat során indokolatlan adminisztratív tehernek minősült.

A szabályozás hatásainak elemzése alapján az alábbi problémák kerültek azonosításra, mely egyben determinálta a módosítás fő irányait is:

A bizalmi vagyonkezelésre vonatkozó szabályozás átfogó felülvizsgálata során kiemelt kérdés volt az üzletszerűség fogalmának újragondolása, hiszen élesen ketté kell választani a rendszeres, üzletszerű bizalmi tevékenységet folytató gazdálkodó szervezetek tevékenységére vonatkozó szabályozást attól a tevékenységtől, amikor többek között a családi vagyon értékének megőrzése és gyarapítása során a bizalmi vagyonkezelő nem a rendszeres, üzletszerű gazdasági tevékenység folytatása érdekében jár el.

Fontos cél volt a felülvizsgálat során annak biztosítása, hogy az üzletszerűen tevékenykedő bizalmi vagyonkezelőkre vonatkozó szervezeti előírások, az összeférhetetlenségi szabályok és a tevékenység engedélyezési feltételei hozzájáruljanak ahhoz, hogy a piacon tevékenykedő vállalkozások működése megfelelő garanciákkal legyen körülbástyázva, hiszen nem az az elsődleges cél, hogy minél több üzletszerűen működő bizalmi vagyonkezelő vállalkozás jöjjön létre, hanem az, hogy a működő vállalkozások szakszerű, biztonságos és körültekintő működését a szabályozás elősegítse. E körben kell megemlíteni, hogy a bizalmi vagyonkezelő vállalkozások köre kibővül az ügyvédi irodával.

Ezen túlmenően a nem üzletszerűen eljáró bizalmi vagyonkezelők tekintetében szükséges kiegészíteni a Ptk. szabályait, részben az Európai Unió 4. pénzmosás elleni irányelvének való megfelelés (a pénzügyi rendszerek pénzmosás és terrorizmusfinanszírozás céljára való felhasználásnak megelőzéséről, a 648/2012/EU európai parlamenti és tanácsi rendelet módosításáról, valamint a 2005/60/EK európai parlamenti és tanácsi irányelv és a 2006/70/EK bizottsági irányelv hatályon kívül helyezéséről szóló, 2015. május 20-i (EU) 2015/849 európai parlamenti és tanácsi irányelv) és az Európa Tanács Pénzmosás és Terrorizmus Finanszírozás Elleni Szakértői Bizottsága (Moneyval) ún. „5. körös” országértékelésében megfogalmazott ajánlása - és az ennek megfelelően az új pénzmosás és a terrorizmus finanszírozása megelőzéséről és megakadályozásáról szóló 2017. évi LIII. törvény (a továbbiakban: új pénzmosási törvény) rendelkezései - miatt, részben pedig az üzletszerűség új fogalmából adódóan, a visszaélések elkerülésének biztosítása érdekében.

További cél volt az engedélyezést végző és a nyilvántartás vezetését ellátó Magyar Nemzeti Bank (a továbbiakban: MNB) szerepének egyértelmű meghatározása. Látni kell, hogy a bizalmi vagyonkezelő vállalkozás nem felügyelt intézmény, és nem is indokolható az, hogy a pénzügyi piacok szereplői között kerüljön elhelyezésre. A fentiek miatt az MNB nem látja el a bizalmi vagyonkezelő vállalkozások felügyeletét, - bár ezt a Bvktv. nem is írta elő számára - és ellenőrző szerepe is minimális, az engedélyezést és a nyilvántartásba vételt követően leginkább azt vizsgálja, hogy az engedély kiadásának, valamint a nyilvántartásba vétel feltételei fennállnak-e. Intézkedési lehetősége rendkívül szűk körű, az engedély visszavonására, valamint a nyilvántartásból való törlésre korlátozódik. A fentiek miatt a módosítás nem is használja ebben a körben az engedélyezés szót, hanem vizsgálatra szűkíti azt. Az MNB fő szerepe tehát az, hogy engedélyezési tevékenysége keretében vizsgálja a bizalmi vagyonkezelő vállalkozások tárgyi, szervezeti és személyi feltételeit, valamint az, hogy az üzletszerűség keretein kívül regisztrálja a bizalmi vagyonkezelési jogviszonyokat.

A módosítás következő eleme a felesleges bürokratikus előírások megszüntetése, az indokolatlan adminisztratív terhek leépítése. Mivel mind a Ptk., mind a Bvktv. egy teljesen új jogintézményt szabályozott, elkerülhetetlen volt az, - leginkább a Bvktv. vonatkozásában - hogy a jogalkalmazási tapasztalatok értékelése, a szabályozási célok újragondolása során a feleslegesnek ítélt előírások hatályon kívül helyezésére sor kerüljön. A Bvktv. felülvizsgálatakor látható volt, hogy egyrészt az engedélyezési feltételekre vonatkozó szabályozás kapcsán vannak olyan előírások (pl. helyi adóhatóságtól, vagy a végrehajtó kartól beszerzendő igazolások), melyek egyrészt irrelevánsak a bizalmi vagyonkezelő vállalkozás működése szempontjából, másrészt indokolatlanul nehezítik a piacra lépés egyébként is szigorú feltételeit.

A szerződő felek személyében meglévő lényeges különbségek (eltérő szakmai ismeretek, eltérő információk a szerződés tárgyáról) a bizalmi vagyonkezelési jogviszonyban nem azonosíthatóak. Ezért az az elképzelés sem bizonyult helytállónak, hogy a bizalmi vagyonkezelési jogviszonyokban egy gyengébb félként eljáró ún. lakossági ügyfél védelme érdekében a szerződéskötést plusz garanciákkal szükséges körülbástyázni.

A felülvizsgálat során fontos szempont volt, hogy a Ptk. szabályozását a Bvktv. csak a lehető legszükségesebb mértékben érintse, ne szerepeljenek olyan előírások a Bvktv.-ben (többek között a tevékenység megkezdésére vonatkozó korlátok, a szerződéskötést megelőző tájékozódás és tájékoztatás, a szerződés érvényességének vizsgálata, az önszerződésre vonatkozó rendelkezések), melyek szükségtelenül kiegészítik, adott esetben más tartalommal töltik meg a Ptk. rendelkezéseit.

Végül meg kell említeni, hogy az elmúlt évek tapasztalatai alapján világossá vált az is, hogy bizonyos, jellemzően magánjogi kérdések esetén a jogi szabályozás nem ad egyértelmű választ, megoldást, mely jogbizonytalanságot okoz. Ennek elkerülése érdekében szükségessé vált a felmerülő szabályozási hiányok pótlása.

-----STARTING---POINT---RESZLETES---

Az 1. §-hoz

Az ügyvédekről szóló 1998. évi XI. törvény tételesen rögzíti az ügyvéd által végezhető tevékenységeket. Figyelemmel arra, hogy a bizalmi vagyonkezelő vállalkozások köre kibővült, szükséges nevesíteni a bizalmi vagyonkezelési tevékenységet ügyvédi tevékenységként.

A törvény ezen felül egy speciális összeférhetetlenségi szabályt is rögzít.

A 2. §-hoz

A törvény rögzíti, hogy az ingatlan-nyilvántartásban a bizalmi vagyonkezelés ténye mellett nem kell feltüntetni a vagyonrendelő és a kedvezményezett nevét, hiszen ennek az információnak nincs ingatlan-nyilvántartási relevanciája, az a csatolt bizalmi vagyonkezelési szerződésből egyébként is megismerhető.

A 3-4. §-hoz

A törvény egyértelművé teszi a 2017. január 1-jén hatályba lépett új ügyelosztási rend gyakorlati alkalmazását, miszerint a végrehajtható okiratok, illetve a megkeresett végrehajtó tájékoztatása közvetlenül nem történhet meg anélkül, hogy a Magyar Bírósági Végrehajtó Kar (a továbbiakban: MBVK) előzetesen ne tájékoztatná az érintettet, hogy melyik végrehajtó az illetékes az adott ügyben. Az MBVK nyilvántartást vezet a végrehajtási ügyekről, és kiosztja a végrehajtási ügyeket a végrehajtók között, valamint a jogszabályban foglaltaknak megfelelően rendelkezik arról, hogy ki az eljáró végrehajtó.

Az 5-6. §-hoz

A közfoglalkoztatónak minősülő adós ellen vezetett végrehajtás során a közfoglalkoztató vagyonát képező és éppen folyamatban lévő közfoglalkoztatási programban használt ingó, illetve ingatlan vagyontárgyak lefoglalása és értékesítése ellehetetleníti a közfoglalkoztatottak további foglalkoztatását. A végrehajtási eljárás során történő értékesítés ezekben az esetekben a közfoglalkoztatási program eredménytelenségéhez vezetne. A közfoglalkoztatási programok sikeréhez ugyanakkor jelentős közérdek fűződik, melynek érvényre juttatása érdekében a törvény alapján a végrehajtó az adóstól lefoglalt közfoglalkoztatási programban érintett vagyontárgy értékesítését csak a program lezárulta után kezdheti meg.

A 7. §-hoz

A törvény lehetőséget biztosít arra, hogy az újonnan kinevezett önálló bírósági végrehajtó és a kinevezését megelőzően eljáró állandó helyettes megállapodhassanak úgy is, hogy a folyamatban lévő végrehajtási ügyeket az állandó helyettes foganatosítja, az újonnan kinevezett önálló bírósági végrehajtó csak a kinevezését követően elrendelt végrehajtási ügyekben jár el.

A 8. §-hoz

A törvény bővíti a végrehajtójelöltek feladatainak körét akként, hogy a végrehajtójelöltek akár helyszíni eljárási cselekményt is foganatosíthassanak, ha bírósági végrehajtó szakvizsgával rendelkeznek. Ezen eljárási cselekmények vonatkozásában a törvény további feltételt nem támaszt a végrehajtójelöltekkel szemben.

A 9. §-hoz

A törvény alapján a Kar hivatali szerve részére az önálló bírósági végrehajtónak nem csupán egy elfogadó nyilatkozatot szükséges megküldenie az állandó helyettesét illetően, hanem a köztük létrejött állandó helyettesítésre vonatkozó megállapodást is, melynek tartalmának nem szab keretet a rendelkezés. A törvény rendezi azt az esetet, ha állandó helyettes a helyettesi feladatait nem látja el önhibájából vagy önhibáján kívül, illetve ha arról lemondott. Ekkor a Kar hivatali szervének vezetője a helyettesi feladatok ellátására állandó helyettest nevez ki a Kar elnökségével történt egyeztetést követően a végrehajtói irodák feladatellátásai folyamatosságának biztosítása érdekében.

A 10. §-hoz

A törvény által biztosított azon lehetőség, miszerint az újonnan kinevezett önálló bírósági végrehajtó és a kinevezését megelőzően eljáró állandó helyettes megállapodhatnak úgy is, hogy a folyamatban lévő végrehajtási ügyeket az állandó helyettes foganatosítja, az újonnan kinevezett önálló bírósági végrehajtó pedig csak a kinevezését követően elrendelt végrehajtási ügyekben jár el, kizárólag a módosítás hatálybalépését követően újonnan kinevezett önálló bírósági végrehajtók tekintetében alkalmazandó. A törvény azon része pedig, mely az árverések licitálásának időtartamát egyértelműsíti, a folyamatban lévő végrehajtási eljárásokban is alkalmazandó azzal, hogy a végrehajtási eljárás során soron következő árverés kitűzésekor már a módosított rendelkezésekre figyelemmel kell lenni. A közfoglalkoztatási program keretében beszerzett és használt vagyontárgyak tekintetében a módosítás hatálybalépését követően indult végrehajtási eljárásokban kerülhetnek alkalmazásra a rendelkezések.

A 11. §-hoz

Hatályon kívül helyező rendelkezés.

A 12. §-hoz

A rendelkezés összefüggésben van a törvény 20. §-ában foglaltakkal. A rendelkezés a Ctv.-ben is megjeleníti azt a toldalékot, amelyet a határokon átnyúló egyesülés céljára létrejövő cég esetén a cégnévhez kell kapcsolni. A toldalékot a cég neve az egyesülésig, illetve - egyesüléstől függetlenül - a cégnek a cégformájára irányadó általános szabályok szerinti továbbműködéséig kell tartalmaznia.

A 13. §-hoz

A rendelkezés a Polgári Törvénykönyvről szóló 2013. évi V. törvény hatálybalépésével összefüggő átmeneti és felhatalmazó rendelkezésekről szóló 2013. évi CLXXVII. törvény (a továbbiakban: Ptké.) módosítását tartalmazó rendelkezésével áll összefüggésben, a Ptké. rendelkezésének cégjogi következményeit tartalmazza.

A Ptké. rendelkezése életszerűbbé teszi korlátolt felelősségű társaság és zártkörűen működő részvénytársaság esetén a tőkeemelés bejegyzéséhez szükséges igazolások (mellékletek) kérdését. A társaság tőkéje, annak számviteli összetétele, a jegyzett tőke biztosításának céljára történő befizetések felhasználása elsődlegesen számviteli kérdés, ugyanakkor a Ctv. mégis sematikusan kezeli a jegyzett tőke bejegyzéséhez szükséges feltételeket, hiszen szinte minden esetre pénzforgalmi számlára történő befizetéséről való igazolást követel meg. A bankszámlára történő befizetésnek legfőbb célja az, hogy a cég a változásbejegyzési kérelméhez „előállítsa” a Ctv.-ben nevesített mellékletet. A törvény rugalmas megközelítéssel határozza meg a tőkeemelés során a pénzbeli vagyoni hozzájárulások befizetéséről (megfizetéséről) való igazolás kérdését. A törvény lehetővé teszi, hogy ha a társaság a tőkeemelési határozatában konkrétan meghatározza a pénzbeli befizetés felhasználásának módját és a pénzbeli befizetést vállaló személyt (tagot) arra kötelezi, hogy közvetlenül harmadik személynek teljesítsen, a tőkeemelés cégnyilvántartásba történő bejegyzéséhez a teljesítés körülményeinek igazolása körében elegendő a társasági határozat mellett a vezető tisztségviselő nyilatkozatát csatolni arról, hogy a fizetés valóban megtörtént. Ha a teljes befizetésre, vagy a pénzbeli vagyoni betétek egy részének megfizetésére - a bejegyzés utáni - későbbi időpontban kerül sor, a Ctv. 30. § (5a) bekezdése szerint kell eljárnia a társaságnak, és a bejegyzést követően a tényleges kifizetést követően kell erről nyilatkozatot becsatolnia.

A 14. §-hoz

A törvény biztosítja, hogy a nyilvánosan működő részvénytársaságok tőkeemelése a lehető leggyorsabban átvezethető legyen a cégnyilvántartáson. Mivel a tőzsdei cégek tőkeemelése során a Magyar Nemzeti Bank, mint Felügyelet, engedélyezési, ellenőrzési jogkört gyakorol, a cégbíróság az eljárása során formális ellenőrzést végez. A tőkepiaci folyamatok sikere elsődleges fontosságú ezekben az ügyekben, így a törvény biztosítani kívánja, hogy a részvényjegyzés lezárását követően a lehető legrövidebb időn belül megkezdődhessen a részvények keletkeztetése; ez utóbbi ugyanis a cégbírósági bejegyzéstől függ. A gyorsított bejegyzési eljárás kiterjed azokra a zártkörűen működő részvénytársaságokra is, amelyek már határoztak a későbbi nyilvános működésükről, és ezt a cégbíróság felé már a Ctv. 52. §-a szerint be is jelentették.

A törvény értelmében a fenti esetekben a tőkeemelési kérelemről a cégbíróság a jövőben kivételes gyorsasággal, három munkanapon belül dönt. A három munkanapos ügyintézési határidő hiánypótlási eljárás lefolytatását nem teszi lehetővé, így a bíróság vagy elutasítja a kérelmet, vagy bejegyzi. Elutasítás esetén a társaság a kérelmét 8 napon belül ismételten benyújthatja, és ebben az esetben az elutasításhoz fűződő jogkövetkezményeket a bíróság nem alkalmazza. Fontos újítása a törvénynek, hogy ezekben az ügyekben a cégbírósági döntés elmaradása esetén már a következő munkanapon automatikusan megtörténik a jegyzett tőke emelésének bejegyzése, vagyis a cégbíróság elnökének nincs lehetősége arra, hogy a kérelem elbírálására - póthatáridő mellett - más cégbírót jelöljön ki.

A rendelkezés egyebekben érdemi módosítást nem hordoz. A Ctv. 50. § új (2a) bekezdésével való kodifikációs összhang megteremtése érdekében van szükség a (2) bekezdés módosítására és új (2a) bekezdés beillesztésére.

A 15. §-hoz

A törvény tételes jogi módon megteremti a zálogjogosulti bizományos cégjegyzékbe történő bejegyzésének lehetőségét a korlátolt felelősségű társaság üzletrészének elzálogosítása esetén. A Ptk. 5:96. § (1) bekezdése szerint a követelés jogosultja, illetve több ilyen jogosult együttesen a zálogszerződésben vagy egyébként írásban zálogjogosulti bizományost jelölhet ki. A kijelölést írásba kell foglalni. A zálogjogosulti bizományos a saját nevében - az őt kijelölő jogosultak, mint zálogjogosultak javára, ideértve saját magát is, ha a követelésnek is jogosultja - zálogszerződést köthet. A Ptk. jelezett §-a (4) bekezdése értelmében a zálogjogosulti bizományos bejegyzése esetén az ingatlan-nyilvántartás, a lajstrom és a hitelbiztosítéki nyilvántartás nem tartalmazza azoknak a zálogjogosultaknak a nevét, akinek javára a zálogjogosulti bizományos eljár. Ezt a szabályt a cégnyilvántartás esetében is érvényesíteni szükséges.

A 16. §-hoz

A törvényhez kapcsolódóan a Ctv. mellékleteinek a módosítására is szükség van.

A 17. §-hoz

Szövegcserés módosításokat tartalmaz.

A 18. §-hoz

A hatályon kívül helyező rendelkezést tartalmazza.

A 19. §-hoz

A törvény a tőkeegyesítő társaságok határokon átnyúló egyesüléséről szóló 2007. évi CXL. törvény (a továbbiakban: Tetv.) 9. §-át kiegészíti egy új bekezdéssel, amely összhangban áll az Európai Parlament és a Tanács 2005. október 26-i, a tőkeegyesítő társaságok határokon átnyúló egyesüléséről szóló 2005/56/EK irányelve (a továbbiakban a 19. § és a 20. § indokolásában: irányelv) 15. cikk (2) bekezdésével, vagyis jogharmonizációs célú. A rendelkezés lényege, hogy ha az átvevő társaság 90%-ban már tulajdonolja a beolvadó társaságot, akkor lehetővé teszi az egyesülésben részt vevő társaságok számára, hogy - egyhangúlag - döntsenek arról, hogy az egyesülésről való döntéshez igénylik-e a vezető tisztségviselők jelentését és tájékoztatását vagy sem.

A 20. §-hoz

A törvény központi eleme a tőkeegyesítő társaságok határokon átnyúló egyesülése olyan konstrukciójának megteremtése, amely egyszerre garantálja az áttelepülés folyamatának sikeres lebonyolítását, ugyanakkor az egyesülés jelenlegi adminisztratív terheit a szükséges minimumra csökkenti.

Az Európai Bizottság 2004-ben kezdte el a munkát a társaságok tagállamok közötti székhelyáthelyezéséről szóló irányelv előkészítése érdekében, azonban a Bizottság székhely-áthelyezési irányelv-tervezetet azóta nem készített elő.

Az Európai Bíróság a C-378/10 sz. ügyben (VALE ügy) kimondta, hogy a letelepedés szabadságával összeegyeztethetetlen az olyan nemzeti szabályozás, amely „a belső jog szerinti társaságok számára biztosítja az átalakulás lehetőségét, azonban a valamely más tagállam joga alá tartozó társaság számára nem teszi lehetővé az átalakulást”. Közös uniós irányelv hiányában a tagállamok nem képesek a jogrendszereiket olyan mértékben összehangolni, amely lehetővé tenné a határokon átnyúló átalakulás, székhelyáthelyezés önálló eljárásként való megvalósítását. Igény mutatkozik ugyanakkor arra, hogy magyar, illetve az unió valamely tagállamában honos társaság az Unión belül határokat átlépően áttelepülhessen.

Az irányelv „bontotta le” azokat a jogi és eljárási akadályokat, amelyek korábban két különböző uniós tagállamban bejegyzett társaság egyesülése előtt álltak. (Tőkeegyesítő társaságnak minősül a magyar jogban a korlátolt felelősségű társaság, a részvénytársaság és az európai részvénytársaság.) Az irányelv - garanciális szabályozás megteremtésével - megkönnyítette a tőkeegyesítő társaságok határokon átnyúló egyesülését. A tagállamok jogszabályainak lehetővé kell tenniük ugyanis egy tagállam tőkeegyesítő társaságának határokon átnyúló egyesülését egy másik tagállam tőkeegyesítő társaságával, amennyiben az érintett tagállamok nemzeti joga az adott társasági formák között az egyesülést lehetővé teszi. Az uniós szabályrendszer alapján tehát annak a tagállamnak, amelyben az egyesülésben részt vevő, megszűnő társaságnak a székhelye van, e megszűnő társaság végelszámolása nélkül kell lehetővé tennie, hogy a társaság a jogutódlással való továbbműködését más tagállamban székhellyel rendelkező társasággal való egyesüléssel folytassa.

A törvény a fenti okokból a tőkeegyesítő társaságok határokon átnyúló egyesülésének konstrukcióján alapszik, az irányelv átültetését biztosító szabályok érintetlenül hagyása mellett. A jövőben az érintett cégtulajdonosok továbbra is dönthetnek úgy, hogy az irányelv, illetve az azt átültető, a Tetv. rendelkezései szerinti normál eljárásban kerüljön sor egy uniós székhelyű és egy magyar tőkeegyesítő társaság egyesülésére. E mellett azonban a cégtulajdonosok dönthetnek úgy is, hogy áttelepülés céljából Magyarországon - átvevő - társaságot alapítanak. Ebben az esetben a törvény a határokon átnyúló egyesülési eljáráson belül egy gyorsított, könnyített formát kínál fel.

A törvény szerint a magyar társaság alapítása és az egyesülési folyamat megindulása párhuzamosan történik, ezzel az egyesülés folyamata időtartamát tekintve rövidebb lesz, mert a magyar (átvevő) társaság alapítására az egyesülést előkészítő dokumentumok (egyesülési szerződés közös tervezete, vezetői jelentés) már elkészülnek, azokat a magyar társaság alapítási iratai közé be is kell nyújtani.

Figyelemmel arra, hogy ebben az esetben a magyar társaság alapítására az egyesülés, áttelepülés céljából kerül sor, a törvény a cég alapítására és - az egyesülés megtörténtéig - a működésére is speciális szabályokat állapít meg. A bejegyzési folyamat részben eltér a normál eljárástól, azonban fontos rámutatni arra, hogy azokban a kérdésekben, amelyekben a törvény nem állapít meg eltérő, speciális szabályt, azoknál az általános anyagi jogi és eljárásjogi előírások érvényesülnek. Így különösen a társaság létesítő okiratának, a cégbejegyzési kérelem okirati mellékleteinek - a Tetv. 13/A. § (3) bekezdésben foglalt eltérésekkel - meg kell felelniük a Ptk. előírásainak. A vagyoni hozzájárulás tekintetében a törvény a pénzbeli vagyoni hozzájárulás körében ad speciális szabályt, kimondva azt, hogy a társaság pénzforgalmi számlát nem nyithat, így a pénzbeli vagyoni hozzájárulás rendelkezésre állását a cégbejegyzéskor képviselői nyilatkozattal igazolja a társaság. Ez a rendelkezés a zártkörűen működő részvénytársaságként alapított átvevő társaság esetében jelent újdonságot, mert részvénytársaság esetében az általános cégeljárási szabályok nem teszik lehetővé, hogy a cég a pénzbeli vagyoni hozzájárulás befizetését a pénzforgalmi számlára történő befizetés helyett más módon igazolja.

A társaság ügyvezetését, képviseletét sem az általános szabályok szerint kell biztosítani. A cég képviseletét valamelyik alapító tag, vagy annak általános meghatalmazottja láthatja el. A társaság cégnevét a cégbíróság figyelemfelhívó toldattal jegyzi be. A társaságnak felügyelő bizottsága és könyvvizsgálója nem lehet.

Fontos rendelkezés, hogy az adó- és vámhatóság (a továbbiakban: adóhatóság) elvégez az alapításkor minden ellenőrzést, bár a cég bejegyzésekor még adószámot nem állapít meg a társaságnak. E rendelkezéssel már a cégbejegyzéskor kiszűrhető, ha olyan személyek kívánnának áttelepülni, akik olyan, korábban megszűnt magyar társaságban tulajdonosként, képviselőként szerepeltek, amely társaság nagy összegű köztartozást hátrahagyva szűnt meg.

Az átvevő cég működése a bejegyzéstől az egyesülés bejegyzéséig arra korlátozódik, hogy biztosítsa az egyesülés szabályszerű lebonyolításához szükséges feltételek megtörténtének rá eső részét. Ezen okból tiltja a törvény, hogy az átvevő társaság a piaci, üzleti forgalomban részt vegyen, harmadik személyekkel polgári jogi jogviszonyt létesítsen. A társaság ezen okból sem kap adószámot még ebben az időszakban.

A törvény a folyamat felgyorsítása érdekében nem teszi szükségessé annak a hazai átalakulási garanciális szabálynak az érvényesülését, amely szerint a társaság (jogi személy) csak a teljes jegyzett tőkéjének rendelkezésre bocsátását követően határozhat átalakulásáról, egyesüléséről.

A törvény lehetővé teszi továbbá, hogy a tőkeegyesítő társaságok határokon átnyúló egyesülése során megkövetelt három cégközlönybeli közzététel helyett két közzétételre kerüljön csak sor. A tőkeegyesítő társaságok határokon átnyúló egyesülése során ugyanis háromszori közzététel történik. Először a társaságok - az egyesülési terv elfogadása előtt 30 nappal - közzéteszik az egyesülési szerződés közös tervezetét és gyakran - a Tetv. 5. § (4) bekezdésének alkalmazásával - a társaság képviselőjének beszámolóját is. Ezen egyszeri közzététel után, az egyesülési dokumentumok elfogadását követően, az egyes jogi személyek átalakulásáról, egyesüléséről, szétválásáról szóló 2013. évi CLXXVI. törvény (a továbbiakban: Átv.) 9. §-ának és 14. § (5) bekezdésének alkalmazásával kerül sor közzétételre a Cégközlönyben két egymást követő lapszámban.

A törvény az egyesülési folyamat gyorsítása érdekében lehetővé teszi, hogy már a cégalapítási iratok közé bekerüljenek az egyesülési okiratok tervezetei. Lehetőséget biztosít arra is a törvény, hogy az átvevő társaság alapítói az alapítás során már elfogadják a dokumentumokat, így az egyesülési tervről való döntést megelőző közzététel nehezen modellezhető a magyar társaság esetében, így ennél a konstrukciónál a törvény lehetővé teszi, hogy az Átv. szerinti közzététellel egyidejűleg kerül sor Tetv. 5. § szerinti közzétételre. Ez a gyakorlatban azt fogja jelenteni, hogy a magyar társaság az Átv. szerinti közleményébe illeszti bele a Tetv. 5. § szerinti közzététel tartalmi elemeit is.

A törvény a Tetv. 13/D. §-ban a magyar átvevő társaság bejegyzésétől számított egy éves határidőt biztosít az egyesülés lebonyolítására. Ha az egyéves határidő alatt az egyesülést a cégbíróságnál nem kérelmezik, a cégbíróság - külön eljárás nélkül - törli a magyar társaságot a cégjegyzékből. Azt megelőzendő, hogy felelőtlen cégalapításra kerüljön sor, kimondja a törvény, hogy a társaság vagyoni viszonyainak lezárására, esetleges tartozásainak rendezésére az előtársaságra vonatkozó szabályokat kell alkalmazni, vagyis az ügyvezetést ellátó személy és a tagok korlátlanul állnak helyt a társaság vagyonából nem fedezhető hitelezői követelésekért, egyéb tartozásokért.

Az egyesülés bejegyzésével a jogutód magyar társaság már a cégformájára irányadó általános szabályok szerint működik tovább, a működésére vonatkozó korlátozások megszűnnek. A jogutód magyar társaságra az egyesülés megtörténtétől az adójogi és számviteli szabályok is vonatkoznak, adószámot is megállapít számára az adóhatóság.

Fontos rendelkezés, hogy az egyesülés bejegyzésének feltétele, hogy a cégbírósághoz benyújtott egyesülési iratokból egyértelműen megállapítható legyen, hogy a jogutód magyar cég teljes jegyzett tőkéje biztosított. A konstrukció ugyanis nem áll nyitva azon társaságok előtt, amelyek az egyesüléssel sem képesek arra, hogy a magyar jogszabályokban előírt minimális jegyzett tőkét biztosítsák. A törvény nem biztosít módot a halasztott tőkepótlásra sem: a nem pénzbeli betéteket a jogutód társaság rendelkezésére kell bocsátani, a pénzbeli vagyoni hozzájárulást be kell fizetni, illetve a beolvadó társaság vagyonával biztosítani. A nem pénzbeli vagyoni hozzájárulást a jogutód társaság rendelkezésére kell bocsátani.

A törvény biztosítja, hogy a magyar átvevő társaságot alapító tagok a jogi személy feletti rendelkezési jogukat ne veszítsék el. Lehetőséget ad arra ugyanis a törvény, hogy a társaság - az egyesülési folyamattól függetlenül, így akár annak meghiúsulása esetén is - kérje a cégformájára irányadó szabályok szerinti továbbműködését. Ebben az esetben a társaságnak meg kell adnia azokat az adatokat, amelyek az általános szabályok szerinti működéshez szükségesek (vezető tisztségviselő, képviselő). A változásbejegyzési eljárás speciálisan zajlik le, mert az adóhatóság ekkor ismét lefolytatja az adóregisztrációs eljárást, és annak eredményeként adószámot is megállapít a társaság részére.

A 21. §-hoz

Átmeneti rendelkezést tartalmaz.

A 22. §-hoz

A bizalmi vagyonkezelési jogviszony hosszú távú céljainak szolgálatát és a kezelt vagyon integritását biztosítja az a módosítás, amely szerint a kedvezményezetti jogosultság megszűnik, ha a kedvezményezett a szerződésben meghatározottaktól eltérő jogcímen érvényesít igényt a kezelt vagyonnal szemben. E rendelkezés a Ptk. kötelmi jogi szabályainak megfelelően diszpozitív, a vagyonkezelési szerződés tehát eltérően rendelkezhet. Ez a szabály nyilvánvalóan azzal összhangban került megfogalmazásra, hogy egy másik, későbbiekben részletezendő módosítás egyébként megnyitja a kezelt vagyonnal szembeni kötelesrészen alapuló igények érvényesítését, egyébként ugyanis aligha lenne tipikusnak tekinthető, hogy a kedvezményezett nem a vagyonkezelési szerződés szerinti kedvezményezetti jogosultsága folytán érvényesít igényt a kezelt vagyonnal szemben.

A módosítás szerinti rendelkezés alapján azonban nem szűnik meg a kedvezményezetti jogosultság akkor, ha a kedvezményezett e jogosultságától eltérő jogcímre alapított követelése a vagyonkezelő által a bizalmi vagyonkezelés körében vele kötött valamely visszterhes szerződéses jogviszonnyal áll összefüggésben. Az ilyen jogviszony ugyanis a bizalmi vagyonkezelésen alapulótól elkülönülő másik jogviszony (még akkor is, ha egyébként e jogviszony létesítésére a bizalmi vagyonkezelés adott lehetőséget), az ebből származó igény érvényesítése ekként - a vagyonrendelőnek az ilyen igényre is kifejezetten kiterjedő rendelkezése hiányában - a kedvezményezetti jogosultságot nem érintheti.

A 23. §-hoz

A bizalmi vagyonkezelés megszűnése körében a hatályos szabályozás egyértelművé teszi, hogy a bizalmi vagyonkezelés nem szűnik meg a vagyonrendelő, a vagyonkezelő, a kedvezményezett halálával vagy megszűnésével [Ptk. 6:326. § (5) bek.]. E rendelkezésből következik, hogy a vagyonrendelő vagy a vagyonkezelő halála (megszűnése) esetén a bizalmi vagyonkezelési jogviszony fennmarad és a halállal vagy megszűnéssel érintett szerződési pozíció az elhalt vagy megszűnt személy jogutódjára száll át. Nincs természetesen akadálya annak sem, hogy a felek a bizalmi vagyonkezelési szerződésben ezt a jogutódlást kizárják, és úgy rendelkezzenek, hogy a vagyonrendelő vagy akár a vagyonkezelő halála (megszűnése) a bizalmi vagyonkezelést megszünteti. A vagyonrendelő ugyanis rendelkezhet úgy, hogy meghatározott körülmények bekövetkezése esetén vagy meghatározott idő elteltével a kezelt vagyon részben vagy egészben rá, jogutódaira vagy meghatározott harmadik személyre szálljon [Ptk. 6:311. § (2) bek.]. Az ilyen tartalmú - adott esetben a vagyonrendelő vagy a vagyonkezelő halála (megszűnése) esetére szóló - rendelkezés értelemszerűen a bizalmi vagyonkezelési jogviszony megszűnését eredményezi, és egyben annak meghatározását, hogy ki váljon a kezelt vagyon (és nem a szerződéses pozíció) jogutódjává (kedvezményezetté).

A Ptk. abban sem korlátozza a szerződést kötő feleket, hogy a vagyonrendelés tartalmaként rendelkezzenek a szerződési pozíciók megszűnésének feltételeiről és annak következményeiről. A bizalmi vagyonkezelési szerződésben kijelölt vagyonkezelő szerződéses pozíciója a vagyonrendelő egyoldalú rendelkezésével is megváltozhat, hiszen a vagyonrendelő a vagyonkezelőt e megbízatásából másik vagyonkezelő egyidejű kijelölése mellett bármikor visszahívhatja [Ptk. 6:325. § (1) bek.]. Kérdés azonban, hogy a vagyonkezelési szerződés tartalmazhat-e rendelkezést a vagyonrendelő szerződési pozíciójára vonatkozóan, nevezetesen a vagyonrendelő a vagyonkezelési szerződésben maga helyett más vagyonrendelőt kijelölhet-e az őt megillető jogok gyakorlására, és az őt terhelő kötelezettségek teljesítésére (hasonlón ahhoz, ahogy ezt például az alapítvány alapítója is megteheti).

A módosítás ezért kifejezetten megteremti ennek lehetőségét azáltal, hogy a vagyonrendelőt a halála vagy jogutód nélküli megszűnése esetére feljogosítja a vagyonrendelőt megillető jogok gyakorlására jogosult és a vagyonrendelőt terhelő kötelezettségek teljesítésére köteles személynek a vagyonkezelési szerződésben történő kijelölésére. Mindezt akként biztosítja a vagyonrendelő számára, hogy ez utóbbi az általa kijelölt és a bizalmi vagyonkezelési jogviszonyban az ő helyébe, az ő jogutódjaként belépő személynek az őt, mint vagyonrendelőt egyébként megillető egyes jogosítványok gyakorlását megtilthatja, korlátozhatja. Így például a vagyonrendelőnek arra is lehetősége van, hogy az általa vagyonrendelőként kijelölt személynek (jogutódjának) a bizalmi vagyonkezelési szerződés felmondására vonatkozó jogát korlátozza vagy adott esetben e jogosítvány gyakorlásának lehetőségét egy alább említendő módosítás eredményeként teljesen ki is zárja (ezzel téve a bizalmi vagyonrendelést visszavonhatatlanná).

A 24. §-hoz

A hatályos szabályozás szerint bizonytalan volt annak megítélése, hogy a vagyonrendelő a határozatlan időtartamra szóló vagyonkezelési szerződést rendes felmondással megszüntetheti-e. A bizalmi vagyonkezelés megszűnésére vonatkozó szabályok körében a Ptk. ugyanis csak a vagyonkezelő részéről történő felmondás lehetőségét szabályozza, így a vagyonrendelő felmondási jogához csak a Ptk. azon rendelkezésének hídján juthatunk el, amely szerint „e fejezet eltérő rendelkezésének hiányában a bizalmi vagyonkezelésre a megbízási szerződés szabályait kell megfelelően alkalmazni” (Ptk. 6:330. §). A megbízási szerződés szabályai szerint ugyanakkor „a felmondás jogának korlátozása vagy kizárása semmis”. Tartós megbízási jogviszony esetén (és kétségtelenül ilyen a bizalmi vagyonkezelési jogviszony is) a megbízási szerződés szabályai lehetővé teszik ugyan, hogy a felek a felmondás jogának korlátozásában állapodjanak meg, és akár azt is kiköthessék, hogy meghatározott idő előtt a rendes felmondás joga ne legyen gyakorolható [Ptk. 6:278. § (4) bek.], de a felmondás jogát érvényesen ebben az esetben sem zárhatják ki. Ez a rendelkezés tehát nem teszi lehetővé, hogy a vagyonrendelő akár a saját, akár pedig a jogutódja felmondási jogát kizárja, ezzel téve a maga részéről visszavonhatatlanná az érintett vagyon bizalmi vagyonkezelésbe adását. A módosítás ezért egyfelől egyértelművé teszi, hogy értelemszerűen a vagyonrendelőt is megilleti a vagyonkezelési szerződés felmondásának joga, de az ettől eltérő rendelkezés lehetőségére utalással egyben azt is lehetővé teszi, hogy a vagyonkezelési szerződés a vagyonrendelő (vagy akár csupán a jogutódja) felmondási jogát kizárja, ezzel biztosítva a bizalmi vagyonkezelési jogviszony stabilitását, annak hosszú távon (maximum 50 évig terjedő időtartamra) történő fennmaradását. A bizalmi vagyonkezelés hosszú távra rendelt céljának szolgálata különösen akkor lehet a vagyonrendelő számára fontos követelmény, amikor az ő szerződéses pozíciójába a jogutódja lép be, akinek szándékai nem feltétlenül egyeznek meg az eredeti vagyonrendelő szerződéses akaratával, elképzeléseivel.

A 25. §-hoz

Annak érdekében, hogy a bizalmi vagyonkezelési jogviszony végrendelettel történő alapítása - hasonlóan az alapítvány végrendelettel való létesítéséhez - teljes mértékben összhangba kerüljön az öröklési jogi szabályokkal, a jogalkotó e körben is szükségesnek ítélte a hatályos szabályozás kiegészítését. Mivel a Ptk. rendelkezései szerint az ember halálával a hagyatéka mint egész a törvény rendelkezése alapján (ipso iure) a halál időpontjában száll az örökösre (Ptk. 7:1. §), a végrendelettel alapított bizalmi vagyonkezelési jogviszony ugyanakkor csak a vagyonkezelővé való kijelölésnek az elfogadásával (a vagyonkezelőnek a végrendeleti vagyonrendelést elfogadó nyilatkozatával) jöhet létre, szükségessé vált annak kimondása, hogy ebben az esetben a bizalmi vagyonkezelési jogviszony ugyan a vagyonrendelő halálát követően tett kijelölést elfogadó nyilatkozattal, de a vagyonrendelő halálának időpontjára visszamenő hatállyal keletkezik. A módosítás folytán a végrendelettel alapított bizalmi vagyonkezeléssel érintett vagyon a vagyonrendelő halálát követően a vagyonrendelés elfogadásáig terjedő időszakban sem válik jogi szempontból uratlanná, nyugvó hagyatékká.

A 26. §-hoz

A bizalmi vagyonkezelésre vonatkozó hatályos szabályozás nem ad választ arra a kérdésre, hogy a vagyonrendelő életében bizalmi vagyonkezelésbe adott vagyon a vagyonrendelő halála esetén a kötelesrész alapjául szolgálhat-e, vagyis a hagyaték tiszta értékén felül élők között juttatott „ingyenes adományként” hozzászámítható-e a kötelesrész alapjához. A gondot alapvetően az okozza, hogy a bizalmi vagyonkezelési szerződés visszterhes vagy ingyenes jellegétől függetlenül kell megítélni a vagyonkezelő jogszerzését a vagyonrendelő által a vagyonkezelő tulajdonába adott dolgokon, ráruházott jogokon és követeléseken. Ezt a bizalmi vagyonkezelés lényegéből fakadó jogszerzést ugyanis sem visszterhesnek, sem ingyenesnek tekinteni nem lehet, pontosabban e jogszerzés tekintetében sem a visszterhesség, se pedig az ingyenesség nem értelmezhető. Nyilvánvaló ugyanis, hogy a visszterhes bizalmi vagyonkezelés fejében fizetendő díj nem a vagyonkezelő jogszerzésének ellenértéke, hiszen ez a díjfizetési kötelezettség a vagyonrendelőt a jogszerző javára terheli, nem pedig a jogszerzőt a vagyonrendelő javára. Hasonlóképpen a bizalmi vagyonkezelés ingyenes elvállalása (a vagyonkezelési díjról való lemondás) sem teszi a vagyonkezelő jogszerzését visszterhessé. Tény ugyanakkor, hogy éppen az előbbiekben kifejtett okokból a vagyon egészének, illetve egy részének, vagy akár csak egyes vagyontárgyaknak bizalmi vagyonkezelésbe adása (a vagyonkezelő javára való átruházása) alkalmas a kötelesrészre jogosultak igényeinek kijátszására, hiszen ha ezek nem minősíthetők ingyenes adománynak (mint ahogy ugyanakkor visszterhesnek sem), akkor nem szolgálhatnak a kötelesrész alapjául, nem alkalmazhatók rá a kötelesrész alapjának kiszámítására és a kötelesrész kielégítésére irányadó szabályok. A hatályos magánjogi szabályozásunknak ekként szembesülnie kellett azzal a problémával, hogy miközben e szabályozás a kötelesrészre jogosultak törvényes igényeinek kielégítését kötelező jelleggel írja elő, a bizalmi vagyonkezelés intézményével e kötelezettség alól való mentesülés lehetőségét is megteremti (minden ésszerű indok nélkül).

E problémát a módosítás úgy oldja fel, hogy a bizalmi vagyonkezelésbe adott vagyonra az ingyenes adomány törvényi fikcióját alkalmazza, e vagyoni juttatást tehát az öröklési jogi szabályozás tekintetében ingyenes adománynak tekinti. Ezzel az egyszerű megoldással, mindössze egyetlen rendelkezést érintő módosítással az öröklési jogi szabályozás egységét, koherenciáját és integritását megőrizve válik kezelhetővé a bizalmi vagyonkezelés keretében történő vagyonjuttatás (mind a kötelesrész alapjának kiszámítása, mind a kötelesrész kielégítésért való felelősség, mind pedig a kötelesrész kiadása, illetve a hagyatékból kapott egyéb juttatásnak a kötelesrészbe való betudása tekintetében).

A 27. §-hoz

Végrendelettel alapított bizalmi vagyonkezelési jogviszony esetén nem kétséges, hogy az ilyen módon történt vagyonrendelés végintézkedésen alapuló juttatásnak minősül, amely ekként a kötelesrész iránti igényt nem csorbítja. Azt a kérdést azonban ebben az esetben is rendezni kell, hogy a kezelt vagyon felel-e és miként felel a hagyatéki tartozásokért. Ezért a módosítás kifejezetten is kimondja, hogy a bizalmi vagyonkezelő a kezelt vagyonnal úgy felel a hagyatéki tartozásokért, mintha dologi hagyományos lenne. A bizalmi vagyonkezelő tehát a dologi hagyományossal azonos sorban felel a hagyatéki tartozásokért (ennek keretei között a hagyományos igényeit megelőző sorban kielégítendő kötelesrész iránti igények kielégítéséért is).

A 28. §-hoz

A rendelkezés életszerűbbé teszi korlátolt felelősségű társaság és zártkörűen működő részvénytársaság esetén a tőkeemelés bejegyzéséhez szükséges igazolások (mellékletek) kérdését. A társaság tőkéje, annak számviteli összetétele, a jegyzett tőke biztosításának céljára történő befizetések felhasználása elsődlegesen számviteli kérdés, ugyanakkor a Ctv. mégis sematikusan kezeli a jegyzett tőke bejegyzéséhez szükséges feltételeket, hiszen szinte minden esetre pénzforgalmi számlára történő befizetéséről való igazolást követel meg. Működő társaság esetében a tőkeemelésre számos okból sor kerülhet, így például a társaság fizetőképességének fenntartása, a társasággal szembeni követelések teljesítése érdekében (pl. Ptk. 3:189. §, 3:270. §). Ezekben az esetekben a befizetésre kerülő pénzbeli vagyoni hozzájárulás nem marad a társaságnál, hanem harmadik személy követelésének kielégítésére szolgál. Ebből következően adminisztratív és vagyoni teherként jelentkezik a társaság számlájára történő kötelező befizetés előírása. A bankszámlára történő befizetésnek ugyanis legfőbb célja ebben az esetben az, hogy a cég a változásbejegyzési kérelméhez „előállítsa” a Ctv.-ben nevesített mellékletet. A törvény ezért rugalmas megközelítéssel határozza meg a tőkeemelés során a pénzbeli vagyoni hozzájárulások befizetéséről (megfizetéséről) való igazolás kérdését. Lehetővé teszi, hogy ha a társaság a tőkeemelési határozatában konkrétan meghatározza a pénzbeli befizetés felhasználásának módját és a pénzbeli befizetést vállaló személyt (tagot) arra kötelezi, hogy közvetlenül harmadik személynek teljesítsen, a tőkeemelés cégnyilvántartásba történő bejegyzéséhez a teljesítés körülményeinek igazolása körében elegendő a társasági határozat mellett a vezető tisztségviselő nyilatkozatát csatolni arról, hogy a fizetés valóban megtörtént. Ha a teljes befizetésre, vagy a pénzbeli vagyoni betétek egy részének megfizetésére - a bejegyzés utáni - későbbi időpontban kerül sor, a Ctv. 30. § (5a) bekezdése szerint kell eljárnia a társaságnak, és a bejegyzést követően a tényleges kifizetést követően kell erről nyilatkozatot becsatolnia.

A törvény szerinti rugalmas megoldás azonban nem szolgálat eszközül arra, hogy a cég elvonja a vele szembeni jogszerű hitelezői követelések kielégítése elől a cégvagyont, így a rendelkezés egyértelműen kimondja, hogy ha csődeljárás, felszámolási eljárás, kényszertörlés vagy végrehajtás folyik a céggel szemben, a céget megszűntnek nyilvánították, vagyis a Ctv. 26. § (1) bekezdés a), b), d), n) vagy i) pontja szerint hatályos adatként fizetésképtelenségi, kényszer megszüntetési eljárást, megszűntnek nyilvánítást vagy végrehajtást tartalmaz a cégjegyzék, a tag (befizetést vállaló személy) kizárólag a cég pénzforgalmi számlájára fizetheti be a pénzbeli vagyoni hozzájárulást, illetve a társaság nem hozhat olyan határozatot, amelyben a pénzbeli vagyoni hozzájárulás harmadik személynek kéri megfizetni.

A 29-30. §-hoz

A bizalmi vagyonkezelésre vonatkozó szabályozás átfogó felülvizsgálata során az üzletszerűség fogalma újragondolásra került. Az eseti bizalmi vagyonkezelési tevékenység elhatárolása a rendszeresen végzett bizalmi vagyonkezeléstől azért is bír kiemelt jelentőséggel, hiszen a bizalmi vagyonkezelési tevékenység üzletszerű végzése esetén a jogviszony lényegi elemét jelentő bizalmi jelleg háttérbe szorulhat, a jogalkotó feladata pedig az, hogy az üzletszerű működés keretében meghatározza azokat a kritériumokat, melyek garantálják a vagyonrendelő és a kedvezményezett biztonságát. A jogviszonyok elemzése során élesen kirajzolódott, hogy a törvényben megfogalmazott üzletszerűségi szabály alkalmazása alkalmat adhat arra, hogy a nem üzletszerűen végzett tevékenységre vonatkozó laza szabályozás keretén belül gazdálkodó szervezetek, vagy akár magánszemélyek is folytassák rendszeres haszonszerzési célú tevékenységüket. Az üzletszerűen végzett bizalmi vagyonkezelési tevékenység során a szabályozás szigorú szervezeti, működési és személyi feltételeket ír elő, melyek a hatályos szabályozás keretein belül könnyű szerrel megkerülhetőek voltak.

Cél volt tehát egyrészt az, hogy azok a bizalmi vagyonkezelők, akik rendszeres haszonszerzés mellett végzik tevékenységüket, kizárólag az üzletszerűség keretein belül működhessenek, másrészt az is, hogy felülvizsgálatra kerüljenek az üzletszerű működés kritériumai, melynek során az indokolatlan előírások megszüntetésére és a szabályozási hiányosságok pótlására kerüljön sor.

Ennek érdekében a törvény a bizalmi vagyonkezelést üzletszerűen végző vállalkozások kapcsán többletkövetelményeket fogalmaz meg az átláthatóság, az összeférhetetlenség, továbbá a jó üzleti hírnév előírása tekintetében. A bizalmi vagyonkezelő vállalkozások köre emellett az ügyvédi irodával bővül. Az ügyvédi iroda speciális jellege indokolja a szabályozás kiegészítését az adott jogi személyre vonatkozó feltételek értelmezhetősége érdekében.

A törvény a személyi hatály változására is tekintettel bővíti, illetve kiegészíti a bizalmi vagyonkezelő vállalkozás működésének szervezeti, személyi feltételeit tartalmazó előírásokat, továbbá módosítja a bizalmi vagyonkezelő vállalkozás vezető állású személye, tagja kapcsán benyújtandó igazolások és dokumentumok (adatok) körét.

A 31. §-hoz

A jó üzleti hírnév alapvető elvárás egy olyan tevékenység végzése esetén, ahol a jogviszony meghatározó eleme a bizalom. A jó üzleti hírnév fogalma az objektív szempontok mellett számos szubjektív elemet is tartalmaz, melynek igazolására a törvény továbbra is több lehetőséget biztosít. A jó üzleti hírnév fennállását és meglétét a bizalmi vagyonkezelési tevékenység üzletszerű megkezdését és folytatását engedélyező hatóság (hivatal) vizsgálja.

A Bvktv. 11. § (5) bekezdésével összefüggésben megteremti annak lehetőségét, hogy a hivatal közvetlenül megkeresse az állami adóhatóságot a jó üzleti hírnév fennállásának megállapítása céljából szükséges adatszolgáltatás érdekében.

A 32. §-hoz

A törvény a bizalmi vagyonkezelő vállalkozás engedélyezése során szabályozza azt, hogy az engedély iránti kérelemhez mellékelni kell szakértő igazolását arra vonatkozóan, hogy a bizalmi vagyonkezelő vállalkozás informatikai rendszere alkalmas a tárgyi feltételek között előírt eredmények elérésére. A törvény azonban nem részletezi egyrészt azt sem, hogy ki lehet e körben szakértő, valamint azt sem, hogy milyen feltételekkel adható ki az igazolás. A törvény a bizalmi vagyonkezelő vállalkozás működésének tárgyi feltételeit a bizalmi vagyonkezelési jogviszony sajátosságaira, a kibővült szervezeti keretekre tekintettel pontosítja. A bizalmi vagyonkezelő vállalkozás köteles honlapot fenntartani és azon közzétenni létesítő okiratát, cégjegyzékszámát, vagy ügyvédi iroda esetén ügyvédi kamarai nyilvántartási számát, adószámát, szervezeti és működési szabályzatát, számviteli törvény szerinti beszámolóját és közvetett és közvetlen tulajdonosainak névsorát, a bizalmi vagyonkezelő vállalkozások nyilvántartásában nyilvántartási számát.

A 33. §-hoz

Az új pénzmosási törvény, valamint az Európai Unió és az ENSZ Biztonsági Tanácsa által elrendelt pénzügyi és vagyoni korlátozó intézkedések végrehajtásáról szóló 2017. évi LII. törvény (a továbbiakban: pénzügyi korlátozó intézkedésekről szóló törvény) értelmében a fenti törvényekben meghatározott kötelezettségek körébe tartozó feladatok teljesítésére a bizalmi vagyonkezelő részére a hivatal egységes szabályzatot készít, amely a bizalmi vagyonkezelési tevékenységet végző szolgáltatók tekintetében belső szabályzatnak minősül. A szabályzatok egységes szerkezetben is benyújthatóak, mely egységes szabályzatot a hivatal köteles folyamatosan felülvizsgálni és szükség esetén módosítani. Figyelemmel az új pénzmosási törvény, illetve a pénzügyi korlátozó intézkedésekről szóló törvény szabályaira, a törvény a bizalmi vagyonkezelést végző vállalkozás részére a Hivatal által elkészített szabályzatokban foglaltak elfogadásáról szóló nyilatkozat benyújtását írja elő. Az engedélyezés során benyújtandó szabályzati kör további bővítését a bizalmi vagyonkezelési tevékenység sajátosságai alapján a vállalkozást terhelő kötelezettségek teljesítése, a teljesítés ellenőrizhetősége indokolja.

A szervezeti szabályok módosulásával vált szükségessé az ügyvédi irodák létrejöttét, nyilvántartásba vételét igazoló dokumentum benyújtásáról rendelkezni, figyelemmel arra, hogy a közvetlen lekérdezés ebben az esetben nem biztosítható.

A 34. §-hoz

A törvény adminisztratív tehercsökkentő intézkedésként biztosítja, hogy a kérelmező helyett a hivatal szerezze be az erkölcsi bizonyítványokat. Ebben az esetben a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény 71. § (2) bekezdése értelmében a hivatal közvetlenül a bűnügyi nyilvántartó hatóságtól kéri meg az engedélykiadás feltételeinek vizsgálatához szükséges adatokat.

További adminisztratív tehercsökkentést jelent, hogy a hivatal közvetlenül keresi meg az állami adóhatóságot, ha a kérelmező bizalmi vagyonkezelő vállalkozás nem szerepel a köztartozásmentes adózói nyilvántartásban. A törvény ezzel összefüggésben rendelkezik arról, hogy a hivatal az adótitkot e körben megismerheti.

A 35. §-hoz

A bizalmi vagyonkezelési tevékenységet végző vállalkozások piacra lépése feltételeinek vizsgálatára irányadó ügyintézési határidőt - a bizalmi vagyonkezelés jogintézményének összetettségére, társadalmi funkciójára, a kezelt vagyon sokrétűségére és nagyságára tekintettel - indokolt a Hivatal MNB tv. szerinti engedélyezési eljárások tekintetében irányadó szabályokkal egyezően kilenc hónapban megállapítani.

A 36. §-hoz

A bizalmi vagyonkezelési jogviszonyok ésszerű mértékű láthatóvá tételének érdekében a törvény két nyilvántartás létrehozásáról rendelkezik és a hivatal kötelezettségévé teszi egyrészt a bizalmi vagyonkezelést üzletszerűen végző vállalkozások nyilvántartását, másrészt a bizalmi vagyonkezelési jogviszonyok regisztrációját.

A törvény a nyilvántartás tartalmi elemeire vonatkozó pontosító jellegű rendelkezéseket tartalmaz.

Az MNB bizalmi vagyonkezelési tevékenységgel kapcsolatos hatósági szerepvállalásának pontosítása okán a törvény értelmében az MNB nem látja el a bizalmi vagyonkezelő vállalkozások felügyeletét, szerepe a vállalkozás piacra lépésének engedélyezésére korlátozódik. A bizalmi vagyonkezelő vállalkozások nyilvántartásának szabályai a fenti hatósági szerepvállalás módosulást képezik le, vagyis az ellenőrzésre utaló rendelkezést a törvény kiveszi a nyilvántartás céljai közül.

A 37-38. §-hoz

A törvény előírja a nem üzletszerűen eljáró bizalmi vagyonkezelővel létrejött bizalmi vagyonkezelési jogviszonyok nyilvántartásának a kötelezettségét is, amely feladattal szintén a hivatalt ruházza fel. Ezzel összefüggésben a törvény kötelezi a nem üzletszerűen eljáró bizalmi vagyonkezelőt arra, hogy jelentse be a vele kötött bizalmi vagyonkezelési szerződéssel összefüggő bizonyos, az ügyletben érintett felek azonosítását lehetővé tevő adatokat a hivatalnak azok bizalmi vagyonkezelési jogviszonyok nyilvántartásába való bejegyzése érdekében, továbbá, hogy nyilatkozzon arról, hogy e tevékenységét nem üzletszerűen látja el. A bejelentéshez mellékelni kell a bizalmi vagyonkezelési szerződést tartalmazó okiratot és a bejelentés előterjesztéséért teljesítendő igazgatási szolgáltatási díj megfizetésének igazolását is.

Az üzletszerűség fogalmának szigorításával párhuzamosan a nem üzletszerűen végzett bizalmi vagyonkezelési tevékenységre vonatkozó szabályozás felülvizsgálatára is sor került. A nem üzletszerűen eljáró bizalmi vagyonkezelőre vonatkozóan a törvényben nem szerepeltek korlátozó rendelkezések.

A bizalmi vagyonkezelési jogviszonyok láthatóvá tétele érdekében a törvény továbbra is kötelezi a nem üzletszerűen eljáró bizalmi vagyonkezelőt a bizalmi vagyonkezelési szerződéssel összefüggő bizonyos, az ügyletben érintett felek azonosítását lehetővé tevő adatoknak a bejelentésére, továbbá az üzletszerűségről és a tevékenység nem üzletszerű folytatásához szükséges törvényi feltételek fennállásáról szóló nyilatkozatok megtételére.

A nem üzletszerűen eljáró bizalmi vagyonkezelők tekintetében szükséges kiegészíteni a törvény rendelkezéseit, részben az Európa Tanács Pénzmosás és Terrorizmus Finanszírozás Elleni Szakértői Bizottsága (Moneyval) ún. „5. körös” országértékelésében megfogalmazott ajánlása - és az ennek megfelelően az új pénzmosási törvény rendelkezései - miatt, részben pedig az üzletszerűség új fogalmából adódóan, a visszaélések elkerülésének biztosítása érdekében.

A fenti célok érdekében írja elő a törvény a bizalmi vagyonkezelési szerződés közjegyzői okiratba, vagy ügyvéd által ellenjegyzett magánokiratba foglalásának kötelezettségét, melynek során az eljáró ügyvéd vagy közjegyző el tudja végezni a pénzmosási törvényben foglalt ügyfél-átvilágítást, és a tényleges tulajdonos meghatározását. Szintén a pénzmosási törvény előírásából fakadó körülmény, hogy a nyilvántartásba vétel során a bizalmi vagyonkezelőnek csatolnia kell a pénzmosási szabályzat elfogadásáról tett nyilatkozatot is. A pénzmosási törvény átmeneti rendelkezése rögzíti azt is, hogy a pénzmosási törvény hatálybalépésekor fennálló jogviszonyok esetén is szükséges bizalmi vagyonkezelőnek szabályzattal rendelkeznie.

A pénzmosási szabályok alkalmazása mellett a törvény speciális összeférhetetlenségi szabályokat tartalmaz a visszaélések csökkentése érdekében.

A 39. §-hoz

Figyelemmel arra, hogy a nem üzletszerűen végzett bizalmi vagyonkezelési tevékenység nyilvántartásba vétele összetettebb folyamattá válik a törvény értelmében, az általános közigazgatási rendtartásról szóló 2016. évi CL. törvény 50. § (3) bekezdésében biztosított lehetőséggel élve a törvény az ügyintézési határidőt 2018. január 1-jétől 60 napban határozza meg.

A 40. §-hoz

A törvény a nem üzletszerűen végzett bizalmi vagyonkezelési tevékenység keretében egyrészt technikai jellegű pontosításokat eszközöl, másrészt érdemi módosításokat is tartalmaz.

A technikai jellegű pontosítások egyrészt a hivatal egyértelmű szerepének rögzítéséből adódóan az ellenőrzési jogosítványok finomítását célozzák, másrészt pedig abból fakadnak, hogy a bizalmi vagyonkezelési jogviszony nem kizárólag szerződés, hanem egyoldalú jognyilatkozat alapján is létrejöhet.

A nem üzletszerűen végzett bizalmi vagyonkezelési tevékenység esetén a hivatal ellenőrzési funkciójának deklarálása még inkább megtévesztő. Mint ahogy azt a törvény is rögzíti, a nem üzletszerűen végzett bizalmi vagyonkezelési tevékenység esetén a nyilvántartás vezetésének a célja a kezelt vagyonok fellelhetőségének biztosítása, melynek keretében a hivatal feladata nem terjed ki arra, hogy a bizalmi vagyonkezelési jognyilatkozatokat bármilyen formában ellenőrizze. A hivatal feladatköre kizárólag a regisztrációra korlátozódik. Nem megfelelő az a szabályozás, amely annak a látszatát kelti, hogy ezek a bizalmi vagyonkezelési jogviszonyok a hivatal kontrollja alatt állnak, vagy bármiféle védelemben részesülnek. A fenti okok miatt a törvény egyértelműen rögzíti, hogy a bizalmi vagyonkezelési jogviszonyok nyilvántartása nem közhiteles hatósági nyilvántartás, a nyilvántartásban szereplő adatok helyességét a hivatal nem garantálja, és nem is lehet a hivatal számára ilyen feladatot előírni. A hivatal tevékenysége kizárólag arra irányulhat, hogy megvizsgálja, hogy a nyilvántartásban szereplő adatok megfelelnek-e a jogszabályban rögzített feltételeknek.

Annak ellenére, hogy a bizalmi vagyonkezelési jogviszonyok nyilvántartása nem hatósági nyilvántartás, a törvény lehetőséget nyújt arra, hogy a hivatal a bejelentés tényéről, a nyilvántartásba vett adatokról hatósági bizonyítványt állítson ki.

A 41. §-hoz

A törvény célul tűzte ki a hivatal szerepének egyértelmű meghatározását, ennek keretében a hivatal feladatainak újragondolását. Figyelemmel arra, hogy a hivatal feladatait az MNB látja el, mely egyben a pénzügyi közvetítőrendszer szereplőinek felügyeleti szerve, ezen felül pénzmosási szempontból szintén kvázi felügyeleti szerepkörrel rendelkezik a bizalmi vagyonkezelési tevékenységet végzők tekintetében, kiemelt jelentősége van annak, hogy a törvényben a hivatal szerepköre, jogköre világos és egyértelmű legyen, ezen felül élesen elkülönüljön a Magyar Nemzeti Bank más szervezetek felett gyakorolt felügyeleti tevékenységétől. Ki kell emelni, hogy a bizalmi vagyonkezelőknek a pénzmosás megelőzésével és megakadályozásával kapcsolatos feladatkörére vonatkozóan a pénzmosási törvény, valamint a pénzügyi korlátozó intézkedésekről szóló törvény saját eljárási szabályokat rögzít az MNB speciális felügyeleti intézkedési jogköre vonatkozásában.

A törvény hatályos rendelkezései ezt a speciális feladatkört nem tükrözik egyértelműen. A bizalmi vagyonkezeléssel összefüggő közjogi szabályozás speciális olyan tekintetben, hogy a hivatal tevékenysége - bár hasonlóságot mutat a pénzügyi szervezetek engedélyezési eljárásával - az MNB tevékenységébe nem illeszkedik szervesen, a feladatkör etekintetben tehát atipikus. A törvénynek a hivatal feladatkörét meghatározó szabályai bizonyos tekintetben túlterjeszkednek a szükséges mértéken, a törvényben a hivatalnak biztosított ellenőrzési jogkör a felügyelt intézmények esetén alkalmazott rendelkezésekkel túlzott, indokolatlan hasonlóságot mutat. A fentiek miatt szükséges a hivatal szerepének újragondolása, figyelemmel arra, hogy a bizalmi vagyonkezelő nem minősülhet pénzügyi szervezetnek, és nem is indokolt akként kezelni.

Az MNB a törvényben meghatározott ellenőrzési jogköre kizárólag a bizalmi vagyonkezelő vállalkozás engedélyezési eljárása során, illetve a nem üzletszerűen végzett bizalmi vagyonkezelési tevékenység nyilvántartásba vételekor, valamint a bizalmi vagyonkezelő vállalkozás éves igazolási kötelezettségének teljesítésekor igazolandó feltételek vizsgálatára terjed ki.

A bizalmi vagyonkezelési vállalkozások esetén a hivatal szerepe abban áll, hogy az engedélyezési eljárás keretében megvizsgálja azt, hogy az üzletszerű működéshez szükséges garanciális feltételek teljesülnek-e. A bizalmi vagyonkezelési vállalkozásokat élesen el kell különíteni a pénz- és tőkepiaci szereplőktől. A hivatal feladata az engedély kiadásán túl arra korlátozódik, hogy - főként a bizalmi vagyonkezelő vállalkozás nyilatkozata alapján - vizsgálja, hogy a vállalkozás továbbra is megfelel-e az engedélyezési eljárás során vizsgált feltételeknek.

A fenti koncepcionális változás következtében szűkül a hivatal eszköztára is. A jövőben a hivatal nem függesztheti fel a bizalmi vagyonkezelési tevékenység folytatását, nem intézhet a működés helyreállítására vonatkozó felhívást, valamit ezen felül bírságot sem szabhat ki. A törvény értelmében a hivatal a bizalmi vagyonkezelő vállalkozást felhívhatja a 32. § szerinti igazolási kötelezettség keretében felmerülő tények megfelelő igazolására, a bizalmi vagyonkezelő vállalkozást rendkívüli adatszolgáltatásra hívhatja fel, valamint visszavonhatja engedélyét. A törvény értelmében, ha a bizalmi vagyonkezelő vállalkozás nyilatkozattételi kötelezettségének nem tud megfelelő módon eleget tenni a hivatal felhívása ellenére sem, a hivatal visszavonja a bizalmi vagyonkezelő vállalkozás engedélyét.

A törvény arról is rendelkezik, hogy a tőkekövetelmények ellenőrzése céljából a bizalmi vagyonkezelő vállalkozásnak az éves nyilatkozattételi kötelezettség teljesítésével egyidejűleg be kell nyújtania a hivatal számára számviteli törvény szerinti beszámolóját.

A nem üzletszerűen végzett bizalmi vagyonkezelési tevékenység esetén a hivatal jogköre értelemszerűen még szűkebb körű. A bizalmi vagyonkezelési jogviszonyok esetén a törvény tételesen azt rögzíti, hogy a hivatal alapos ok esetén vizsgálja a nyilvántartásba vételi feltételek fennállását. Ha a nyilvántartásba vétel feltételei nem állnak fenn, és a bizalmi vagyonkezelő a feltételek teljesülését nem tudja igazolni, a hivatal törli a nyilvántartásból a bizalmi vagyonkezelési jogviszonyt.

A hivatal szerepkörének újragondolásakor mind az üzletszerű, mind pedig a nem üzletszerűen végzett bizalmi vagyonkezelési tevékenység esetén figyelmet kellett fordítani arra, hogy a közjogi eszközök ne érintsék - hiszen nem is érinthetik - a bizalmi vagyonkezelési jogviszony fennállását, a jognyilatkozatok érvényességét.

A 42. §-hoz

Technikai jellegű pontosítás. A törvény hatályon kívül helyezi a törvény 1. számú mellékletét, ezért szükségessé válik a teljes ár fogalmának meghatározása.

A 43. §-hoz

Bvktv. 48/A. § (1)-(2) bekezdéséhez

A jogalkotási törvény rendelkezéseire figyelemmel a módosító rendelkezést - törvény eltérő rendelkezése hiányában - a hatálybalépését követően keletkezett tényekre és jogviszonyokra, valamint a hatálybalépését követően megkezdett eljárási cselekményekre kell alkalmazni.

A törvény hatálybalépését követően létrejött bizalmi vagyonkezelési jogviszonyok tekintetében a törvény jelentős mértékben szigorít az üzletszerűség fogalmán. Figyelemmel arra, hogy az üzletszerűség körébe a hatályos szabályozáshoz képest több bizalmi vagyonkezelő fog beletartozni, a törvény arról is rendelkezik, hogy a hatálybalépését követően létrejött jogviszony mellett az üzletszerű tevékenység végzésének megítélésekor számításba kell venni a törvény hatálybalépését megelőzően létrejött bizalmi vagyonkezelési jogviszonyokat is, azaz ha a törvény hatálybalépését követően új bizalmi vagyonkezelési jogviszony jön létre, úgy össze kell számítani a törvény hatálybalépését megelőzőn és az azt követően létrejött jogviszonyokat az üzletszerűen végzett tevékenység megítélése során.

A törvény azt is egyértelműen rögzíti, hogy az (1) bekezdésben rögzített rendelkezés ellenére kötött szerződés semmis. A rendelkezés célja, hogy megfelelő módon biztosítsa azt, hogy azok a bizalmi vagyonkezelők, akik rendszeresen végzik tevékenységüket, kizárólag a törvényben rögzített garanciális feltételek megléte esetén lássák el feladatukat.

Bvktv. 48/A. § (3) bekezdéséhez

A 18/A. § (2) bekezdés a) pontjához kapcsolódó átmeneti rendelkezésként a törvény rögzíti, hogy ha a nem üzletszerűen végzett bizalmi vagyonkezelési tevékenységet nem természetes személy végzi, úgy 2017-ben a hivatal felé szükséges igazolni azt, hogy megfelel a nemzeti vagyonról szóló törvényben rögzített átlátható szervezetre vonatkozó előírásoknak. A törvény jogkövetkezményt is fűz a bejelentés elmulasztásához. Ha a nem üzletszerűen eljáró bizalmi vagyonkezelő a feltétel telesítését határidőben nem igazolja, úgy vagyonkezelői megbízatása megszűnik. Ha a kezelt vagyonnak nincs vagyonkezelője, úgy a Ptk. szabályait kell alkalmazni, melynek értelmében a vagyonrendelőnek lehetősége van új bizalmi vagyonkezelőt kijelölni, ellenkező esetben a bizalmi vagyonkezelés három hónap elteltével, a vagyonkezelői megbízás megszűnésének időpontjára visszamenőleg megszűnik.

Figyelemmel arra, hogy e törvény 30. §-a a hivatal feladatává teszi az engedély kiadásának vagy a nyilvántartásba vétel feltételeinek vizsgálatát, a hivatal e törvény 30. § (3) bekezdése alapján törli a nyilvántartásból azt a nem üzletszerűen végzett bizalmi vagyonkezelési tevékenység alapján eljáró bizalmi vagyonkezelőt, aki határidőben nem igazolta a feltételeknek való megfelelést. Amennyiben a Ptk.-ban biztosított 3 hónapos időtartamon belül új bizalmi vagyonkezelő kijelölésére nem kerül sor, úgy a bizalmi vagyonkezelési szerződés a törvény erejénél fogva megszűnik, így a bizalmi vagyonkezelési tevékenység a nyilvántartásból törölhető.

Bvktv. 48/A. § (4) bekezdéséhez

A törvény a 8. § új (3) bekezdésével összefüggésben rögzíti a bizalmi vagyonkezelő vállalkozás részére az új feltételek teljesítésének igazolására vonatkozó feltételeket.

A 44. §-hoz

Szövegcserés módosítások.

A 45. §-hoz

Hatályát vesztő rendelkezések.

-----STARTING---POINT---VEGE---

A 46. §-hoz

Hatályba léptető rendelkezés.

A 47. §-hoz

Jogharmonizációs, valamint a szolgáltatási irányelv szerinti előzetes notifikációs kötelezettség teljesítésére vonatkozó záradék.