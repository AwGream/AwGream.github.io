2009. évi LXXXII. törvény indokolása

a közbeszerzésekről szóló 2003. évi CXXIX. törvény módosításáról

-----STARTING---POINT---ALTALANOS--- 

T/9622. számon május 6-án a 2003. évi CXXIX. törvény (a továbbiakban: közbeszerzési törvény) módosítására irányuló képviselői önálló indítvány került benyújtásra, amely az ún. egyszerű eljárásban, azaz 53 millió forintig, bizonyos szolgáltatásokat (szállodai, éttermi, szórakoztató, kulturális és sportszolgáltatások) vett volna ki a törvény hatálya alól. Ezt a képviselői önálló indítványt az Országgyűlés nem vette tárgysorozatba.

A korábban benyújtott törvényjavaslat azt a problémát próbálta kezelni közösségi jogi szempontból vitatható módon, a kivételi kör tágításával, hogy jelenleg, ha egy ajánlatkérő művészt, művészeti csoportot, együttest szeretne szerződtetni, vagy más kulturális szolgáltatást igénybe venni, akkor 12 millió forint felett hirdetménnyel induló eljárást kell lefolytatnia, miközben az ilyen szolgáltatásokat általában csak egyvalaki képes, illetve jogosult teljesíteni. Az ajánlatkérőnek tehát hirdetményt kell feladnia, ami pénzbe kerül, miközben hiába indul más ajánlattevő az eljárásban, kizárt, hogy nyerjen, annak pedig, aki ténylegesen képes a szerződés teljesítésére, jelentős időt kell fordítania a közbeszerzési ajánlat formális elkészítésére.

-----STARTING---POINT---RESZLETES---

Az 1-2. §-hoz

A törvény a T/9622. számú törvényjavaslat által felvetett problémát a közösségi joggal összhangban álló megoldás útján orvosolja. E szerint hirdetmény nélküli tárgyalásos eljárásban lehet szerződést kötni. (Hirdetmény nélküli tárgyalásos eljárást jelenleg csak a közösségi eljárásrendben, vagyis szolgáltatások esetében ajánlatkérői körtől függően 53 millió forint felett, és az egyszerű eljárásban a nemzeti értékhatár másfélszerese, azaz szolgáltatás-megrendelésnél 12 millió forint alatt lehet lefolytatni. Van tehát egy olyan értéksáv amelyben - bár az ilyen eljárás még a legmagasabb értékű beszerzések esetében is engedélyezett - a közbeszerzési törvény csak a hirdetménnyel történő eljárásindítást engedi meg.)

Emellett vannak más olyan élethelyzetek is, amelyek kezelése hirdetménnyel induló eljárásban szinte lehetetlen. Ilyen például az az eset, amikor rendkívüli sürgősség áll fenn, vagy például amikor a szerződés tárgya ingatlan tulajdonjogának vagy használatára, hasznosítására vonatkozó jognak a megszerzése, vagy amikor az árut árutőzsdén szerzik be. Ezeket az élethelyzeteket a közösségi közbeszerzési jog a hirdetmény nélküli tárgyalásos eljárás jogalapjaiként ismeri, és a nagy értékű beszerzések esetében úgy kezeli, hogy hirdetmény nélküli tárgyalásos eljárás lefolytatását teszi lehetővé. A magyar jog jelenleg ennél szigorúbb megközelítést alkalmaz, és alacsonyabb érték esetében még e jogalapok fennállásakor sem teszi maradéktalanul lehetővé e sajátos eljárás alkalmazását.

A T/9622. számú törvényjavaslat által kezelni kívánt helyzet megoldása nem a kivételi kör bővítése, mivel az amellett, hogy ellentétes a közösségi joggal, a közpénzek ellenőrzés nélküli elköltését eredményezné. Ehelyett a megoldást a közösségi jog által ismert és alkalmazott hirdetmény nélküli tárgyalásos eljárás alkalmazása jelenti a közösségi jog által meghatározott jogalapok fennállása esetén a közösségi értékhatár alatti beszerzések esetében is. Ennek az eljárásnak előnye, hogy kezeli a sajátos, egyébként hirdetménnyel induló eljárással nem leképezhető élethelyzeteket, ugyanakkor magában foglalja a közbeszerzési eljárás garanciáit is.

(Így például hirdetmény közzététele helyett, közvetlenül lehet felvenni a kapcsolatot az ajánlattevővel/ajánlattevőkkel, a feltételekről tárgyalás zajlik, az eljárás eredménye nyilvános, jogorvoslati lehetőség biztosított stb.)

A törvény tehát - mivel a hirdetmény nélküli tárgyalásos eljárás rugalmas beszerzést tesz lehetővé, egyben magában hordozza a közbeszerzési eljárás garanciáit, valamint az európai közösségi jogi követelményeknek is megfelel - úgy rendelkezik, hogy az egyszerű eljárásban - ugyanúgy, mint a közösségi értékhatár feletti beszerzéseknél - a közösségi eljárásrendben meghatározott jogalapok fennállása és ingatlanbeszerzés esetében hirdetmény nélküli tárgyalásos eljárást lehessen lefolytatni.

A 3. §-hoz

A törvény a közbeszerzési törvényt módosító 2008. évi CVIII. törvényt is módosítja, annak érdekében, hogy kiküszöböljön néhány, a Közbeszerzési Döntőbizottság által 2010. január 1-jétől, illetve 2010. július 1-jétől kizárólagosan elektronikus úton lefolytatandó jogorvoslati eljárással kapcsolatos problémát. Így egyértelművé válik, hogy ha a jogorvoslati kérelmet nem elektronikus úton, vagy elektronikus úton, de nem a megfelelő formátumban nyújtják be, akkor a Döntőbizottság a kérelmezőt hiánypótlásra hívja fel, és ha a kérelem újból hiányosan kerül benyújtásra, akkor azt a Döntőbizottság el fogja utasítani. Mivel a jogorvoslati eljárásban szakértő is csak elektronikusan rendelhető ki, a törvény szerint csak olyan igazságügyi szakértő rendelhető ki, aki (amely) vállalja az elektronikus kézbesítést. Szintén az elektronikus jogorvoslati eljárással van kapcsolatban az a módosítás, amely szerint a Döntőbizottság végzése elleni jogorvoslati kérelmet is elektronikusan kell benyújtani.

-----STARTING---POINT---VEGE---

A 4. §-hoz

A 4. § a hatálybaléptető rendelkezéseket, valamint a módosítással összefüggő szükséges jogszabály korrekciókat tartalmazza.