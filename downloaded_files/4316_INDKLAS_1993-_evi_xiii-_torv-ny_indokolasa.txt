1993. évi XIII. törvény indokolása

a szakszervezeti vagyon védelméről, a munkavállalók szervezkedési és szervezeteik működési esélyegyenlőségéről szóló 1991. évi XXVIII. törvény módosításáról

-----STARTING---POINT---ALTALANOS--- 

A szakszervezeti vagyon védelméről, a munkavállalók szervezkedési és szervezeteik működéséről szóló 1991. évi XXVIII. törvény rendelkezik arról, hogy a szakszervezetek között felosztandó vagyon használatának ideiglenes megosztására a szakszervezetek között választást kell rendezni.

a kormány 1992. szeptember 3-án megtárgyalta és elfogadta „A szakszervezetek közötti választásról és a szakszervezeti vagyon felosztásáról” készített törvényjavaslat, és azt sürgősséggel az Országgyűlés 6486. számú napirendjére vette. Eközben az országos szakszervezeti szövetségek és az országos szakszervezeti szövetségekhez nem tartozó szakszervezetek képviselői további megbeszéléseket folytattak a volt SZOT vagyon választások nélküli, tárgyalás útján történő megosztására. Ennek eredményeképpen 1992. szeptember 10-én hat országos szakszervezeti szövetség (Autonóm Szakszervezetek, Értelmiségi Szakszervezeti Tömörülés, Független Szakszervezetek Demokratikus Ligája, Magyar Szakszervezetek Országos Szövetsége, Munkástanácsok Országos Szövetsége és a Szakszervezetek Együttműködési Fóruma) előzetes megállapodást írt alá, melyet eljuttattak a Miniszterelnök Úrhoz, új helyzetet teremtve ezzel a vagyonmegosztás lehetőségeiben.

Ez alapján az Érdekegyeztető Tanács 1992. november 20-21-i ülésén a kormán és a szakszervezetek a következőkben állapodtak meg:

„A kormány és a szakszervezetek egyetértettek abban, hogy az 1991. évi XXVIII. törvény módosítására vonatkozó törvényjavaslat tartalmában és a benyújtás módjában 1992. december 10-ig közös megállapodásra jutnak, amely alapján a kormány a törvényjavaslatot az Országgyűlés elé terjeszti.”

Az ÉT megállapodásnak megfelelően a kormány és a hét szakszervezeti tömörülés képviselője 1992. december 11-én megállapodást írt alá, melynek alapján készült el a kormány törvényjavaslata az 1991. évi XXVIII. törvény módosítására.

A törvényjavaslat rendelkezik arról, hogy a volt SZOT vagyon végleges megosztása nem választási eljárást követően, hanem az előzetes megállapodást szeptember 10-én aláíró hat országos szövetség és a Szövetségen Kívüli Szakszervezetek által 1992. december 15-én megkötött megállapodás alapján történjen. A szeptember 10-i „hatok” által aláírt megállapodáshoz csatlakozott tehát a Szövetségen Kívüli Szakszervezetek képviselője. (Nem írta alá a megállapodást a Szolidaritás Szakszervezeti Munkásszövetség képviselője.)

A megállapodás végrehajtásáról a VIKSZ Igazgató Tanácsa gondoskodik.

A volt SZOT-hoz tartozott ágazati-szakmai szakszervezetek vagyonának megosztása az adott ágazatban, szakmában működő szakszervezetek között az üzemi/közalkalmazotti tanács választások ágazatonként, szakmánként összesített eredménye alapján történik.

Az 1993. évben megtartott választásokon elért eredmény alapján kell az ágazati vagyon használatát megosztani, majd az 1995. évben megtartott választásokon elért eredmény alapján kerül sor az ágazati vagyon tulajdonjogának, a használati joggal együtt történő végleges megosztására.

A javaslat megszabja az Állami Számvevőszék feladatait is a szakszervezeti vagyonelszámolások hitelesítésével kapcsolatban. E szerint az MSZOSZ elszámolásának hitelesítéséről 1993. február 15-ig, a többi szakszervezet esetében pedig 1993. április 15-ig nyilatkozik, az elszámolások hitelességének eredményéről 1993. május 30-ig az Országgyűlésnek beszámol.

A Vagyont Ideiglenesen Kezelő Szervezet (VIKSZ) döntési mechanizmusa átalakul, az egyhangú döntéshozás megkövetelése helyett döntéseit a jelenlévő tagok kétharmados többségének támogató szavazatával hozz. Erre azért van lehetőség, mert feladata módosul, a vagyon kezeléséről a megállapodások döntéseinek végrehajtására.

A törvényjavaslat rendelkezik az üzemi-közalkalmazotti tanács választások megvalósításának egyes részleteiről is. Lényeges elem, hogy a választások előtt nyolc héttel a VIKSZ tagjainak képviselőiből Választási Bizottság alakul, amely ajánlásokat dolgoz ki a választások lebonyolításának segítésére.

-----STARTING---POINT---RESZLETES---

Az 1. §-hoz

A szakszervezetek részéről jelentkező a vagyonelszámolások hitelesítésére vonatkozó szakaszolási igény - az Állami Számvevőszék állásfoglalását is figyelembe véve - e szakasz szerint oldható meg. Ebben az esetben az MSZOSZ vagyonelszámolásának hitelesítése, annak eredménye nem függne a többi szakszervezet vagyonelszámolásának hitelesítési eljárásról.

A 2. §-hoz

A módosítás lényege az, hogy miután a vagyon használatának megosztása tárgyában jelen javaslat nyomán már nem törvény, hanem a szakszervezetek közötti megállapodás rendelkezik, ezért egy nem megvalósuló törvényhez határidőt rendelni nem lehet, hanem más törvényi előíráshoz kötött határidőt kell megállapítani.

A 3. §-hoz

A szakszervezeti szövetségek, valamint a Szövetségen Kívüli Szakszervezetek képviselője 1992. december 15-én megállapodást írtak alá a volt SZOT vagyon tulajdonának végleges megosztására. E megállapodás végrehajtásáról a VIKSZ Igazgató Tanácsának kell gondoskodnia.

A volt SZOT-hoz tartozott ágazati-szakmai szakszervezetek vagyonának megosztása két lépésben történik:

- az 1993. évben megtartott üzemi/közalkalmazotti tanács választások eredménye alapján az ágazati vagyon használatának megosztása történik,

- az 1995. évben megtartott üzemi/közalkalmazotti tanács választások eredménye alapján kerül sor az ágazati vagyon tulajdonjogának a használati joggal együtt történő végleges megosztására.

A 3. §-ban rendelkezik a törvény arról is, hogy az ágazati vagyon megosztásának átmeneti időszakában azok használói e vagyont felelősen kezeljék. Garanciális elemek épültek be azért, hogy a megosztandó vagyont, végleges - 1995-ben - történő megosztásáig ne lehessen ezen eljárás alól kivonni.

A 4. §-hoz

A Vagyont Ideiglenesen Kezelő Szervezet feladatköre az új helyzetnek megfelelően átalakul. Feladata a szakszervezeti közös vagyon védelme, valamint a szakszervezetek között létrejött megállapodások végrehajtása.

Az 5. §-hoz

A 4. §-hoz igazodóan a VIKSZ döntési mechanizmusa is megváltozik, határozatának érvényességéhez elegendő a jelenlevő tagok kétharmados többségének támogató szavazata.

A 6. §-hoz

A törvény rendelkezik az üzemi/közalkalmazotti tanács választások lebonyolításának egyes, a szakszervezeti vagyon megosztásával kapcsolatos arányok megállapításáról. E választások előtt nyolc héttel a VIKSZ Igazgató Tanácsának képviselőiből választási bizottságot kell alakítani. A választások előtt legalább két héttel létre kell hozni az ágazati és szakmai választási bizottságokat is. Ez indokolja azt, hogy a törvényjavaslatot az Országgyűlés sürgősséggel tárgyalja meg.

-----STARTING---POINT---VEGE---

A 7. §-hoz

A 7. § a törvény hatálybalépésével kapcsolatos rendelkezésen túl a módosítással összefüggésben szükséges hatályon kívül helyezendő rendelkezéseket is tartalmazza.