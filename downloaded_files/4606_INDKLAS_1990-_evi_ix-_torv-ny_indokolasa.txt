1990. évi IX. törvény indokolása

a földről szóló 1987. évi I. törvény és a termelőszövetkezetekről szóló 1967. évi III. törvény egyes rendelkezéseinek módosításáról

-----STARTING---POINT---ALTALANOS--- 

A tulajdoni reform első lépéseként az 1987. évi I. törvény 1989. július 1. napján hatályba lépett módosítása az állampolgári tulajdonszerzés és a társadalmi tulajdonban lévő föld forgalma elől a meglévő korlátokat eltávolította. Több évtizedes társadalmi igényt elégített ki ezzel a jelenlegi hatályos szabályozás és egyúttal megteremtette a mezőgazdaságban a földpiac feltételeit is. Egyben lehetőséget biztosíthat arra is, hogy az agrárgazdálkodásban megfelelő termelési szerkezet alakulhasson ki. Mindezek várhatóan a föld valódi értékének a kialakulásához vezetnek majd, amely egyben lehetőséget nyújt a külföldi tőkének a magyar mezőgazdaságba való beépülésére. A rendelkezésre álló országos földforgalmi adatok is a forgalom igen alacsony szintjéről tanúskodnak, ezért - bár ezt több oldalról igényelték - nem indokolt a piaci kibontakozást akadályozó és a gazdasági bizonytalanságot tükröző forgalmi korlátozások bevezetése.

Az esetleges visszásságok kiküszöbölését az szolgálja, ha a földforgalom a nyilvánosság előtt bonyolódik le. A törvényjavaslat a nyilvánosság garanciáit törekszik megteremteni.

A termelőszövetkezeti tagok beviteli kötelezettség alá eső földjének a tagsági viszony megszűnése esetére előírt megváltását, továbbá a termelőszövetkezet ingyenes, határidő nélküli használatába adott állami föld megváltását az alacsony megváltási ár miatt nagyfokú társadalmi ellenérzés kíséri. Ezért a megváltás intézményének a megszüntetését is kezdeményezi a törvényjavaslat.

-----STARTING---POINT---RESZLETES---

Az 1. §-hoz

Az állami vállalatokra bízott vagyonának védelméről átfogó törvény készül. E törvény rendelkezéseit az állami tulajdonban lévő ingatlanokra is alkalmazni kell. A termőföld esetében azonban az érték megállapítására alkalmas rendszer nincs, és a korábbi évek korlátozásai miatt forgalmi érték sem alakult ki. Ezért az állami tulajdonban lévő termőföldek tervezett elidegenítését - ideértve gazdasági társaságba nem pénzbeli, vagyoni hozzájárulásként történő beadását és haszonbérbe adását - a hivatkozott törvényben megjelölt harmincmilliós szerződéses értékhatár helyett már az egymillió forintos szerződéses értékhatárnál is indokolt az Állami Vagyonügynökséghez bejelenteni és ezen értékhatár felett kerülhetnek szükség szerint alkalmazásra a vagyonvédelmi intézkedések.

A 2. §-hoz

A szövetkezeti tulajdonban álló ingatlanok tekintetében már a jelenlegi szabályozás is a tulajdonosi jogokat a közgyűlés hatáskörébe utalja. A tervezet továbblép és a minősített többség előírásával a tagság szélesebb rétegét vonja be a szövetkezeti ingatlanok elidegenítésére vonatkozó döntésekbe.

A 3. §-hoz

A termelőszövetkezet volt tagjának, illetve örökösének, továbbá más földtulajdonosnak is az eddiginél lényegesen szélesebb lehetőséget kell biztosítani arra, hogy - az elmúlt évtizedek gyakorlatától eltérően - ténylegesen élhessen a földjére vonatkozó tulajdonosi jogosultságaival. Ennek keretén belül elsősorban azt kell biztosítani számára, hogy az általa, illetőleg az örökhagyó által bevitt földjéről szabadon rendelkezhessen. Lehetőséget kell adni ezért arra, hogy azt a szövetkezetnek vételre felajánlja, illetve földjáradék ellenében továbbra is a szövetkezet közös használatába hagyja tulajdonjogának fenntartása mellett. Amennyiben azonban a földre igényt tart, annak mezőgazdasági hasznosításáról maga kíván gondoskodni a bevitt földdel azonos értékű földet kell a részére kiadni. Emiatt vált szükségessé a termelőszövetkezeti törvény megfelelő módosítása is.

-----STARTING---POINT---VEGE---

A 4. §-hoz

Az állami tulajdon védelme megköveteli, hogy az állami tulajdonú föld ingyenes határidő nélküli átengedésének lehetősége szűnjön meg, és ugyancsak meg kell szüntetni a termelőszövetkezeteknek ingyenes, határidő nélküli használatában lévő mintegy 220 000 hektár földre, továbbá a termelőszövetkezeti tagok tagsági viszonyának megszűnése esetére a földtulajdonukra előírt - és a föld tényleges értékével arányban nem álló - megváltást.

A törvényjavaslatot elfogadása esetén, kihirdetése napján indokolt hatályba léptetni, az 1. § kivételével, amelyet az Állami Vagyonügynökséggel való összefüggése miatt 1990. március 1. napján lehet hatályba léptetni. A törvényt a volt termelőszövetkezeti tagok, illetve örököseik földjének megváltására irányuló, folyamatban lévő ügyekben is alkalmazni kell, annak érdekében, hogy e földek megváltására már ne kerüljön sor. Miután az állam a különböző jogszabályokban biztosított elővásárlási jogáról már korábban lemondott, nem indokolt fenntartani ezt a jogot a védett természeti területen lévő külterületi ingatlanokra sem.