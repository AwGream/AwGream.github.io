2006. évi XXIII. törvény indokolása

a Magyar Köztársaság 2006. évi költségvetéséről szóló 2005. évi CLIII. törvény módosításáról

Általános indokolás

A törvény Magyar Köztársaság 2006. évi költségvetéséről szóló 2005. évi CLIII. törvény (a továbbiakban: Kvtv.) módosítását tartalmazza.

A Kvtv. december 23-án kihirdetésre került és január 1-jén hatályba lépett, de néhány rendelkezése - a kellő felkészülési idő alkotmányos követelményének hiánya miatt - módosítást igényel. Ennek érdekében módosításra kerül a Kvtv. 30. § (6) és (7) bekezdése, valamint a 3. számú melléklet Kiegészítő szabályainak 5. pontja. A módosítás következtében kiszámíthatóvá válik a szociális és gyermekjóléti-gyermekvédelmi szolgáltatók, intézmények 2006. évi és 2007. évi finanszírozása.

A Kvtv. 1. számú mellékletében a XXIV. ICsSzEM fejezet 10. cím 7. alcímének megnevezése „Pénzbeli és egyszeri támogatás”-ról „Pénzbeli gyermekvédelmi támogatások”-ra módosul.

A módosítás tartalmaz még szövegpontosításokat a Kvtv. 3. számú és 8. számú mellékletében. A szociális igazgatásról és szociális ellátásokról szóló 1993. évi III. törvény módosításáról szóló 2005. évi CLXX. törvényt, valamint a gyermekek védelméről és a gyámügyi igazgatásról szóló 1997. évi XXXI. törvény módosítását az Országgyűlés a 2006. évi költségvetési törvény megalkotása után, illetve azzal egyidejűleg fogadta el. A jelen módosítások döntő részben a törvények közötti összhang megteremtését szolgálják, valamint egyéb, hivatkozás jellegű pontosításokat tartalmaznak. Így biztosítható az egységes jogalkalmazás.

Módosításra kerül a társadalombiztosítás pénzügyi alapjainak és a társadalombiztosítás szerveinek állami felügyeletéről szóló 1998. évi XXXIX. törvény a vasútegészségüggyel összefüggésben. Ez biztosítja a vasutas társadalombiztosítási igazgatási szervek további működését.

Részletes indokolás

Az 1. §-hoz

A Magyar Köztársaság 2006. évi költségvetéséről szóló 2005. évi CLIII. törvény (a továbbiakban: Kvtv.) 30. §-a (6) és (7) bekezdésének módosítása a szabályozás kiszámíthatósága, az ellátottak biztonsága érdekében rögzíti, hogy 2007-ben milyen feltételekkel szerezhetnek jogosultságot a normatív hozzájárulásra az egyházi fenntartók, illetve az egyéb nem állami fenntartók.

A módosítás a kötelező feladatot ellátó önkormányzatok esetében külön megszorítást nem tartalmaz, egyházi fenntartók esetében is csak előzetes igénybejelentést ír elő. 2006. évben - a 2005. évi költségvetési törvényben meghirdetett feltételeknek megfelelően - valamennyi nem állami fenntartó jogosult lesz állami támogatásra, ha 2005. szeptember 30-áig eleget tett bejelentési kötelezettségének, és jogerős működési engedéllyel rendelkezik.

2007. évben a 2006. december 31-éig működési engedélyt megszerző, és a bejelentési kötelezettségnek határidőre eleget tevő nem állami, nem egyházi fenntartók szintén jogosultak normatívára, az év közben belépők pedig kormányrendeletben meghatározott feltételek szerint az irányított területi kiegyenlítő rendszerbe történő befogadás alapján juthatnak normatív hozzájáruláshoz.

A meghirdetett feltételek megfelelő időt biztosítanak a felkészülésre az új fejlesztést tervezők számára.

A 2. §-hoz

A módosítás 2006. június 30-ai határidőt ad a Kormány számára, hogy a területi kiegyenlítési rendszer részletes szabályait meghirdesse annak érdekében, hogy az érintett fenntartók számára megfelelő felkészülési idő legyen biztosítva az új feltételek alkalmazásához.

A 3. §-hoz

A Kvtv. 1. számú mellékletében a XXIV. Ifjúsági, Családügyi, Szociális és Esélyegyenlőségi Minisztérium fejezet 10. „Családi támogatások” cím 7. „Pénzbeli és egyszeri támogatás alcím megnevezés a gyermekek védelméről és a gyámügyi igazgatásról szóló 1997. évi XXXI. törvény módosításának, valamint a Kiegészítő gyermekvédelmi támogatásról szóló 6/2006. (I. 13.) Korm. rendeletben foglaltaknak megfelelően „Pénzbeli gyermekvédelmi támogatások”-ra változik.

A 4-5. §-hoz

A módosítások részben pontosítások, részben a 2006. évi költségvetési törvénnyel egyidejűleg elfogadott más jogszabályokkal történő összhang megteremtését szolgálják.

A 6. §-hoz

A társadalombiztosítás pénzügyi alapjainak és a társadalombiztosítás szerveinek állami felügyeletéről szóló 1998. évi XXXIX. törvény módosítása azért indokolt, hogy megteremtődjön a Kvtv.-ben elfogadott, a Vasutas Társadalombiztosítási Igazgatóság további fennmaradásával kapcsolatos módosítással az idézett törvény összhangja.

A 7. §-hoz

E szakasz a törvénymódosítás hatályba lépéséről rendelkezik, valamint megerősítésre kerül, hogy a nem állami fenntartók a 2005. évi költségvetési törvényben szereplő feltételek szerint jogosultak 2006-ban a normatív hozzájárulás igénybevételére.