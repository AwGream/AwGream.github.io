2018. évi XLIX. törvény indokolása

a Budapest és az agglomeráció fejlesztésével összefüggő állami feladatokról, valamint egyes fejlesztések megvalósításáról, továbbá egyes törvényeknek a Magyarország filmszakmai támogatási programjáról szóló SA.50768 számú Európai Bizottsági határozattal összefüggő módosításáról

-----STARTING---POINT---ALTALANOS--- 

A Kormány elkötelezett Budapest összehangolt fejlesztése mellett, ennek érdekében célul tűzte ki a Budapest 2030 Városfejlesztési Stratégia megalkotását, amely Budapest Fővárosnak a Fővárosi Önkormányzat és a Magyar Állam által való egységes fejlesztésének célrendszerét és eszközrendszerét határozza meg.

Budapest fejlesztésének két fő faktora a város és az állam, amely számos szervezetén, intézményén keresztül hajt végre fejlesztéseket, az egészségügy, az oktatás, a kultúra, a közlekedés, az idegenforgalom és a sport területén.

A 2018-ban kezdődő kormányzati ciklus újdonsága a fővárost érintő beruházások, fejlesztések terén a kormányzati szándék összehangolása, beruházási ciklusmenedzsment kialakítása, a beruházások felmérése, egy rendszerbe foglalása. A kormányzati budapesti fejlesztések összehangolása a Miniszterelnökséget vezető miniszter hatáskörébe került, a feladatok végrehajtására a Budapest és a fővárosi agglomeráció fejlesztéséért felelős államtitkár került kinevezésre.

A nagyvárosokban zajló, nagyléptékű beruházások sikeres megvalósításának záloga, hogy önálló törvényben lehessen rendezni a kapcsolódó kérdéseket. Egyes egyedi projektek - mint a Liget, Normafa, Budapesti Olimpiai Központ és Duna Aréna - megvalósítására már született törvény. A kiemelt budapesti fejlesztésekkel kapcsolatos egyes állami feladatok kereteinek meghatározása, valamint a már előkészítés alatt álló Budapest Diákváros - Déli Városkapu Fejlesztési Program érdekében önálló törvény megalkotása a cél.

A törvény indoka, hogy a központi költségvetési forrásból és európai uniós támogatásból finanszírozott, Budapesten, illetve az agglomerációban nem önkormányzati hatáskörben megvalósuló, állami-kormányzati kiemelt jelentőségű városépítészeti, ingatlan- és közlekedési infrastruktúra fejlesztések előkészítése gyorsabb, hatékonyabb, és egységes eljárási rendben, a rendelkezésre álló források hatékonyabb felhasználásával történjék.

A törvény a Budapest Diákváros - Déli Városkapu Fejlesztési Program (korábbi nevén Kemény Ferenc Program) megvalósítására irányadó - kizárólag törvényi szinten rendezhető - különös szabályokat is meghatározza. Ezen beruházás fejlesztési területén egy új városnegyed létesül, amire évtizedek óta nem volt példa Budapesten. Az elmúlt 20-30 évben sorra létesültek a magánbefektetők által megvalósított bevásárlóközpontok és lakóparkok, továbbá a 2010 óta eltelt időszakban Budapesten a korábbi évekhez képest igen nagyszámú egyedülálló közösségi célú fejlesztés ment végbe a sport, a kultúra és az oktatás területén, azonban ilyen mértékű összetett, kormányzati fejlesztésre nem volt példa. A tervek szerint a dél-pesti és észak-csepeli fejlesztési területen valósul meg a Budapesti Atlétikai Stadion a hozzá kapcsolódó létesítményekkel, a Budapesti Xtrém Szabadidő Park és a Dunai Evezős Központ, valamint a Budapest Diákváros. A fejlesztések várhatóan további magánbefektetők által finanszírozott projekteket is a térségbe vonzanak.

A Budai Várnegyed, illetve azon belül a Budai Palotanegyed hazánk történelmének és nemzeti emlékezetének egyik legfontosabb helyszíne, amely egyben a főváros építészeti és városképi szempontból is meghatározó része. Ezen terület örökségi értékeinek megismerése, bemutatása és az ezzel kapcsolatos ismeretek terjesztése ösztönző hatással bír a nemzeti identitás megőrzésére, megújítására, és a területek turisztikai vonzerejének növelésére is, amely az állami szerepvállalás fokozott megnyilvánulását indokolja. A Budai Palotanegyed és annak környezete számos tekintetben, így világörökségi, természeti, műemléki, nemzeti emlékhelyi minőségben védettséget élvez, amelyeket az államnak - kiemelt közérdeket érvényesítve, közfeladatként - indokolt egységes személetben is érvényesítenie. A törvény a Budai Palotanegyed és környezete megújításához és hatékony fejlesztéséhez szükséges kereteket fekteti le, megteremti annak lehetőségét, hogy a terület méltó megjelenését biztosító fejlesztési beruházások koordinálására hatékonyabban kerüljön sor, nemzeti örökségünk és az épített környezeti értékek maximális védelme, valamint a területi sajátosságok érvényre juttatása mellett.

A magyar alkotmánytörténetnek két kiemelt intézménye van: ez egyik a Kossuth téren a Parlament, amely a törvényhozás központja; a másik a vár, amely a végrehajtó hatalom központja. Ahogyan a Kossuth Lajos tér törvényi rendelkezéssel a törvényhozás gondozásába került, úgy ugyanezt indokolt és szükséges megtenni a várnak a Dísz tértől a Királyi Palota között elhelyezkedő területére vonatkozóan is.

A törvény semmilyen magántulajdonban álló ingatlant nem érint, összesen két, felülépítmény nélküli önkormányzati telket von az állami tulajdon körébe.

A törvény a kiemelten közérdekű beruházások kategóriájának a bevezetésével lehetővé teszi, hogy Budapest Diákváros - Déli Városkapu Fejlesztési Programhoz vagy a Budai Palotanegyed megújításához hasonlóan további fontos, kifejezetten közérdekű beruházások egységes szabályozási elvek mentén, de egyben a beruházások jellegéhez és a helyszínek sajátosságaihoz igazodóan, hatékonyabban kerülhessenek előkészítésre és valósulhassanak meg.

A törvény további célja a társasági adóról és az osztalékadóról szóló 1996. évi LXXXI. törvény és a mozgóképről szóló 2004. évi II. törvény módosítása, tekintettel az Európai Bizottság SA.50768 számú határozatára, mely Magyarország filmszakmai támogatási programja esetében jóváhagyta a közvetett támogatás mértékének 25%-ról 30%-ra növelését.

-----STARTING---POINT---RESZLETES---

Az 1. §-hoz

A törvény alkalmazásához szükséges értelmező rendelkezéseket határozza meg, ennek keretében bevezetve a „kiemelt budapesti fejlesztés” fogalmát. A kiemelt budapesti fejlesztés az államháztartás központi alrendszeréből, illetve az európai uniós forrásból finanszírozott, központi költségvetési szervek vagy 100%-ban közvetlen vagy közvetett állami tulajdonban álló gazdasági társaságok által Budapesten megvalósítandó azon közterület-, köztér-, illetve magasépítési ingatlanfejlesztés, valamint Budapesten, illetve az agglomerációban megvalósuló azon vonalas közlekedési infrastruktúrafejlesztés, amelyet a Kormány rendeletében kiemelt budapesti fejlesztéssé jelöl ki. A kiemelt budapesti fejlesztés fogalma - más kategóriákhoz képest - területileg lehatárolt, valamint elsősorban az állam és szervei által ellátott feladatok, a szervezési és irányítási kérdések, beruházás-előkészítés és lebonyolítás szempontjából szabályozza ezen fejlesztéseket.

A 2. §-hoz

Meghatározza az állam feladatait. A 2. § (3) bekezdése rögzíti, hogy a törvényben meghatározott állami feladatok kiemelkedően fontos közérdekű tevékenységnek minősülnek, ezáltal segítve a jogalkalmazót azon jogszabályok alkalmazása során, amelyek esetén a kiemelkedően fontos közérdek relevanciával bír.

A 3. §-hoz

Kinyilvánítja, hogy az állam a meghatározott feladatait az e feladatok ellátására létrehozott, a magyar állam 100%-os tulajdonában lévő nonprofit gazdasági társaság útján látja el. A társaságot a Kormány rendeletben jelöli ki, meghatározva egyúttal az ellátandó részletes feladatokat, valamint a beruházással érintett szervezetekkel (minisztériumokkal, közintézményekkel, társaságokkal) való együttműködés szabályait.

Az állami feladatokat ellátó, kijelölt társaság, illetve a kiemelt budapesti fejlesztések tekintetében építtetőként eljáró személy teljes személyes költség-, illeték- és igazgatási szolgáltatási díjmentességben részesül.

A 4. §-hoz

A Kormány által kijelölt személy vagy szerv a törvényben meghatározott állami feladatok végrehajtása során bármely hatóságtól, közigazgatási szervtől, közműszolgáltató, közműnyilvántartó és energiaszolgáltató társaságtól, az építtetőtől, egyéb állami tulajdonban álló társaságtól, a kiemelt budapesti fejlesztések megvalósításában közreműködő bármely szervezettől, továbbá érintett helyi önkormányzattól tájékoztatást kérhet, illetve intézkedés megtételét javasolhatja. A beruházások végrehajtása során az egyes intézkedések indokolatlan elhúzódása érdekében az érdemi válaszra a törvény 15 napos határidőt határoz meg.

Az 5. §-hoz

A nemzeti vagyonról szóló 2011. évi CXCVI. törvény értelmében a központi költségvetési szerv vagyonkezelő fő szabályként beruházást, illetve felújítást nem végezhet a vagyonkezelésében lévő ingatlanon. A kiemelt budapesti fejlesztések esetén indokolt törvényben rögzíteni a beruházási és felújítási tevékenység végzésére vonatkozó jogot, mivel a kiemelt budapesti fejlesztések esetén ez a vagyonkezelésbe adás fő célja. Tekintettel arra, hogy az építtetői feladatokat különböző jogállású vagyonkezelők láthatják el, célszerű egyértelműsíteni, hogy az építtető minden esetben az állam nevében jár el és így a létrehozott vagyon az állam tulajdonába kerül.

A 6. §-hoz

A törvény értelmében a beruházások előkészítésével kapcsolatos feladatokat - ideértve különösen a terveztetést és engedélyeztetést - jellemzően más szerv fogja elvégezni, mint a kivitelezési feladatokat. Ebből a helyzetből következik, hogy az előkészítés keretében megkötött szerződéseket, beszerzett engedélyeket, illetve elkészíttetett terveket, illetve azok felhasználási jogát át kell ruházni a kivitelezés tekintetében építtetőként eljáró személyre, annak érdekében, hogy az ezeket fel tudja használni.

A 7. §-hoz

A törvény a Budapest Diákváros - Déli Városkapu Fejlesztési Program keretében megvalósuló beruházásokat - kiemelt budapesti fejlesztésként - a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény (a továbbiakban: Ngtv.) szerinti kiemelten közérdekű beruházássá nyilvánítja. A törvény rögzíti, hogy a Budapest Diákváros - Déli Városkapu Fejlesztési Program tekintetében kiemelten közérdekű beruházásokra vonatkozó szabályokhoz, illetve az I. fejezet szerinti általános szabályokhoz képest további sajátos rendelkezések alkalmazandók.

A 8. §-hoz

A kivitelezés tekintetében az építtetőt a Kormány jelöli ki. Tekintettel arra, hogy a Budapest Diákváros - Déli Városkapu Fejlesztési Program több egymástól elkülönülő projektből tevődik össze, célszerű lehetővé tenni, hogy az egyes fejlesztési projektek tekintetében külön-külön építtető kerüljön kijelölésre.

A 9. §-hoz

A Budapest Diákváros - Déli Városkapu Fejlesztési Program helyszínéül szolgáló ingatlanok egy jelentős része még nincs állami tulajdonban, így célszerű rögzíteni, hogy az állam nevében jogosult személy az ingatlanok megszerzését követően azokat köteles a kijelölt építtető vagyonkezelésébe adni. Mivel a kivitelezés megkezdésének időpontjáig az ingatlan az építtető birtokába kell, hogy kerüljön, ezért a törvény rögzíti, hogy a vagyonkezelési szerződést a munkaterület vállalkozó részére történő átadásáig meg kell kötni.

A 10. §-hoz

Lehetővé teszi, hogy az egyes beruházási programelemek és az azokhoz szükséges árvízvédelmi művek párhuzamosan kerüljenek megvalósításra és ezen a módon az árvízvédelmi mű megvalósítására vonatkozó feladatok indokolatlanul ne hátráltassák a projekt megvalósítását.

Az élet- és vagyonbiztonság érdekében a törvény ugyanakkor rögzíti, hogy az egyes létesítmények használatbavételi engedélyének kiadásának feltétele az, hogy a megfelelő árvízvédelmi mű tekintetében a sikeres műszaki átadás-átvételi eljárás lezajlott.

A 11. §-hoz

A Budapest Diákváros - Déli Városkapu Fejlesztési Program megvalósítása várhatóan jelentős közműberuházásokat is igényel. A közműberuházások megvalósításának gyorsítása érdekében a törvény a más kiemelt jelentőségű projekteknél már bevezetett módon biztosítja az Ngtv. új szabályai szerint az aktív közreműködés lehetőségét az építtető számára.

A 12. §-hoz

A Budapest Diákváros - Déli Városkapu Fejlesztési Program helyszínéül szolgáló ingatlanok tekintetében nem zárható ki, hogy azokat kisajátítás útján kell megszerezni. Ezek meggyorsítása érdekében a törvény lehetővé teszi, hogy a közlekedési infrastruktúra-beruházásra vonatkozó szabályok szerint történjen a kisajátítás. A rendelkezés továbbá figyelemmel van arra, hogy a településrendezési eszközök a kisajátítás időpontjában várhatóan még nem teszik lehetővé a program részét képező beruházások megvalósítását, így a kisajátítási eljárásban a településrendezési eszközöknek történő megfelelést nem kell vizsgálni.

A 13. §-hoz

A törvény meghatározza a Budai Palotanegyed területi lehatárolását. A törvényi lehatárolásnak megfelelően, a jogbiztonság érdekében kormányrendeletben kerül kihirdetésre a Budai Palotanegyedbe tartozó, az ingatlan-nyilvántartás szerinti helyrajzi számokkal azonosított ingatlanok listája.

A 14-15. §-hoz

A törvény meghatározza azon közfeladatot és közérdeket, amelyet a Budai Palotanegyed tekintetében el kell látni, illetve érvényesíteni kell. Egyes közfeladatokat a törvény állami feladatként határoz meg, amelyeket a törvényben vagy az annak végrehajtására kiadott kormányrendeletben kijelölt szervek látnak el.

Az állami feladatok körének meghatározása biztosítja a törvény hatálya alá tartozó terület egységes, fenntartható fejlesztését, a közterületek megfelelő színvonalú fenntartását, a szükséges forgalomszabályozást, a közterületek fenntartható üzemeltetését és használatát, egységes településkép és építészeti arculat, követelményrendszer érvényesítését a Budai Palotanegyed fokozottan védendő területén.

A 16. §-hoz

A törvény rendezi a kormányrendeleti szabályozás és az azonos tárgykörű önkormányzati rendeleti szabályozás viszonyát.

A 17. §-hoz

Annak érdekében, hogy a Budai Palotanegyeddel kapcsolatban rögzített közérdek érvényesítése és a közfeladatok törvényben meghatározott ellátása megtörténhessen, szükséges az állam által ellátandó közfeladatokhoz kapcsolódóan a nem állami tulajdonban álló ingatlanok tulajdonjogának állam részére történő megszerzése a törvény erejénél fogva.

A törvény fontos eleme, hogy az állami tulajdonba kerülő ingatlanok, valamint a törvény hatálybalépésekor már állami tulajdonú ingatlanok egységes vagyonkezelését, illetve a vagyon egységes elvek szerinti fenntartását, fejlesztését, helyreállítását biztosítsa 100%-os állami tulajdonban álló társaság útján.

A 18. §-hoz

A Kormány által megvalósítandó, a Budai Palotanegyedre is kiterjedő Várnegyed rehabilitációs program, valamint a Budai Palotanegyedben a törvényben foglalt célok és közfeladatok megvalósítását szolgáló egyéb beruházások a törvény erejénél fogva az Ngtv. szerinti kiemelten közérdekű beruházásnak minősülnek.

A 19. §-hoz

A törvény meghatározza a Budai Palotanegyed vagyonkezelésére kijelölésre kerülő társaság feladatait a beruházási, építési tevékenységgel összefüggésben.

-----STARTING---POINT---VEGE---

A 20. §-hoz

A törvény végrehajtásához szükséges felhatalmazó rendelkezéseket állapítja meg.

A 21-22. §-hoz

A hatályba léptető és átmeneti rendelkezéseket tartalmazza.

A 23-25., 30. és 33. §-hoz

A mozgóképről szóló 2004. évi II. törvény (a továbbiakban: Mktv.) preambulumában rögzítésre kerül, hogy a törvény célja a magyar mozgóképkultúra értékeinek gyarapítása és megőrzése, a magyarországi filmipar fejlesztése, nemzetközi viszonylatban való versenyképessé tétele. Magyarország versenyképességének megtartása, a hazai filmgyártásban bekövetkezett pozitív tendencia fenntartása és a magyarországi filmipar további fejlődése érdekében az Mktv. támogatási rendszerét, beleértve a közvetett támogatás mértékét is, időről-időre hozzá kell igazítani a dinamikusan változó piaci körülményekhez.

Budapest a 2004-ben kialakított támogatási rendszernek köszönhetően mára Európa egyik filmes központjává vált, ami jelentős bevételeket termel nemcsak a produkcióknak, hanem az államnak is. Egyfelől a nagyköltségvetésű produkciók beáramlásával létrejött több száz munkahely járul hozzá Magyarország gazdasági fejlődéséhez, másfelől az adó-visszatérítésre jutó adóbevétel aránya is dinamikusan emelkedik. Az adókedvezmény 2004-es bevezetése óta a filmipar teljes bevétele többszörösére nőtt, a legnagyobb bevételnövekedés 2013 és 2014 között volt, amikor az egy-egy filmalkotásnak adható adókedvezmény 20%-ról 25%-ra nőtt. Azonban számolni kell a környező európai országokban megfigyelhető olyan adótámogatási rendszer kialakulásával, mely a nagy költségvetésű külföldi produkciók bevonzását célozza.

Az elmúlt években más európai országok is sorra vezettek be a magyarországihoz hasonló támogatási rendszereket, látva annak gazdaságra és a filmgyártásra gyakorolt rendkívül pozitív hatását. 2013-ban Csehország (20%), 2015-ben Horvátország (20%), 2016-ban Szerbia (25%), majd 2018-ban Románia (35%) is bevezette hasonló elven működő támogatási rendszerét (a költségek után igényelhető támogatás), amely közvetlen versenyhelyzetet teremt a külföldi produkciókért folytatott versenyben. Annak érdekében, hogy ebben a versenyhelyzetben Magyarország továbbra is a leginkább választott forgatási helyszín maradjon, fontos a támogatási rendszer hatékonyabbá tétele, e célt szolgálja a támogatás 25%-ról 30%-ra történő emelése.

Mindezek mellett az előterjesztés legfontosabb célja az, hogy a megemelt állami támogatás olyan kisebb költségvetésű magyar filmalkotások - többek között a magyar kultúrát, történelmet bemutató, vagy a nemzet szempontjából fontos értékeket megjelenítő dokumentum- és kisjátékfilmek - megvalósulását is elősegíti, mely az Mktv. céljával összhangban a magyar mozgóképkultúra értékeinek gyarapításához járulnak hozzá.

A fentiekre figyelemmel a módosítás 2018-ra 50 milliárd forintos felső keretet határoz meg, ennyit gyűjthet a Filmalap a TAO-támogatások letéti számláján, ezzel párhuzamosan a közvetett támogatás mértéke 25%-ról 30%-ra emelkedik. Mindez azt jelenti, hogy az állam a módosítást követően évente 50 milliárd forint értékben fogja a filmelőállítóknak visszafizetni a gyártási költségük 30%-át, azaz évente mintegy 166 milliárd forint értékben készülhetnek Magyarországon külföldi filmek.

Az Európai Bizottság 2018. július 10. napján kelt SA.50768 számú határozatával jóváhagyta a magyarországi filmszakmai támogatási program módosítását. A közvetett támogatás jelentős mértékben hozzájárul nemcsak a magyar filmipar fejlődéséhez, hanem a GDP növekedéséhez, új munkahelyek létrejöttéhez és a kereslet növekedéséhez.

A közvetett támogatás 30%-ra történő megemelésének a 2018. június 11. napját követően benyújtott támogatásra jogosultság megállapítása iránt indított eljárás tárgyában hozott határozat véglegessé válását követő költségellenőrzési eljárásokban történő alkalmazását az indokolja, hogy azok a filmalkotások is részesülhessenek a megemelt mértékű közvetett állami támogatásban, melyek forgatása a bizottsági közlemény megjelenését követően indultak meg. Az Mktv. 31/B. § (2a) bekezdése értelmében ugyanis a forgatás első napját legalább 30 nappal megelőzően kell a támogatásra jogosultság megállapítása iránti kérelmet benyújtani. Így biztosítható, hogy ne kerüljenek hátrányos helyzetbe azon filmalkotások előállítói, melyek esetében forgatás a bizottsági közlemény kihirdetése és a törvénymódosítás hatályba lépése között indultak meg.

A várakozások szerint a közvetett támogatásnak a közvetlen filmgyártási költségek 30%-ára emelése tovább szolgálja a magyar filmipar növekedését, Magyarország versenyképességének megőrzését és további erősítését, miközben a gazdasági hatások és az állami kiadások mérlege még mindig pozitív marad.

A fenti célokat az Mktv. és a társasági adóról és az osztalékadóról szóló 1996. évi LXXXI. törvény érintett §-ainak módosításával lehet megvalósítani.

A 26-28. §-hoz

Az Ngtv. kiegészül a kiemelten közérdekű beruházás intézményével. Törvény vagy kormányrendelet kiemelten közérdekű beruházássá nyilváníthat kiemelten fontos közérdekű - különösen energetikai, közlekedésfejlesztési, környezetvédelmi, vízügyi és vízvédelmi, katasztrófavédelmi, honvédelmi, nemzetbiztonsági, közigazgatási, illetve oktatási, egészségügyi, kutatás-fejlesztési, kulturális, örökségvédelmi, sport, városfejlesztési - célt szolgáló, közfeladat ellátásával összefüggő beruházást, azzal, hogy a Kormány nemzetgazdasági szempontból kiemelt jelentőségű - azaz Ngtv. 1. § (1) bekezdésének megfelelő - beruházást nyilváníthat a kiemelt üggyé nyilvánítással egyidejűleg kiemelten közérdekű beruházássá. A kiemelten közérdekű beruházás közfeladat, azaz jogszabályban meghatározott feladat ellátását, megvalósítását, megszervezését szolgálja, ezért mind a közösség, mind az állam szempontjából fontos közérdeket képvisel.

A szabályozás ennek megfelelően egymásra épül, adott beruházás kezelhető nemzetgazdasági szempontból kiemelt jelentőségű beruházásként, de amennyiben megvalósításához kiemelt közérdek kapcsolódik, akkor a nemzetgazdasági szempontból kiemelt jelentőségű beruházásokra és azokkal összefüggő közigazgatási hatósági eljárásokra vonatkozó különös szabályok mellett egyéb, jelen törvénnyel megállapításra kerülő, további szabályok alkalmazásának van helye. Ezzel kapcsolatban az Ngtv. 11. § (4) bekezdése kimondja, hogy a kiemelten közérdekű beruházásra alkalmazni kell azokat a más jogszabályban szereplő előírásokat is, amelyek a nemzetgazdasági szempontból kiemelt jelentőségű beruházásokra vonatkoznak.

Az Ngtv. a nemzetgazdasági szempontból kiemelt jelentőségű közlekedési infrastruktúraberuházásokkal összefüggő ügyekre már tartalmaz külön szabályokat, míg jelen törvény a vonalas infrastruktúra-beruházásoktól számos tekintetben jelentősen eltérő, más jellegű, kiemelten fontos közérdekű célt szolgáló, jellemzően magasépítési beruházásokra állapít meg hasonlóan különös szabályokat.

Kiemelten közérdekű beruházás esetében a közérdek érvényesítésére, ennek keretében a beruházás központilag koordinált és ütemezett megvalósításának elősegítésére helyezi a hangsúlyt a szabályozás. A különböző ágazatok, valamint szabályozási szintek által meghatározott, de gyakran egymásnak ellentmondó követelmények összehangolásának lehetőségét biztosítja a Kormány számára a törvény azzal, hogy - szükség szerint, törvényben rögzített körben - rendeletben az adott beruházás helyszínére és építményekre sajátos, a helyszínhez, a beruházás komplexitásához vagy ütemezéséhez igazodó követelményeket, szabályokat állapíthat meg (pl. építési és településképi követelmények, beépítési és örökségvédelmi szabályok). Az érintett szabályozási tárgykörökben a Kormánynak az ágazati törvények alapján is rendelkezésre áll rendeleti úton történő szabályozás lehetősége, amely azonban általános jellegű, jelen törvény alapján viszont konkrét helyszín és beruházás jellemzőihez igazodva tudja a Kormány az ágazati előírások közötti összhangot biztosítani egy jogszabályban. A rendeleti szabályozás megalkotásának előfeltétele, hogy a rendelet egyértelműen meghatározza a beruházás helyszínét, mivel csak arra állapítható meg egyedi szabály.

Amennyiben a kiemelten közérdekű beruházással kapcsolatos beépítési szabály vagy építési követelmény meghatározásából az érintett ingatlan tulajdonosának, haszonélvezőjének kára származik, a tulajdonost, haszonélvezőt - a törvény felhatalmazása alapján kiadott kormányrendeletben meghatározott módon - kártalanítás illeti meg.

A törvény kiemelten közérdekű beruházáshoz közvetlenül kapcsolódó útépítési, közműcsatlakozási, fejlesztési, bontási és kiváltási munkák esetében a kiemelten közérdekű beruházás építtetője számára biztosítja annak lehetőségét, hogy az Ngtv. új szabályaival élve érvényesíthesse ezen munkák koordinált, ütemezett megvalósításának lehetőségét.

Szintén a koordinált, eredményes megvalósítást szolgálja az az új rendelkezés, amely alapján a kiemelten közérdekű beruházás megvalósításához szükséges beszerzésekkel és hatósági eljárásokkal kapcsolatban a beruházás irányítására törvényben vagy kormányrendeletben kijelölt szerv bármely közigazgatási szervtől, hatóságtól, helyi önkormányzattól, közműszolgáltató, közműnyilvántartó és energiaszolgáltató társaságtól a beruházással összefüggő ügyben tájékoztatást kérhet, valamint intézkedés megtételét javasolhatja.

A törvénymódosítás a fenteken túlmenően megállapítja a kiemelten közérdekű beruházásokkal kapcsolatos kormányrendelet szintű szabályozás megalkotására vonatkozó felhatalmazó rendelkezéseket.

A 29. §-hoz

A rendelkezés a kisajátításról szóló 2007. évi CXXIII. törvényt módosítja olyan módon, hogy a kisajátítási jogcímek között egyértelműen megjelöli a diákotthoni elhelyezést biztosító létesítmények elhelyezését is, figyelemmel arra is, hogy kiemelten közérdekű beruházásként a Budapest Diákváros - Déli Városkapu Fejlesztési Program nagyléptékű diákotthoni elhelyezést biztosító létesítményfejlesztést irányoz elő.

A 31. §-hoz

A módosítás biztosítja az összhangot az épített környezet alakításáról és védelméről szóló 1997. évi LXXVIII. törvény és a kiemelten közérdekű beruházásra vonatkozó új törvényi szabályok között.

A 32. §-hoz

A módosítás lehetővé teszi, hogy a közigazgatási minőségpolitikáért és személyzetpolitikáért felelős miniszter indokolt esetben engedélyezze a közbeszerzési feladatok ellátásáért felelős foglalkoztatottak munkaviszony keretében történő foglalkoztatását, tekintettel a közbeszerzési tevékenység speciális jellegére.