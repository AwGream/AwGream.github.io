2013. évi XCIV. törvény indokolása

az erdőről, az erdő védelméről és az erdőgazdálkodásról szóló 2009. évi XXXVII. törvény, valamint a polgárőrségről és a polgárőri tevékenység szabályairól szóló 2011. évi CLXV. törvény módosításáról

-----STARTING---POINT---ALTALANOS--- 

Az erdei utakat használó lovasok megkülönböztetése a gyalogos turistáktól indokolatlan, sem elvi, sem gyakorlati alapja nincs. A jelenlegi szabályozásban alkalmazott megkülönböztetés a lovasoknak, lótartóknak komoly anyagi és erkölcsi károkat okoz. Ugyanakkor a lovasoknak a gyalogos turistákkal egységes szabályozása sem anyagi, sem más hátránnyal nem jár más, az erdőt használó csoportok számára.

Az erdőt használó lovasok típusai, igényei, hatásuk az erdőre és az országra Magyarországon az erdei utakon ma jelenleg viszonylag kisszámú, alapvetően három csoportba osztható lovas jár.

Az első és messze legnagyobb csoportba a hobbilovasok tartoznak, ők munkanapokon délután vagy kora reggel, illetve hétvégeken kikapcsolódásképpen járják az erdőt, saját vagy bérelt lóval. Leggyakrabban 2-5 fős csoportokban lovagolnak, a lovuknak otthont adó istálló közvetlen környezetében. Egy alkalommal általában 1-1,5 órát, azaz átlagosan 5-15 km-t lovagolnak. Mindez azt jelenti, hogy nekik az istállójuk közvetlen közelében lévő utak legteljesebb körére van szükségük, hiszen nem jelent valós kikapcsolódást (rekreációt) nap mint nap ugyanazon az úton járni. Hosszabb túrákra ezek a lovasok viszonylag ritkán, átlagosan évente 1-2 alkalommal indulnak, a regionálisan összefüggő lovaglóutak szükségessége számukra ilyenkor merül fel. A hobbilovasokról nyilvántartást senki nem vezet. Egyetlen módja az ellenőrzésüknek, követésüknek a lovakon keresztül az istálló felkeresése, hiszen az állattartó telepekről és a lovakról már megbízható nyilvántartás áll rendelkezésünkre.

A második, az elsőnél nagyságrendekkel kisebb csoportot a sportolók alkotják. Ilyen szempontból a klasszikus olimpiai szakágak lovasain (síkugratók, militarysok és díjlovasok), illetve a fogathajtók és westernesek legfőképpen alapozó, kondicionáló edzések céljára veszik igénybe az erdei utakat. A sportlovak számára teljesítményük fenntartása érdekében létfontosságú változatosság biztosítására. Az ő igényeik sokban hasonlítanak a hobbilovasokéra, azzal az eltéréssel, hogy a különböző edzéscélokhoz különböző talajú, domborzatú útvonalakra van szükségük. Kiemelkedik ebből a körből a távlovasok igénye, hiszen ők egy edzés alkalmával átlagosan 20-50 kilométert tesznek meg, és naponta edzenek. Annak érdekében, hogy ők továbbra is nemzetközi szinten elismert versenyzők maradhassanak, istállójuk 30-40 km-es körzetében szinte minden útra szükségük van. Ennek hiányában sem fizikailag, sem mentálisan nem tudják lovuknak a kellő változatosságot biztosítani. Egészen más útvonalon zajlik egy fiatal ló felkészítése síkversenyre, mint egy rutinos ló felkészítése egy hegyi versenyre, egészen más utak az ideálisak sárban mint hőségben, és így tovább. Fent említett sportolók a Magyar Lovas Szövetségnél rajtengedélyvizsgát tett, regisztrált sportolók, akik edzők felügyelete alatt, fegyelmezetten dolgoznak.

A harmadik csoportot a lovasturizmusban résztvevő lovasok alkotják. Igaz ugyan, hogy számukat tekintve ez nem nagy csoport, de sok embernek a megélhetése múlik rajtuk. A lovas turisták képzett túravezetőkkel, a Magyar Lovas Turisztikai Szövetség által nyilvántartott, minősített és ellenőrzött létesítményekből indulnak. A hobbilovasokkal és sportolókkal ellentétben nekik elsősorban regionálisan átjárható útvonalhálózatra van szükségük, hiszen sokszor nem térnek vissza a kiindulópontra, hanem egy hosszabb útvonalat járnak be.

Ezeknek az útvonalaknak, változatosnak, jól lovagolhatónak és Magyarország adottságait híven tükrözőeknek kell lenniük. Magyarország adottságai ilyen téren messze kiemelkedőek, hiszen Nyugat-európában (nem utolsósorban a jelenlegi szabályozáshoz hasonló jogszabályi környezetnek, illetve a nagy környezetterhelésnek köszönhetően) lovasturizmus gyakorlatilag már nem létezik. A magyar erdei lovaglásban rejlő lehetőség egy olyan versenyelőny, amelyet úgy tudna Magyarország megőrizni, hogy az semmiféle érdeksérelemmel vagy költségvonzattal nem járna.

A jelenleg hatályos szabályozás a magyar lovastársadalom minden rétegét komoly sokk-ként érte. A lovasok látják és hallják, hogy némely nyugat-európai ország hasonló szabályozása milyen hatással járt a hobbi-, sport- és túralovaglásra. Mindhárom lovas csoport jelentős bevételekkel gazdagítja a magyar költésvetést, hiszen a lovakat meg kell vásárolni, tartani, takarmányozni kell. Mindez a lovas oktatótól a lovászon keresztül a lótenyésztőn át a takarmányt előállító mezőgazdálkodóig számos munkahelyet teremt. A szabályozás így sok ember számára megélhetésének elveszítését jelentené - és az kiemelten igaz a lovasturizmusból élőkre.

A másik oldalon nem szabad elfeledkezni a lovaglás, különösen pedig az erdei lovaglás szerepéről a környezeti nevelésben és az egészséges életmódban.

A lovasok haladási sebessége 4-25km/h, erdőhasználati módja, tájékozódási lehetőségeik a gyalogos turistákhoz állnak legközelebb. Eltérést jelent, hogy a lovasok általában kisebb, csendesebb, az erdő nyugalmát nem zavaró csoportokban haladnak. További különbség, hogy a lovasok egy jó része nem regisztrált ugyan, de az istállókon keresztül mindenki elérhető, az információk jól továbbadhatóak. A kezdő lovas mindenképpen egy iktató felügyelete alatt tanul lovagolni, az oktatók képzésének pedig részét képezik a kulturált erdei lovaglás szabályi. A sportlovasok rajtengedély-vizsgájának, illetve a túravezetők vizsgáinak pedig fontos eleme az erdő használatának ismerete. A környéket nap, mint nap járó lovas az adott területet szinte magáénak érzi, tiszteletben tartja, vigyáz rá, hiszen még évekig ugyanazokat az utakat szeretné róni.

A lovasok érdekeinek összeegyeztetése az erdő többi használójával Az erdőgazdálkodást a lovasok nem zavarják semmivel sem jobban, minta gyalogosok. Éppen ezért a gyalogosokra is vonatkozó korlátozások (91. § (5) bek.) elegendőek a lovasok számára is. Ugyanakkor felvetődik annak lehetősége, hogy egyfajta együttműködés keretében az erdőgazdálkodó és/vagy az erdészeti hatóság támaszkodhat a környéket rendszeresen bebarangoló lovasok információira, hiszen ők minden évszakban és időjárási körülmények között járják az erdőt.

A természetvédelmi érdekekben a lovasok csak igen szűk körben okoznak a gyalogosoktól eltérő problémát. A ló eróziós nyomot nem hagy, a talajban járművekkel összehasonlítható kárt megközelítőleg sem okoznak a patanyomok. Az erdei életközösségeket annak köszönhetően, hogy a ló szaga az emberénél erősebb, még a gyalogos turistáknál is kevésbé zavarja. Mivel lovagolni az utakon lehet, a lovasok csak szükséghelyzetben hagyják el az utakat, így az aljnövényzetben kárt nem okoznak. Azokon a területeken azonban, ahol a lovasok jelenlétének korlátozását Pl. a talaj védelmének szükségessége lehetővé teszi, az erre jogosult hatóság részleges korlátozásként időszakosan vagy véglegesen megtilthatja a különlegesen érzékeny utak látogatását. Az azonban elképzelhetetlen, hogy egy gépjárművekkel is járható úton (legyen az bármilyen fokozottan védett terület része) a lovasok kárt okozzanak, így ezeknek a korlátozásoknak rendkívül szűk körben kell maradniuk.

A gyalogosokkal történő találkozások általában zökkenőmentesen zajlanak, változatosságot jelentenek mindkét fél számára. A legtöbb gyalogos turista kifejezetten szívesen fogadja a lovasokat. A gyalogos turisták mellett a legtöbb ló nem is lenne hajlandó gyors ütemben elhaladni, hiszen a ló jobban fél és hamarabb észreveszi az erdőjárót, mint a gyalogos a lovat.

A biciklisekkel, quadosokkal, cross-motorosokkal való találkozások a lovasok számára rendkívül veszélyesek, így a lovasok mindenféle szabályozás nélkül is messzire el fogják kerülni az ilyen járművek által rendszeresen látogatott utakat.

A lovasok által elkövetett szabályszegések semmilyen szempontból sem igényelnek a többi erdőt látogató csoporttól eltérő szabályozást. Ezt sem jellegük, sem számuk nem indokolja.

Hangsúlyozandó, hogy a lovaglás természet közeli jellegének és az oktatás rendszerének köszönhetően az erdőt látogató gyalogosokhoz vagy biciklisekhez, quadosokhoz, crossmotorosokhoz képest jóval kisebb számban fordul elő a lovasok közt szabályszegő, erdőben megfelelően viselkedni nem tudó ember.

-----STARTING---POINT---RESZLETES---

Az 1-5. §-hoz

A körzeti erdőtervezéshez kapcsolódóan működő közjóléti fejlesztési tervezés célja, hogy az erdővel kapcsolatban megjelenő társadalmi igények kiszolgálására összehangolt fejlesztési elképzeléseket fogalmazzon meg. Az erdészeti igazgatás szolgáltató jellegét erősíteni kell, ennek keretében olyan tervezési folyamatot és annak minél szélesebb körben való elérhetőségét kell biztosítani, ami az erdő közjóléti szolgáltatásaira vonatkozó adatokat a legszélesebb körben elérhetővé teszi. A jelzett turista- és kerékpáros utak, valamint a bejelentett lovaglásra használt utak rendszerét az erdészeti hatóság interaktív erdőtérképén a honlapon közzé kell tenni és a közjóléti fejlesztési igények meghatározásánál erre kiemelten figyelemmel kell lenni.

A módosítás megteremti annak lehetőségét, hogy a csak emberi erővel hajtott kerékpárral közlekedő erdőlátogatóra a gyalogos és lovas erdőlátogatóhoz hasonló rendelkezések vonatkozzanak.

A módosítás megtiltja a quaddal, terep-motorkerékpárral, segédmotoros kerékpárral, valamint motorkerékpárral való közlekedést az erdőben, az erdészeti vagy jogosult erdészeti szakszemélyzetre megállapított kivétellel.

A sport vagy turisztikai célú, lóval vontatott jármű esetében a turista utak kivételével lehetőséget teremt - a kijelölt utakon túl - az erdei utakon való közlekedésre is.

A 6-10. §-hoz

A közterületnek nem minősülő erdős területeken elkövetett, a természetes környezetet veszélyeztető, illetve károsító jogellenes cselekményekkel szembeni fellépés kétségkívül egyik leghatékonyabb eszközét az erdőterületen végzendő lovas járőrszolgálat teljesítése jelenti, amely járőrtevékenység polgárőrök részéről történő folytatásához ugyanakkor a jelenleg hatályban lévő jogszabályi előírások nem adnak lehetőséget, amennyiben a polgárőri járőrszolgálat ellátását pillanatnyilag csakis a polgárőrség alapfeladatainak körében, kizárólag közterületen teszik lehetővé.

Tekintettel ugyanakkor arra, hogy a szóban forgó jogellenes cselekmények utóbbi időben tapasztalható elszaporodása a társadalom számára mind nagyobb tehertételt jelent, az inkriminált cselekményekkel szembeni hathatósabb fellépés biztosítása érdekében indokolttá vált a polgárőrség tevékenységét szabályozó törvényi előírások olyan módosítása, aminek nyomán - az erdei lovaglásra vonatkozó általános előírások keretei között - a polgárőrök számára is kifejezetten lehetővé válik a lovas járőrszolgálat közterületnek nem minősülő erdőterületeken történő ellátása.

Az erdőterületen végzendő lovas járőrtevékenység lehetőségét a jogalkotó a polgárőrségnek a polgárőrségről és a polgárőri tevékenység szabályairól szóló 2011. évi CLXV. törvény 3. § (2) bekezdés a) pontjában meghatározott, a környezet megóvásában történő közreműködésre irányuló feladatai keretében kívánja biztosítani, amely járőrtevékenység ugyanakkor kizárólag a lovaglás elől egyébként sem elzárt erdőterületeken végezhető jogszerűen: e szabályozás megfelelő garanciális kereteket biztosít a nem közterületen megvalósuló polgárőri feladatellátáshoz.

A polgárőrség által végzendő lovas járőrszolgálat kielégítő színvonalú, szakszerű ellátásának biztosítása érdekében a szabályozás mindemellett rögzíti, hogy a speciális felkészültséget igénylő feladatot kizárólag az erre kifejezetten kiképzett - az Országos Polgárőr Szövetség szervezésében lefolytatott oktatást eredményesen elvégző - polgárőrök teljesíthetik, míg a tevékenységhez kapcsolódó oktatási feladat a polgárőrség éves képzési tervének követelményrendszerében is megjelenik.

-----STARTING---POINT---VEGE---

A 11. §-hoz

A törvény hatályba lépéséről rendelkezik.