1993. évi XCIII. törvény indokolása

a munkavédelemről

-----STARTING---POINT---ALTALANOS--- 

A Magyar Köztársaság Alkotmányáról szóló 1949. évi XX. törvény 70/D. § (1) bekezdése szerint a Magyar Köztársaság területén élőknek joguk van a legmagasabb szintű testi és lelki egészséghez.

Ezt a jogot - többek között - a munkavédelem megszervezésével valósítja meg az állam.

A munkavédelmi szabályozás e kiemelkedő feladata miatt a jogalkotási törvény értelmében az alapvető kérdéseket törvényben kell szabályozni. A Javaslat eleget kíván tenni ennek az előírásnak, részletesen megszabva az állam, a munkáltatók, valamint a munkavállalók jogait és kötelezettségeit, a biztonság megteremtésében és ellenőrzésében érintettek jogköreit.

A megváltozott gazdasági és társadalmi körülményeknek megfelelően, a szociális piacgazdaság kialakításához igazodóan az államnak e területén olyan rendelkezéseket kell megalkotnia, amelyek kellő garanciát adnak mindazoknak, akik munkáltatnak és munkát végeznek, hogy a rendelkezések megtartásával kapcsolatos kívánalmakat, illetőleg nem szenvednek helyrehozhatatlan károkat.

Az állam megváltozott szerepe elsősorban abban mutatkozik meg, hogy nem a gazdasági vállalkozások tulajdonosaként, hanem a közrend és a széles értelemben vett biztonság megőrzőjeként határozza meg a munkaerőpiaci résztvevőkre kötelezően a magatartási szabályokat. A jogállamiság feltétele ezen a területen is, hogy a jogalkalmazókra és a különböző jogalanyokra egyforma rendelkezések vonatkozzanak, amelyekkel előre számolhatnak.

A különböző munkaviszonyokra vonatkozó, már hatályba lépett törvényekhez hasonlóan a munkafeltételeket illetően a javaslat a kötelezően teljesítendő minimumokat írja elő. Ez azt jelenti, hogy ezek teljesítésével a munkáltatók, illetőleg a szervezett munkavégzést irányítók teljesítik a rájuk rótt kötelezettséget, de gazdasági erejükhöz mérten, illetőleg különböző megállapodásokban ezt meghaladó terheket is vállalhatnak.

A munkavédelmi szabályok sajátossága, hogy a követelményeknek a konkrét munkavégzést illetően a minőségi oldalát képesek meghatározni, vagyis azt az igényt, aminek teljesítését a jogalkotó elvárja. A műszaki és a természettudományos ismeretek mindenkori állását és nem utolsó sorban a gazdálkodó szervezetek költségviselő képességét figyelembe vevő konkrét előírások tartalmuknál fogva azonban nem illeszthetők a törvény keretei közé, sőt igen gyakran nem is jogszabályi formában jelennek meg. Így pl. annak megkövetelése, hogy a munkáltatónak megfelelő minőségű és mennyiségű ivóvízet kell a munkahelyen biztosítania a munkavállalóknak, törvényben szabályozható és szabályozandó, ellenben annak meghatározása, hogy milyen a megfelelő ivóvíz, közegészségügyi előírásokra vagy éppen szabványokra tartozó kérdés. Ezt a szabályozási nehézséget azzal kívánja a javaslat feloldani, hogy a követelmény általános megfogalmazásával lehetőséget ad alacsonyabb szintű jogszabályokban, illetőleg jogszabálynak nem minősülő normákban való konkrét meghatározásra, továbbá arra, hogy maga a foglalkoztató írja elő a követelmény tartalmát, megvalósításának módját. A szabályozásnak ez a módja egyuttal szükségessé is teszi a kiegészítő szabályok, előírások megalkotását.

A törvény mellett, annak felhatalmazása alapján kiadott és érvényesülő sok fajta rendelkezésről a foglalkoztatottakat a munkáltatónak kell tájékoztatni. A javaslat számos esetben utal erre a munkáltatói kötelezettségre, amely szükséges ahhoz, hogy a munkavállalók is mindent megtegyenek egészségük, testi épségük megóvása érdekében. Annak hangsúlyozása mellett, hogy a megfelelő munkafeltételek biztosítása mindig a munkáltató feladata, nem mellőzhető a munkát végzők felelőssége sem. Ennek azonban csak akkor felelhetnek meg, óvhatják meg magukat és mások egészségét, ha a kellő információkkal, képzettséggel és gyakorlottsággal rendelkeznek.

A kölcsönös felelősségekből egyértelműen következik, hogy az érintett feleknek együtt kell működniük a munkavédelmi kérdések megoldásában és rendezésében. Ez az együttműködési kötelezettség terheli mindazokat az állami szerveket is, amelyek hatáskörüktől fogva valamilyen formában érintettek az egészség és a testi épség megóvásában. A korábbi rendelkezésektől eltérően ezért a javaslat kifejezetten előírja az állami szervek tájékoztatási kötelezettségét és egyáltalán olyan magatartást ír elő a számukra, amellyel elősegíthetik a törvény hatálya alá tartozók kötelelezettségeinek teljesítését és jogainak megfelelő gyakorlását.

Az együttműködés kiemelkedően fontos területe a munkavédelemre vonatkozó szabályok, rendelkezések megalkotása. Ennek érdekében a javaslat számos esetben utal arra, hogy a szociális partnerekkel egyeztetve kell valamilyen szabályt megalkotni, illetőleg a joggyakorlást ellenőrizni. Az egyes munkáltatóknál a munkavállalók speciális munkavédelmi érdekeinek megjelenítésére és védelmére a javaslat a munkavédelmi képviselet intézményét kívánja rendszeresíteni, módot adva a munkavállalóknak, hogy a szociális piacgazdasági elveknek megfelelően munkafeltételeik alakulásába beleszóljanak. Mindez nem érinti a munkáltatónál működő más társadalmi szervezet jogköreit, valamint az üzemi tanács hatáskörét.

A javaslat a hazai gyakorlatban elsőként határozza meg a munkavédelem tárgyát, amelyre a szabályozás vonatkozik. Ezeket a rendelkezéseket azonban - néhány meghatározott kivételtől eltekintve - csak olyan munkavégzéseknél rendeli el alkalmazni, amelyeknél a munkát végző tevékenységét más irányítja, a munkavégzés eredménye is mást illet meg. Ezt a más érdekében, számára történő munkát szervezett munkavégzésnek nevezik, ha a munkavégző irányított, alárendelt pozícióban végzi tevékenységét. Ez az irányítottság, alárendeltség teszi szükségessé a munkafeltételek biztonságosságát, ez utóbbi megkövetelését és az ezért felelősök hatósági ellenőrzését. A javaslat előírásival nem kíván beavatkozni az így felfogott magánszférába, noha nem vonható kétségbe, hogy fontos nemzeti érdek fűződik a biztonsághoz ebben a körben is. Ezt az érdeket nem magatartási szabályok előírásaival kívánja védeni, hanem a termékbiztonsági követelmények meghatározásával és a fogyasztók felvilágosításával.

A javaslat mind az egészséges, mind a biztonságos munkavégzés feltételeit meghatározza, függetlenül attól, hogy az egyes részterületeket illetően milyen állami szervnek van szabályozási, illetőleg ellenőrzési jogköre. Az egyeséges követelmények megkönnyítik a rendelkezések alkalmazását, ennyiben elősegítik a jogbiztonságot is. Számot vetve azzal, hogy a munkavédelmi szabályozás csak többlépcsős lehet, valamint a követelmények megvalósítása a munkaerőpiac résztvevőinek magatartásán múlik, a megvalósítás konkrét módjára általában nem ad eligazítást. Ezt mindig annak a gazdálkodó szervezetnek, személynek a kötelessége, aki szervezett munkavégzés keretében mást foglalkoztat. Felelősségét nem csorbítja, hogy a szabályok kialakításába be kell vonnia a munkavállalókat, illetőleg képviselőiket. A különböző hatóságok ellenőrzéseik során a foglalkoztatótól fogják számonkérni az előírások megtartását, az egészséges és biztonságos munkakörülményeket. Az ehhez szükséges hatósági eszközök elsősorban védelmi jellegűek, de szankció alkalmazására is mód van. Természetesen ez csak végső eszköz, hiszen a munkavédelem területén a károsodások megelőzése a cél, aminek meg kell mutatkoznia a hatósági eljárásokban is. Az egyes rendelkezések mind a munkáltatókat, mind a munkavállalókat ilyen irányba kívánják orientálni.

-----STARTING---POINT---RESZLETES---

I. Fejezet

ÁLTALÁNOS RENDELKEZÉSEK

A javaslat e fejezetben fogalmazza meg a munkavédelmi jogalkotásra és jogalkalmazásra irányadó legfontosabb alapelveket, a javaslat tárgyi és területi hatályát, valamint a munkavédelemre vonatkozó szabályok körét. Mindenekelőtt azonban a javaslat önálló §-ban adja meg azt, hogy a rendelkezéseinek alkalmazásában mi értendő „munkavédelem” alatt.

Az 1. §-hoz

A munkavédelemre vonatkozó hatályos jogszabályok nem nyújtanak fogalmat a jogalkalmazáshoz. A javaslat megszüntetni kívánja ezt a joghézagot és alapvető jelentőségére tekintettel kiemelt helyen és nem az értelmező rendelkezések között határozza meg a munkavédelem fogalmát. E fogalom a javaslat elhatároló ismérve más jogforrásoktól: olyan követelmények és előírások rendszerét jelenti, amely a javaslatban meghatározott jogviszonyok keretében (”szervezetten”) végzett munkára, a javaslat célját megvalósító törvénykezésre, szervezési feladatokra, intézményekre vonatkozik. A javaslat a „munkavédelem” terminusát alkalmazva két fő területet ért alatta: a munkabiztonságot és a foglalkozásegészségügyet, azaz az egészséges és biztonságos munkavégzés egységes feltételrendszerét. Biztonságos az a munkavégzés, melynek fizikai vagy pszichikus hatása nem okozhat balesetet. Egészséges az a munkavégzés, amely nem okoz foglalkozási megbetegedést, nem növeli meg a foglalkozással összefüggő megbetegedések gyakoriságát és nem károsítja a munkavállaló utódját akkor sem, ha a munkavállaló egész munkaképes élete alatt ezt a tevékenységet folytatja.

A két terület elhatárolható, de élesen nem választható el egymástól, a munkavégzéssel összefüggő veszélyek és munkabalesetek megelőzését szolgáló munkabiztonságot, illetve az ártalmak, foglalkozási megbetegedések megelőzésére irányuló foglalkozásegészségügyet összeköti a javaslatban deklarált közös cél, a közös eszközrendszer.

Amikor a javaslat a „munkavédelem” fogalma helyett munkabiztonságról (munkabalesetről, munkabiztonsági és munkaügyi felügyelőről, munkabiztonsági szaktevékenységről, munkabiztonsági szakértőről, stb.), vagy foglalkozásegészségügyről (foglalkozási megbetegedésről, stb.) szól, úgy az alatt csak az egyik terület követelmény- és előírásrendszerét, eszközeit, és ezek végrehajtására szolgáló tevékenységet érti.

A fogalom meghatározás lényegi elemeit tekintve összhangban van a vonatkozó nemzetközi egyezmények, ajánlások fogalmi megoldásaival, nem akadályozza a hazai jogrendszerbe illesztésüket.

Alapelvek

A javaslat a hagyományos kodifikációs gyakorlatot követve megfogalmazza a jogszabályalkotást, valamint a jogalkalmazást (jogértelmezést) segítő alapelveket a munkavédelemben. Az alapelvek túlnyomó többségét a javaslat későbbi fejezeteiben konkrét jogokban és kötelességekben, feladatokban jeleníti meg.

A 2. §-hoz

A javaslat a munkavédelmi jogviszonyok három fő alanyának (kiemelten az állam és a munkáltató, járulékosan a munkavállaló) elsődleges, elvi szinten meghatározható kötelezettségeit fogalmazza meg. Az állam a jogalkotás, szabványalkotás útján tartozik az egészséges, a biztonságos munkavégzés általános és különös (tevékenységspecifikus) követelményeit (ide nem értve a munkáltatói „szabályozást”), intézményi formáit meghatározni. A teljes nemzetgazdaságban érvényesülő és ható követelmények kereteit, céljait, eszközeit magábanfoglaló országos program megalkotása, és a munkavédelem aktuális helyzetéhez igazodó időszakonként történő „karbantartása” is csak az állam feladata lehet. A jogállamiság szükségképpeni elveként rögzíti a javaslat, hogy a szabályozás a munka világában csak a tripartit érdekegyeztetés folyamatában történhet.

A javaslat - a korábbi szabályozáshoz hasonlóan - a munkáltató elsődleges felelősségét hangsúlyozza az egészséges és biztonságos követelmények megvalósításában, ez azonban nem jelent „felelőtlenséget” a munkavállalói oldalon. A munkavállaló rendeltetésszerű joggyakorlása a másik feltétele a kívánt munkabiztonsági színvonal fenntartásának.

A piacgazdaságban érvényesülő gazdálkodási önállósággal összhangban a munkavégzési viszonyokhoz igazodó helyi követelményeket, szervezési, szabályozási feladatokat a munkáltatónak önálló felelősséggel kell meghatározni. A javaslat - a jelenlegi szabályokkal ellentétben - nem írja elő (de nem is tiltja pl. 72. § (4) bekezdése), hogy ezt milyen formában, elnevezéssel (Munkavédelmi Szabályzat, technológiai utasítás stb.) kell megvalósítani. A tartalmára vonatkozóan a javaslat a további fejezeteiben egyes esetekben ad eligazítást (45., 48., 56., 59. §-ok), egyébként pedig a „belső szabályozás” tartalma a jogszabályoknak és kötelező érvényű szabványoknak a helyi munkavégzési viszonyokhoz adaptálása során alakul ki.

A külföldiek magyarországi munkavégzése, valamint a nemzetközi egyezményekben is megfogalmazott garancia indokolja a javaslatnak a 2. § (4) bekezdésében megfogalmazott szabályát, amely lényegében az általános munkáltatói felelősségnek - a 2. § (3) bekezdéséhez hasonlóan - külön nevesített esete.

A 3. §-hoz

A magyar állam - a világ összes országához hasonlóan - a szabályozás mellett a szabályok érvényesülésének előmozdításával (segítés, ellenőrzés) is befolyást kíván gyakorolni a nemzetgazdaság munkavédelmi viszonyaira, színvonalára. A 3. § elvi követelménye a javaslat további fejezetei konkrét szabályaiban ölt testet (II. és VII. fejezet, 22. §, 72. §).

A 4. §-hoz

A munkavédelmi szabályoknak nem csupán a szervezetten munkát végzők biztonságát kell védenie, hiszen szánmos esetben külső személyek (pl. járókelők) is veszélybe kerülhetnek a munkavégzés következtében. Ugyanez mondható el azokról, akik valamilyen szolgáltatást vesznek igénybe (pl. kulturális intézmények látogatói, közintézmények ügyfelei stb.). Ezekben az esetekben gondoskodni kell biztonságukról, kiterjesztve bizonyos munkavédelmi szabályok (legyen az állami vagy munkáltatói előírás) közvetett hatályát rájuk is. Az emberi élet, egészség megóvásához fűződő érdekek miatt figyelembe kell venni a saját célú munkavégzések veszélyeit is. Természetesen az állami beavatkozás ezen a téren csak korlátozott lehet, elsősorban a megelőzést szolgálhatja azáltal, hogy az ilyen munkavégzésekhez felhasznált eszközök, berendezései tárgyak veszélymentességét biztosítja (elsősorban a termékek minőségére, biztonságára vonatkozó felelősségi szabályok megalkotásával).

Az 5. §-hoz

A javaslat a munkáltatói felelősség érvényre juttatása érdekében egyrészt az állami szabályozás és ellenőrzés közhatalmi feladatait fogalmazza meg, másrészt egy sajátos, csak a munkavédelemről szóló törvényből eredő munkavállalói érdekkifejezési jogintézményt hoz létre, és működésének garanciájaként meghatározza a munkavédelmi képviseletet ellátók alapvető jogait, kötelességeit, és gondoskodik munkajogi védelmükről is. Hatályos jogunk e tekintetben csak szakszervezeti érdekvédelemre ad módot. Ennek fontosságát a javaslat nem vitatja, de mint a nevesített külön törvényekben biztosított szakszervezeti jogosultságot nem érinti. A javaslat az Érdekegyeztető Tanács már működő Munkavédelmi Bizottsága jogállását, alapvető jogosítványait törvényi szinten megfogalmazva törekszik a munkavédelemmel kapcsolatos országos érdekegyeztetést meghatározni.

Az 5. § elvi tételét a javaslat a VI. fejezet szabályaiban konkretizálja, teljes összhangban a Nemzetközi Munkaügyi Szervezet, illetve az Európai Közösség nemzetközi egyezményeivel, ajánlásaival.

A 6-7. §-hoz

Valamennyi jogágunkhoz hasonlóan alapelvi szinten rögzíti az együttműködési kötelezettséget a javaslat is a munkavédelmi jogviszonyok három fő alanya részére a közös, a javaslat céljaként megfogalmazott érdek érvényre juttatása garanciájaként. A jogviszonyok valamennyi aspektusát az együttműködésre kell alapozni (állami szabályozás, a munkáltatók hatósági ellenőrzése, a munkáltatók és munkavállalók viszonya, az érdekkifejezési, egyeztetési eljárások stb.), a javaslat egyes konkrét szabályaiban is külön utal erre (14. § (3)., 17. § (6) vagy 16. § (5) bekezdése, 70. §).

A munkavédelmi követelmények megvalósítása sokféle eljárás útján történhet, sokféle adat kerülhet felszínre, amelyek harmadik személy tudomására jutásával állami, (hazai vagy külföldi) munkáltatói, illetve munkavállalói jogos érdeket sérthetnek. Jelentőségénél fogva a javaslat elvi szinten - más jogszabályokra, pl. a személyes adatok védelméről és a közérdekű adatok nyilvánosságáról szóló 1992. LXIII. tv.-re, az 1987. évi 5. tvr., vagy Ptk-ra, Mt-re utalással -, illetve a munkavédelmi képviselői kötelezettségeknél (tekintve, hogy a képviselő a munkavállalót meghaladó jogokkal rendelkezik) egy külön rendelkezéssel (76. § (2) bekezdése) kívánja biztosítani az adatvédelmet.

A 8. §-hoz

A biztonságos munkavégzéshez a szakmai ismeretek mellett szükségesek az adott tevékenységre vonatkozó munkavédelmi ismeretek is. Vannak olyan tevékenységek, amelyek az átlagost meghaladó, speciális munkavédelmi felkészültséget igényelnek. Ezeket a tevékenységeket, feladatokat a javaslat - a hatályos jogszabályban nem szereplő és alapelvi jelentőségű új jogintézményként - munkabiztonsági szaktevékenységnek minősíti, amelynek elvégzését külön jogszabály - jelenleg a 37/1982.(VIII.25.) MT rendelet, illetve a bányatörvény és végrehajtási szabályai - szerinti szakképesítés meglétéhez köti. A szaktevékenységnek minősülő tevékenységfajtákat a Javaslat teljes körűen nem tudja felsorolni, csupán a legfontosabbakat nevesíti (21., 23., 56. és 56. §-ok), és lehetővé teszi, hogy valamely biztonsági szabályzat (11. §) is meghatározott feladat elvégzését ennek minősítse. Egyéb jogszabály ezt nem teheti meg, mivel párttalanná tenné e tevékenységi kört, indokolatlan terheket róna a munkaadókra.

A törvény hatálya

A 9-10. §-hoz

A javaslat szerint a törvény tárgyi hatálya kiterjed valamennyi szervezett munkavégzésre (versenysemlegesen: a gazdálkodók szervezeti vagy tulajdoni formájától függetlenül). A jelenleg hatályos munkavédelmi jogszabályokkal szemben egységesen és a legszélesebb körre kívánja kiterjeszteni a törvény hatályát, a „szervezett munkavégzés” fogalmának megalkotásával és használatával. E körbe tartozik (87. § 9. pont) a munkaviszonyban (közalkalmazotti, illetőleg közszolgálati, bedolgozói jogviszonyban), a tagsági munkaviszony jellegű jogviszonyban, a fegyveres erők, fegyveres testületek, rendészeti szervek tagjai által szolgálati viszonyban, a polgári szolgálatban, a társadalmi munka során kifejtett munkavégzés. A javaslat a hatálya alá vonja azokat a más számára történő munkavégzéseket is, amelyek nem önkéntes elhatározáson alapulnak (előzetes letartóztatásban, elítéltként, közigazgatási határozat alapján), illetve a tanulói, hallgatói jogviszonyban történő gyakorlati képzést is.

Az értelmező rendelkezésekkel való összevetés alapján a személyi hatály is megállapítható: a törvény hatálya a munkáltatókra és munkavállalókra (87. § 6. és 8. pontok), illetve értelemszerűen a munkavédelemben feladatot ellátó állami szervekre (II. és VII. fejezet) terjed ki. A megfelelő fogalom szerint a mást nem foglalkoztató, kizárólag személyesen munkát végző egyéni vállalkozóra a törvény csak annyiban kötelező, hogy az ilyen vállalkozó is köteles megtartani a munkavégzés hatókörében tartózkodók védelmére szolgáló előírásait.

A már tárgyalt okok miatt (4. §) a javaslat kiterjeszti a törvény által kínált megelőzési szempontú védelmet a munkavállalókon túlmenően a munkavégzés hatókörében tartózkodó személyekre is (leesési, lezuhanási veszély, zajhatások, rendkívüli veszélyhelyzetek stb.). A javaslat itt lényegében azt írja elő, hogy a munkát úgy kell megszervezni, a követelményeket oly módon kell kielégíteni, hogy reálisan ne veszélyeztesse az ilyen személyeket a munkavégzés, a munkahely.

A javaslat a korábbi jogalkotási gyakorlatot átvéve, a nyugateurópai szabályok zöme által is elismert különállóságot figyelembe véve, de szigorú feltételekhez kötve megadja az eltérő szabályozásra a lehetőséget a rendkívüli munkavégzési körülmények esetére, valamint a fegyveres erők és testületek, rendészeti szervek, nemzetbiztonsági szolgálatok, büntetésvégrehajtás alatt lévők vonatkozásában. Az eltérő szabályoknak is biztosítaniuk kell azonban a munkafeltételek biztonsági minimumát.

A javaslat a törvény területi hatályát alapvetően a magyarországi munkavégzésre terjeszti ki, ettől azonban más törvényi szintű szabály (pl. Munka Törvénykönyve), illetve nemzetközi szerződéssel a felek eltérhetnek. A javaslat nem kívánta párhuzamosan megismételni a nemzetközi magánjogról szóló 1979. évi 13. tvr. kivételt meghatározó rendelkezéseit (51. és 52. §-ok), ezért csupán utalt erre.

A munkavédelemre vonatkozó szabályok

A 11-12. §-hoz

A javaslat meghatározza azokat a szabályozási formákat és szinteket, amelyekben és amilyen szinten a munkavédelmi kérdések rendezhetők. E szabályokat összefoglalóan a javaslat munkavédelemre vonatkozó szabályoknak nevezi, amelyek közül legfontosabb a törvény.

A javaslat szerint a törvény általános felhatalmazást nem ad a végrehajtásra, ellenben konkrét jogszabályhelyeiben hatalmazza fel az egészséges és biztonságos munkavégzés szabályozásáért elsődlegesen felelős munkaügyi és népjóléti minisztert egyes intézményekre vonatkozó részletes előírások megalkotására. A szabályozási kört kiegészítik a javaslat szabályozási tárgyát érintő, kiegészítő, illetve részletező külön jogszabályok (a hatósági tevékenységre, a képzésre, a műszaki követelményekre, eljárásokra, a feladatait, tevékenységét ellátó és tevékenység szerint illetékes miniszter által az egyes veszélyesnek minősíthető tevékenységekre, illetőleg technológiákra vonatkozóan megalkotott és rendelettel kiadott szabályzatok (a jelenleg hatályos elnevezéssel: biztonsági szabályzatok, balesetelhárító és egészségvédő óvórendszabályok - „beo”-k - által szabályozott kérdéskörre).

A javaslat a - jelenlegi gyakorlattal azonosan - a szabálystruktúra részének tekinti a munkavédelmi tárgyú szabványokat is (78/1988.(XI.16.) MT rendelet 2. § b) pontja).

A javaslat szerint ilyen szabálynak minősül a munkáltató rendelkezése (utasítása, szabályzata stb) is, amelyet a jogszabályok, szabványok helyi szintre alkalmazása, illetve egyéb - általa fontosnak tartott - munkavédelmi kérdés megoldása érdekében alkotott.

II. Fejezet

AZ ÁLLAM MUNKAVÉDELMI FELADATA ÉS A VÉGREHAJTÁSÉRT FELELŐS SZERVEK

A 13. §-hoz

A javaslat az állam (a Magyar Köztársaság) alkotmányos feladatát deklarálja (a Gazdasági, Szociális és Kulturális Jogok Nemzetközi Egyezségokmányának szövegével összhangban módosított Alkotmány szerint a Magyar Köztársaság területén élőknek joguk van a lehető legmagasabb szintű testi és lelki egészséghez, amely jogot a Magyar Köztársaság - többek között - a munkavédelem megszervezésével valósítja meg).

A javaslat az állami feladatokat - a hatályos gyakorlatot alapul véve - három fő csoportba osztja (és a további §-okban részletezi): az általános irányítási, az ágazati (irányítási) és hatósági (engedélyezési, ellenőrzési) tevékenység csoportjába.

A 14. §-hoz

Az (1) bekezdés az irányítás keretébe tartozó állami feladatokat fogalmazza meg és csoportosítja a bevált hazai szabályozás, illetve a ratifikált és ratifikálandó nemzetközi előírásokból fakadó állami kötelezettségvállalási kör alapján. E szerint állami feladatok a következők:

-  Az országos program kialakítása elsődlegesen a hazai viszonyok és az ILO 155. számú egyezményében (1981.) foglalt elvek figyelembevételével (beleértve időszakos felülvizsgálatát is).

-  Az alapvető munkavédelmi követelményekre, eljárásokra vonatkozó jogalkotás (a részletes, speciális követelmények megalkotása nem irányítási, hanem az ágazati tevékenység keretében történik) pl. törvény, kormányrendelet, a munkaügyi, a népjóléti miniszter rendelete, szabványok, stb.

-  A c) pont azoknak az eszközöknek kidolgozását, valamint feltételeknek a biztosítását jelöli meg feladatként, amelyek a munkavédelmi előírások hatályosulását segítik elő. A felsorolás a legfontosabb területekre utal: olyan gazdasági szabályozó rendszert kell működtetni, amely elsősorban pozitív módon ösztönöz a normák végrehajtására, építsen a közgazdasági eszközök (gazdasági ösztönzők) - közte a biztosításon alapuló érdekeltség - szerepére.

 Végrehajtást elősegítő szerepe van a munkavédelmi kutatásban való közreműködésnek, új és korszerű munkavédelmi eszközök, eljárások kifejlesztésének. Az egész nemzetgazdaságra kiható munkavédelmi célú alapkutatások finanszírozása (eredményére és költségkihatására tekintettel) állami feladat kell hogy legyen. Az államnak szerepet kell vállalnia a munkabalesetek foglalkozási megbetegedések megelőzését is szolgáló tájékoztató és felvilágosító tevékenységek megvalósításában, összehangolásában, kezdeményezésében.

-  Társadalmi érdek, hogy az iskolai oktatás teljes területén megismerjék az oktatásban résztvevők a biztonságos életvitel általános szabályait, az egészséges és biztonságos munkavégzés követelményeit. Ezek részben alapfokú ismeretek, részben a szakismereti tantárgyak részei.

-  Az e) pont (a jelenleg hatályos előírás fenntartásával) a nemzetgazdaság munkavédelmi helyzete alakulásának időszakonként történő felmérő, nyilvánosságra hozandó elemzését írja elő. Az elemzés célja a munkavédelmi előírások hatályosulásának vizsgálata, az állami feladatok teljesítésének ellenőrzése, valamint a jövőben szükséges intézkedések megtervezésének lehetővé tétele.

 A munkavédelmi információs rendszer (ezen belül a munkavédelmi statisztikai adatgyűjtés) kiépítése és megfelelő működtetése az állami feladatok végrehajtásához szükséges.

-  Az Európai Közösséghez való társulás és a későbbi csatlakozás igénye, a nemzetközi egyezményekben előírt állami kötelezettségek szinte teljes körű vállalása elengedhetetlenül szükségessé teszi, hogy a munkaügy, munkavédelem területén is részt vegyen a Magyar Köztársaság (illetve illetékes állami szerve) a nemzetközi együttműködésben, szervezeti munkában. A javaslat a már kialakult gazdag tartalmú állami (hatósági) kapcsolatok meglétét deklarálja és emeli törvényi szinten megfogalmazott állami feladattá.

A § (3) bekezdésében leírt együttműködési kötelezettség az alapelvekből fakadó, a tripartit működési elvet (háromoldalú érdekegyeztetést) minden szinten érvényesíteni kívánó nevesített feladat.

A 15. §-hoz

A 13. §-ban megjelölt önálló állami feladatcsoportba (ágazati tevékenység) elsősorban a 11. §-ban megfogalmazott jogalkotási funkció (szabályzat megalkotása) tartozik. Ilyen feladat még az ágazati jelentőségű kutatások (fejlesztések) előkészítése, szervezése, valamint az ágazati ismeretekre, tapasztalatokra alapozott ágazatspecifikus tájékoztatás és továbbképzés. Mindezen feladatok végrehajtásának feltétele és segítő eszköze a munkavédelem országos programjával való összhang. A § alá tartozó ágazati feladatok végrehajtásáért a munkavédelmi szakmai tartalommal érintett alaptevékenység szerint illetékes miniszter a felelős (17. § (7) bekezdés).

A 16. §-hoz

Az állami feladatok másik nagy csoportját a javaslat e § alatt fogalmazza meg általánosan és a VII. fejezetben fejti ki részletesen (81-85. §-ok). Az állam tehát nemcsak megalkotja az egészséges és biztonságos munkavégzésre vonatkozó normákat (11. §), hanem gondoskodik azok - ide értve a munkáltatói szabályozást (12. §) is - végrehajtásának hatósági jellegű (az 1957. évi IV. törvény alapján történő) ellenőrzéséről (kikényszerítéséről), illetve a hatályosulás meghatározott eszközökkel (81. § (2) bekezdése) való segítéséről.

Hatósági feladat az engedélyezés és nyilvántartás is e törvény (83. §), a végrehajtásáról szóló munkaügyi miniszteri rendelet és egyéb külön jogszabály szerint (pl. 1991. évi XI. törvény az Állami Népegészségügyi és Tisztiorvosi Szolgálatról, a bányászati törvény - jelenleg az 1960. évi III. törvény a bányászatról -, és végrehajtási rendeleteik).

Az állami feladatok végrehajtásáért felelős szervek

A 17. §-hoz

A javaslat e jogszabályhelyben nevesíti a feladatok ellátásáért felelős állami szerveket. Az (1) bekezdésben felsorolt Országgyűlés, a Kormány, illetve a munkavédelem irányításában alapvető feladattal bíró miniszterek az Alkotmány, a jogalkotási törvény, a feladat- és hatáskörükre vonatkozó hatályos jogszabályok, működésüket rendező határozatok szerint látnak el jogalkotói, végrehajtást segítő és irányító, ellenőrző feladatokat, amelyek összefüggnek a munkavédelem nemzetgazdasági szintű irányításával. Az ágazati feladatokat - a korábban kifejtettek szerint - a tevékenység szerint illetékes miniszter látja el (a (7) bekezdés). A javaslat nem részletezi e szervek feladatait, mivel ez a hivatkozott előírások indokolatlan ismétlését, párhuzamos szabályozást eredményezne.

A javaslat megnevezi a §-ban szereplő miniszterek irányítása alatt működő felügyeleteket (OMMF, ÁNTSZ, OBF) azzal, hogy az (1), (2) és az (5) bekezdés szerint - csak e három felügyeletet tekinti kifejezetten munkavédelmi (munkabiztonsági, munkaegészségügyi) hatósági feladatokat ellátó szervnek e törvény alkalmazásában. A javaslat közvetlenül nem tartalmaz rendelkezést a munkavédelem egyes elemeivel (termék- és anyagbiztonság, közlekedési feltételek, stb.) hatósági vagy egyéb kapcsolatba kerülő felügyeletekkel (Állami Energetikai és Energiabiztonságtechikai Felügyelet, Vegyi- és Robbanóanyagipari Felügyelet, Felvonófelügyelet, Közlekedési Főfelügyelet, a tűzrendészet szervei, stb.), amelyek lakossági igényt, szolgáltatásokat is kielégítenek, ugyanakkor a munkavédelmi minőség kérdésénél a javaslat figyelembe veszi az ezen hatóságok által kiadott engedély tényét (18. § (6) bekezdés).

A munkavédelmi hatósági feladatokat ellátó szervek hatáskörére vonatkozóan a Javaslat két megállapodást alkalmaz: egyrészt törvényi szinten részletesen szabályozza az OMMF jogállását, feladatait a (2)-(4) bekezdésekben, illetve a VII. fejezetben (mivel a törvény hatálybalépésével az OMMF-re vonatkozó Korm. rendelet hatályát veszti), másrészt külön jogszabályra (az ÁNTSZ-ről és a bányászatról szóló törvényekre) hivatkozva utal a jogkörökre.

Az OMMF tekintetében a Javaslat meghatározza a jogállását, jogkörét és feladatait. A Javaslat a hatósági tevékenységet illetően részletes szabályozást nyújt a VII. fejezetben, az irányítási feladatokra vonatkozóan viszont a 14. §-ra uraló rendelkezéseket alkalmaz - a párhuzamos előírásokat mellőzendő -, értelemszerűen megjelölve, hogy milyen jellegű cselekvést vár el az OMMF-től az adott feladat végrehajtásában. A munkaügyi miniszter feladat- és hatáskörére vonatkozóan hatályos Korm. rendelet szerint határolhatók be a miniszternek a munkavédelemmel kapcsolatos feladatai (jogalkotás, beszámolás, koordinálás, ellenőrzés, nemzetköözi tevékenység és szabályozás, kutatás, stb.), amelyeket elsődlegesen az OMMF útján lát el. Az OMMF tehát előkészíti a munkavédelem országos programját és egyes jogszabályokat, kezdeményezi a normaalkotást, intézkedések meghozatalát, elősegíti a normák hatályosulását tanácsadással, kutatási megbízással, tájékoztatással, felvilágosíttással, a szakemberképzés irányításával, az oktatási ismeretanyag kialakításához történő közreműködéssel, a nemzetgazdaság munkavédelmi helyzetének szakmai értékelése előkészítésével, a nemzetközi kapcsolatok kialakításával (a Nemzetközi Munkafelügyeletek Szövetségének 1987. óta tagja az OMMF.)

III. fejezet

AZ EGÉSZSÉGES ÉS BIZTONSÁGOS MUNKAVÉGZÉS KÖVETELMÉNYEI

A Javaslat e fejezetben átfogóan rögzíti azokat a követelményeket, amelyek megvalósulása garanciát nyújt arra, hogy a munkavállaló egészségét és biztonságát a munkavégzés teljes tartalma alatt megőrizhesse. E követelményrendszer felöleli az általános elvárásokon túl a munkahelyek létesítésére, a munkavégzés személyi- és tárgyi feltételeire, a munkafolyamatokra, technológiákra és a felhasznált anyagokra vonatkozó előírásokat.

Általános követelmények

Ebben az alfejezetben a javaslat a tervezési, gyártási, forgalmazási, üzemeltetési tevékenységek során betartandó általános előírásokat határozza meg.

A 18. §-hoz

A javaslat a munkahelyek létesítésére, a termelési folyamatok egészséges és biztonságos kialakítására, munkaeszközök, egyéni védőeszközök előállítására és forgalmazására vonatkozó általános munkavédelmi feltételeket rögzíti.

A sokat vitatott, jelenleg érvényes munkavédelmi minősítés rendszerét a javaslat új alapokra helyezi. A jelenlegi gyakorlatot megszüntetve nem választja külön a munkaeszköz általános tulajdonságait a munkavédelmi alkalmasságtól, hanem azt termékbiztonságként egymással szorosan összefüggő, kölcsönhatásban álló egységes rendszerbe ágyazva kezeli. Ezzel együtt feltételezi, hogy a termékekkel szemben támasztott minőségi követelmények is változnak és ezáltal a biztonság is növekszik.

A javaslat kétlépcsős megoldást rögzít. Általában a munkaeszközök egészség és biztonság szempontjábóli megfelelőségét a gyártó, illetve az importáló köteles tanúsítani az általános minőségtanúsítási rendszer keretében. A megfelelőség fogalma magába integrálja az egészség és biztonság követelményeit is.

A munkaeszközök meghatározott, de igen szűk körénél akkreditált vizsgáló intézet által kiállított „megfelelőségi tanúsítás”-sal kell bizonyítani a megfelelőséget. A jelenleg érvényes előírásokban rögzítettekhez képest jelentősen leszűkül ezeknek a munkaeszközöknek a köre. A javaslat végrehajtására rendelkező munkaügyi miniszteri rendelet az EK irányelveiben foglalt kötelezettségből indult ki (p. a 89/392/EGK irányelv a gépekről).

E megoldással kedvezőbb helyzetbe jut a forgalmazó és a munkáltató, mert a minősítési kötelezettség körének jelentős csökkentése a munkaeszközök árának a mérséklődését vonja maga után.

A tanúsítási rendszer összhangban van az Európai Közösség területén alkalmazottakkal. Részletes magyar szabályai a minőségügyről rendelkező jogszabályokban kerülnek meghatározásra, illetve a javaslat felhatalmazása alapján a munkaügyi miniszter rendeletében (ide értve az egyéni védőeszköz minősítő bizonyítvány kiadásának előírásait is).

A javaslat megköveteli, hogy a munkavállalókat egyéni védőeszközökkel is ellássák azokban az esetekben, amikor védelmük műszaki megelőzéssel nem, vagy csak részben oldható meg. Az állam felelőssége annak biztosítása, hogy csak azok a termékek minősüljenek egyéni védőeszköznek, amelyek megfelelősége bizonyított. Ennek érdekében köti a javaslat az egyéni védőeszközök forgalmazását minősítő bizonyítványhoz.

Egyes veszélyes munkaeszközök gyártását, vagy üzembehelyezését jogszabály hatósági engedélyhez kötheti. E szigorítás egyúttal azt is jelenti, hogy a hatóság az engedély kiadását megelőzően vizsgálja a megfelelőséget, és ezáltal válik egyenértékűvé a hatósági engedély a megfelelőségi tanúsítással.

A létesítés követelményei

A javaslat az alfejezetben a létesítés (87. § 2. pont) során megvalósítandó követelményeket és a létesítésben résztvevők kötelezettségeit rögzíti.

A 19-22. §-hoz

A munkavégzés biztonságát alapvetően a munkahelyek, munkaeszközök, munkakörnyezet határozza meg. A létesítés követelményeinek megfogalmazásánál abból a kedvezőtlen tapasztalatból kiindulva, hogy a munkaeszközökre előírt biztonsági követelmények az esetek jelentős hányadában az anyagi források hiánya miatt csak részben valósultak meg, a javaslat kiemelten kezeli a munkavédelmi követelmények érvényrejuttatását. A tervező, a kivitelező felelősségét emeli ki a javaslat annak érdekében, hogy szerződéses viszonyokban a létesítéssel kapcsolatos munkabiztonsági feladatok teljesítésének garanciái megjelenjenek. Ennek érdekében a közreműködőknek a teljesítésben együtt kell működniük és a megvalósítóknak - a majdani üzemeltető kérésére - írásban kötelességük arról nyilatkozni, hogy a munkavédelmi követelményeket megvalósították. E nyilatkozattal a javaslat segíteni kívánja az érintetteket a nem megfelelő teljesítésből adódó viták során a felelősség megállapításában.

Új gondolatként jelennek meg a javaslatban az érvényes jogszabályokhoz képest a munka humanizálását elősegítő követelmények. Ennek megvalósításához a technika adott színtjének megfelelő műszaki megoldást kell alkalmazni, amely az ergonómiai tényezőket is figyelembe veszi.

Az üzemeltető a munkáltatót terhelő kötelezettségei alapján köteles meggyőződni a munkavédelmi követelmények kielégítéséről, azaz az egészséges és biztonságos munkavégzésre vonatkozó előírások teljesüléséről. Ennek a kötelezettségnek az üzemszerű működés során veszélyt nem jelentő létesítmények, munkaeszközök vonatkozásában általában minden formális kötöttség nélkül tehet eleget.

A munkáltatónak csak ott van előírt formájú meggyőződési kötelezettsége, ahol veszélyes létesítményt, munkahelyet, munkaeszközt, technológiát kíván működtetni. A javaslat ilyen esetben munkavédelmi szempontú előzetes vizsgálat elvégzését írja elő. Ennek keretében a munkáltatónak biztosítania kell, hogy az adott munkahelyen a munkakörülmények megfelelőségét, a fellépő veszélyek és ártalmak mértékét műszeres vizsgálatokkal állapítsák meg. E vizsgálat eredményei alapján kell eldönteni, hogy az eredmények kielégítik-e a jogszabályokban, illetve a szabványokban rögzített értékeket. A munkavédelmi szempontú előzetes vizsgálatnak ki kell térnie mindazokra a körülményekre, amelyeket egy adott munkahelyen a munkavédelmi előírások alapján biztosítani kell. A teljesség igénye nélkül néhány ilyen tényező: megfelelő szellőzés, világítás, por- és vegyi ártalmak, szennyezőanyag koncentráció, sugárterhelések, zaj- és vibrációs hatások, megfelelő érintésvédelem, stb. E vizsgálat szaktevékenység, mert szakismeret nélkül e feladat felelősséggel nem látható el. Ebből következik az is, hogy az üzembehelyező a munkavédelmi szakképesítéssel rendelkező személynek a véleményét figyelembe véve rendelheti el az üzembehelyezést.

Ha a munkavédelmi szempontú előzetes vizsgálat eredményei megfelelőek, a munkáltató a megfelelőséget igazoló tanúsítások alapján, illetve hatósági felügyelet alá tartozó munkaeszköz, stb.esetén a hatósági engedély birtokában írásban elrendeli az üzemeltetést. A javaslat ezt tekinti munkavédelmi üzembehelyezésnek (87. § 7. pont).

A veszélyes létesítményeket, munkaeszközöket tételesen nem lehet meghatározni, ezért ennek elbírálása - a jogszabályokban esetenként annak minősítetteken túlmenően - a munkáltató döntési körébe tartozik. Ehhez segítséget nyújtanak az értelmező rendelkezések között felsorolt veszélyes anyagok, illetve veszélyforrások.

Az üzembehelyezés időpontjában hatályos munkavédelmi előírásokat kell kielégíteniük a munkahelyeknek, munkaeszközöknek és technológiáknak.

Ha az előírások az üzembehelyezés időpontjáig olyan mértékben szigorodtak, hogy megvalósításuk aránytalan gazdasági terhet jelentene, az illetékes felügyelet felmentést adhat a főszabály alól, azaz a tervezéskori előírások betartását engedélyezheti.

A felmentés feltétele azonban az egyenértékű biztonság megléte. A hatóságot a javaslat kötelezi arra, hogy felmentést csak akkor engedélyezzen, ha helyszíni vizsgálat során meggyőződött arról, hogy az egészség és biztonság követelményei más megoldású, de egyenértékű védelem szintjén valósulnak meg.

A munkavégzés tárgyi feltételei

Ebben az alfejezetben a javaslat rögzíti azokat a tárgyi feltételeket, amelyeket minden munkavállaló részére biztosítani kell, illetve minden munkahelyen megvalósítandók. A javaslat a feltételek konkrét kifejezését, számszerű megjelenítését jogszabályba, illetve szabványba utalja, ezáltal hosszabb távon biztosítja az időállóságot.

A 23. §-hoz

A javaslat fő szabályként fogalmazza meg, hogy a munkaeszközök, munkahelyek, technológiák állapota az üzemeltetésük teljes időszakában feleljen meg a munkavállalók egészségét és balesetmentes munkavégzését szolgáló üzembehelyezéskori előírásoknak.

A biztonságos állapot megőrzése érdekében a veszélyes technológiát, továbbá a munkaügyi miniszter rendeletében meghatározott munkaeszközt időszakosan biztonsági felülvizsgálat alá kell vonni. A javaslat ezzel munkáltatói kötelezettséget állapít meg. Célja, hogy a munkáltató - jogszabályokban, szabványokban meghatározott esetekben az ott rögzített gyakorisággal, egyéb esetben - az általa megszabott időszakonként és módon feltárja és megszüntesse azokat az elváltozásokat, amelyek balesethez, illetve egészségkárosodáshoz vezethetnek. A felülvizsgálatot követően mérni kell mindazokat a körülményeket és hatásokat, amelyeket a munkavédelmi üzembehelyezéskor el kellett végezni. A felülvizsgálat után, illetve újraindítás alkalmával a munkakörülmények csak akkor felelnek meg a követelményeknek, ha a mérési eredmények kielégítik az üzembehelyezés idején hatályos munkavédelmi előírásokat. A munkáltató nincs kötelezve a mérési eredmények dokumentálására, azonban ez fontos érdeke.

A veszélyesnek nem tekinthető munkaeszköz biztonságos állapotban tartásának módszerére a javaslat a jelenlegi szabályozástól eltérően nem tartalmaz előírást. Nem írja elő karbantartási terv vagy karbantartási utasítás készítését sem. A munkáltatóra bízza, hogy milyen módon elégíti ki az üzembehelyezéskor előírt és megvalósított biztonsági szintet.

A javaslat a (2) bekezdésben bevezeti a soron kivüli felülvizsgálati kötelezettséget és ezt kiterjeszti a tárgyi feltételek teljes körére. A munkáltatónak e kötelezettséget akkor kell teljesítenie, ha a rendeltetésszerű használat, azaz szabályos munkavégzés ellenére az adott munkahely, egyéni védőeszköz, munkaeszköz, technológia közvetlenül veszélyeztette a munkavállaló egészségét és biztonságát. Közvetlenül veszélyeztetésnek döntően a már bekövetkezett balesetek tekinthetők, hiszen itt a veszélyeztetést meghaladó egészségkárosodásról van szó, de e körbe tartoznak azok az egészségkárosodást nem okozó baleseti szituációk is, amelyek csak azért nem okoztak balesetet, mert egyéb kedvező körülmények folytán nem tartózkodott munkavállaló a veszélyeztetés környezetében, így személyi sérülés nem következett be, de a baleseti helyzet vagy egészségi károsodás lehetősége fennállt.

A javaslatba e bekezdésnek indokául azok a tapasztalatok szolgáltak, amelyek eredményeképpen több ízben is megállapítható volt, hogy biztonsági szempontból megfelelőnek minősített munkaeszközök, egyéni védőeszközök, technológiák, a rendeltetés szerinti szabályos munkamenet során balesetet vagy baleseti szituációkat okoztak.

Ilyen esetekben elengedhetetlenül szükséges az adott tárgyi feltétel veszélyességének megállapítása, mert csak ez adhat biztosítékot tragédiák, egészségkárosodások megelőzéséhez, az egészséges és biztonságos munkavégzés feltételeinek megteremtéséhez.

A soron kívüli felülvizsgálat keretében fel kell tárni mindazokat a tényezőket, amelyek a tárgyi feltételek hiányosságai miatt az egészségkárosodás veszélyét előidézték. Ennek a viszgálatnak ki kell terjednie a munkahelyek, technológiák összes környezeti hatásaira (pl. légállapot, zaj-, rezgés-, érintésvédelem, stb.), valamint a megfelelő tanúsítvánnyal, hatósági engedéllyel rendelkező munkaeszközök és a minősítő bizonyítvánnyal rendelkező egyéni védőeszközök esetén lefolytatott eljárás felülvizsgálatára is.

E kötelezettség összefügg az 54. § e) pontjában foglaltakkal, amely a munkáltató általános kötelezettségeként állapítja meg, hogy a tudomására jutott rendellenességet - e szempontból ilyennek minősül a rendeltetésszerű használat ellenére az egészséget és biztonságot veszélyeztető tárgyi feltétel - haladéktalanul ki kell vizsgálnia és a szükséges intézkedéseket meg kell tennie. A munkavégzést ennek értelmében mindaddig le kell állítania, amíg a veszélyt okozó munkavédelmi hiányosság megszüntetésre, elhárításra kerül.

Az ilyen vizsgálatot az ellenőrzés során a munkavédelmi felügyelő is elrendelheti (84. § (1) bekezdés g) pontja).

A 24-34. §-hoz

A javaslat e szakaszokban - összhangban az Európai Közösség irányelveivel a nemzetközi munkaügyi egyezményekben és ajánlásokban foglaltakkal - a civilizált országokban kialakult gyakorlatnak megfelelően rögzíti azokat a követelményeket, amelyeket valamennyi munkavállaló részére biztosítani kell (pl. megfelelő minőségű ivóvíz).

Meghatározza az egészséges és biztonságos munkavégzéshez szükséges általános követelményeket (jelző-, riasztóberendezés, szükséges mozgástér, munkaállás, be- vagy leesési veszély kiküszöbölése, stb.). A megfogalmazottak tételes paraméteres követelményként külön jogszabályban, szabályzatokban, illetve szabványokban jelennek meg.

A javaslat egyes rendelkezések hatályát kiterjeszti a munkavégzés hatókörében tartózkodó, nem munkát végző személyekre is, ha jelenlétüket jogszabály előírja vagy a munkáltató ezt lehetővé teszi. Ez azt jelenti, hogy a munkáltatóknak a munkavállalóknál azonos munkavédelmi feltételeket és körülményeket kell számukra biztosítania. Ebből következik, hogy a veszélyes és ártalmak megelőzése szempontjából nem lehet különbséget tenni a foglalkoztatottak és az ott tartózkodók között, tehát részükre is biztosítani kell a megkövetelt védelmet, a szükséges védőeszközöket, védőfelszereléseket.

A 35-37. §-hoz

A javaslat e szakaszokban azokat a kívánalmakat fogalmazza meg, amelyeket a munkahely céljára létrehozandó építmények, továbbá közlekedési-, anyagmozgatási-, menekülési utak, vészkijáratok kialakításánál alapelvként kell figyelembe venni.

A 38. §-hoz

Egyes technológiai folyamatok biztonsága megköveteli, hogy a munkáltató dohányzási tilalmat rendeljen el. A javaslat munkáltatói kötelezettségként rögzíti a külön dohányzóhely kijelölését. A nemdohányzók védelmében az európai gyakorlattal összhangban a magyar jogszabályok közül elsőként deklarálja a javaslat a szükséges dohányzóhelyek kijelölési, illetve egyéb szervezési intézkedések megtételének munkáltatói kötelezettségét.

A 39. §-hoz

A termelőeszközök tulajdonos változása szükségessé teszi, hogy a javaslat deklarálja a magyar nyelvű üzemeltetési dokumentáció szükségességét, mely a gép állandó tartozéka. Ennek biztosítása munkáltatói kötelezettség. E megoldással a javaslat azt kívánja elérni, hogy a gép kezelőjének birtokában legyenek a biztonságos használathoz szükséges leírások, kezelési utasítások akkor is, ha annak tulajdonosa megváltozott. Ez nem érinti a munkáltatónak azt a kötelezettségét, mely előírja, hogy a magyarul nem tudó munkavállaló részére az általa értett nyelven biztosítsa a szükséges munkavédelmi ismereteket.

A 40. §-hoz

A javaslat fontos alapelve - és ez a IV. fejezetben is részletesen szabályozásra került -, hogy az egészséges és biztonságos munkavégzés feltételeit a munkáltatónak kell biztosítania, vagyis a munkafolyamatot, technológiát, munkaeszközt, anyagot úgy kell megválasztania, hogy az sem a munkavállalók, sem a munkavégzés hatókörébe tartózkodók egészségét és biztonságát ne veszélyeztesse. Ebből következik az is, hogy ahol különböző munkáltatók foglalkoztatnak egyidejűleg munkavállalókat, a munkavégzésüket össze kell hangolni. A tapasztalat szerint e ma is fennálló követelménynek a munkáltatók ritkán tettek eleget. A koordináció elmaradása növeli a potenciális balesetveszélyt, ezért a javaslat tételesen meghatározza az ezirányú kötelezettséget és így diszpozitív szabály rögzíti az együttműködést.

A 41. §-hoz

A munkafolyamatokhoz kapcsolódó rakodási, szállítási keretszabályok törvényi szintű meghatározását e tevékenység fokozott balesetveszélyessége indokolja. A javaslat azokat a főbb követelményeket emeli ki, amelyek megtartása és megtartatása a biztonságos szállítás, anyagmozgatás alapfeltétele.

A 42-43. §-hoz

A veszélyek és ártalmak felismerése és az ellenük való védekezés megismertetése a munkavállalóval a megelőzés elengedhetetlen feltétele. Összhangban a nemzetközi követelményekkel a javaslat a veszélyes munkafolyamatokra tekintettel többletkövetelményeket ír elő. A munkáltató részére ilyen esetben a javaslat - a IV. fejezetben meghatározottakon túl - kötelezettségként írja elő a munkafolyamatok, technológiák, anyagok veszélyeiről és ártalmairól a munkavállaló tájékoztatását. Ideértve azokat a különböző munkáltatók alkalmazásában álló személyeket is, akik a veszélyforrásokkal kapcsolatba kerülhetnek. Ennek módját a munkáltató határozza meg.

A munkavállaló egészségét vagy biztonságát fenyegető súlyos veszély fogalma nem definiálható. A javaslat lehetőséget ad a munkáltatónak a súlyos veszély meghatározására. Ez függ az adott munkahelyen végzett munka sajátosságaitól, az alkalmazott technológiától, a felhasznált anyagoktól, a környezetben való eloszlás mértékétől, az anyagok egymással akaratlanul és irányítatlanul kialakuló vagy kialakulható reakcióinak várható bekövetkezésétől és mértékétől, adott helyen tevékenykedők számától, a munkavégzési előírások betartásának színvonalától stb.

Súlyos veszélyt jelent pl.:

-  azon az állványon végzett munka, amelynek az állékonysága nem megfelelő, vagy alapvető biztonsági berendezéseik hiányoznak (korlát, lábdeszka, végelzárás, műtárgyhoz rögzítés),

-  kis lobbanáspontú oldószerek használata mellett gyújtóforrások ellenőrzésének lemaradása, szikramentes kivitelű elektromos készülékek hiánya,

-  mérgező, maró, ingerlő, robbanó, stb. anyagokkal végzett munkák, ha a munkavégzés során a technológiai folyamatokban vagy a munkavégzés közben olyan zavar vagy tévcselekmény keletkezhet, illetve következhet be, amely eredményeként a zárt rendszerből bármely pillanatban ellenőrizhetetlenül juthat az ott lévő anyag a munkakörnyezetbe, vagy olyan energiaátalakítási folyamatot indít el, amely nem irányítható.

 A javaslat rögzíti azokat a követelményeket és intézkedéseket, amelyeket a munkáltatónak a veszélyek megelőzése, illetve károsító hatásuk csökkentése érdekében meg kell valósítania. A javaslat e követelményeket és intézkedéseket munkáltatói általános kötelezettségként a veszélyek és ártalmak megelőzése érdekében rögzíti.

 Ugyancsak a munkáltató feladatának tekinti a javaslat azoknak a berendezéseknek, eszközöknek a biztosítását és müködőképes, rendeltetésszerű használatra alkalmas állapotban tartását, amelyekkel tűz vagy egyéb előre nem látható, az üzemszerű működéstől eltérő körülmények miatti veszélyek keletkezhetnek, és ezzel a munkáltató a munkavállalók egészségét, illetve a termelőeszközöket megvédheti.

 A munkáltató kötelessége gondoskodni arról, hogy a munkavállalók egészségüket vagy biztonságukat fenyegető súlyos és közvetlen veszély esetén a munkát azonnal beszüntessék és biztonságos helyre távozzanak.

 Az ehhez kapcsolódó mentést és menekülést gyakorolni kell.

A javaslat lehetőséget biztosít arra, hogy egyes veszélyes munkafolyamatok végzését jogszabály engedélyhez köthesse. Ennek rögzítésére azért van szükség mert néhány tevékenység - mint pl. feszültség alatti, vagy zárt tartályban végzett munkák - különösen veszélyesek lehetnek a munkavállalókra.

A 44. §-hoz

A javaslat a veszélyforrások hatása elleni védelmet a zárt technológiák alkalmazásával kívánja elérni. Ha ez nem megvalósítható, akkor több védelmi lehetőség szükség szerinti együttes alkalmazását - pl. biztonsági berendezések, egyéni védőeszközök, szervezési intézkedések - alkalmazását írja elő. E megoldási módok egymástól nem függetlenek és egymást nem zárják ki. A szervezési intézkedések célja, hogy csökkentsék a munkavállalók egészségét károsító behatási (expozíciós) időt. Ilyenek lehetnek pl. a rövidített munkaidő, a munkaidő alatt átmenetileg más beosztásban történő foglalkoztatás, pihenési idő.

A 45-46. §-hoz

A javaslat hatálya alá tartozó munkavégzés egészséges és biztonságos követelményeinek megvalósítását a 2. § (2) bekezdése a munkáltató kötelezettségévé teszi.

A munkavégzés során bekövetkezhetnek az általános, megszokottól eltérő események - rendellenes körülmények - (pl. tűz, robbanás, elemi csapás, havaria), amikor a szabályos üzemvitelre vonatkozó előírások nem tarthatók be. E helyzetet a Javaslat „rendkívüli munkavégzési körülmény”-nek tekinti és ilyen esetben - annak megszűnéséig - a munkavégzésre eltérő követelményeket állapíthat meg a munkáltató. A rendellenes körülmények esetére, a munkahelyek jellegére, annak körülményeiről, a várható veszélyforrásokra, az ott dolgozókra és a hatókörében tartózkodókra figyelemmel mentési tervet kell készíteni. A mentéshez szükséges személyeket ki kell jelölni és a munkahelyre vonatkozó előírásokat a munkavállalókkal ismertetni kell.

A munkahelyen bekövetkező személyi sérülések ellátása érdekében - a népjóléti miniszter által meghatározott részletes szabályok keretei között - a munkáltató a munkahelyi elsősegélynyújtás tárgyi-, személyi-, és szervezési feltételeit köteles biztosítani.

A 47-48. §-hoz

A javaslat - azon túlmenően, hogy teljeskörűen szabályoz - keretjellegéből adódóan lehetőséget biztosít a jogalkotóknak a speciális biztonsági előírások megalkotására, amelyek helyi végrehajtási módját a 2. § (3) alapján a munkáltató határozza meg. Ezáltal lehetősége nyílik a biztonságot kielégítő, de számára legkedvezőbb megoldás kiválasztására.

Az egészséges és biztonságos munkavégzés személyi feltételei

Az egészséges és biztonságos munkavégzés követelményei között jelentős szerepe van a személyi tényezőknek. A javaslat ebben az alfejezetben a humánkövetelményeket rögzíti.

A 49-51. §-hoz

A munka végzéséből adódó veszélyek és ártalmak indokolttá teszik, hogy a javaslat a nemzetközi munkaügyi és egészségügyi egyezményekben, ajánlásokban, az EK irányelveiben foglaltakkal összhangban meghatározza azokat a követelményeket, amelyek megvalósulása esetén lehet munkát végezni. Alapelv: munkavégzés csak akkor lehetséges, ha a munkavállaló rendelkezik a szükséges élettani adottságokkal, az elvégzendő munka az egészségét, testi épségét nem veszélyezteti és arra egészségileg is alkalmas. E követelmények részletes meghatározására a javaslat népjóléti minisztert hatalmazza fel.

Egyes foglalkozások tekintetében - az általánost meghaladó alkalmassági követelmények miatt - a javaslat pályaalkalmassági vizsgálat egészségügyi jellege miatt, annak rendjét a tevékenység szerinti miniszter a népjóléti miniszterrel egyetértésben szabályozza. Ez azonban nem zárja ki, hogy a munkáltató további munkakörök esetében is alkalmazási feltételként írja elő a pályaalkalmassági vizsgálat elvégzését a megkívánt képességek meglétének tisztázására.

Az egészségileg alkalmas munkavállaló is csak akkor láthatja el feladatait saját és mások testi épségét nem károsítva, ha rendelkezik a szükséges szakmai, munkavédelmi ismeretekkel és ezeket a gyakorlatban is tudja alkalmazni.

A biztonság szempontjából is jelentős érdek, hogy a munkát csak megfelelő szakképzettségű személy végezhesse, továbbá a munka jellegéből adódóan az elvégzéséhez szükséges létszám rendelkezésre álljon. Ezek biztosítása munkáltatói kötelezettség.

Egyes munkavégzéshez speciális ismeretek szükségesek, ezért a javaslat felhatalmazza a munkaügyi minisztert, hogy - a népjóléti miniszterrel és a tevékenység szerinti miniszterrel egyetértésben - megállapítsa azokat a tevékenységeket, amelyeket csak meghatározott szakképzettséggel, illetőleg gyakorlattal rendelkező személy végezhet (jelenleg pl. emelőgépek, targoncák, különleges építőipari gépek kezelői).

Az 52. §-hoz

A biztonságra nevelés az állam fontos érdeke. A javaslat előírja, hogy az iskolarendszerű oktatás keretében a tanulókat és a hallgatókat a biztonságos életvitel, az egészséges és biztonságos munkavégzés alapvető szabályaival kell megismertetni. A szakmai képzés keretében a betölthető munkakör ellátásának egészségi és biztonsági követelményeit kell elsajátítani. A javaslat felhatalmazza a szakirányítást végző minisztert, a munkaügyi és népjóléti minisztert, hogy a szükséges ismeretanyagot együttesen határozzák meg.

Az 53. §-hoz

A mindenki számára szükséges biztonsági ismeretek elsajátításán túl az államnak gondoskodnia kell a munkavédelmi szakemberképzésről is, mivel alapvető lesz a munkavédelmi jogszabályok végrehajtásában a munkavédelmi szakemberek szerepe. Ezért állami feladatként jelöli meg a javaslat a munkavédelmi szakemberképzés irányításán belül a szakképzettség megszerzése feltételeinek (képzettségi szintek, jelentkezési feltételek, intézmények kijelölése, stb.) meghatározását. Ez feltétele annak, hogy a javaslatban szakképesítéshez kötött munkavédelmi feladatokat arra felkészült személyek lássák el. Szakképesítési feladatok ellátására jelenleg a 37/1982.(VIII. 25.) MT rendelet az Országos Munkavédelmi Képző és Továbbképző Intézetet hatalmazza fel.

IV. fejezet

A MUNKÁLTATÓK ÉS A MUNKAVÁLLALÓK KÖTELEZETTSÉGEI ÉS JOGAI AZ EGÉSZSÉGES ÉS BIZTONSÁGOS MUNKAVÉGZÉS KÖVETELMÉNYEINEK MEGVALÓSÍTÁSÁBAN

A javaslat ebben a fejezetben a nemzetközi munkaügyi egyezményekből és ajánlásokból kiindulva határozza meg a munkáltatókat és munkavállalókat érintő kötelezettségeket és jogokat.

Az 54. §-hoz

Az állam kötelessége és érdeke az állampolgárai és a területén élő más személyek egészségének és biztonságának megóvása, a balesetek megelőzése a munkavégzés során is. Ennek elmaradása kedvezőtlen helyzetbe hozza a munkavállalókat és a munkáltatókat, mert az előbbiek munkabalesetet szenvednek, megbetegednek, az utóbbiakat jelentős veszteségek érik, melyek visszahatnak az államra is.

Hazánknál fejlettebb gazdasági szinten álló államok e helyzetet felismerve olyan rendszereket működtetnek, amelyek a munkaadók balesetmegelőzésben történő közreműködését, együttműködését gazdasági kényszerítő eszközökkel biztosítja. E rendszerek működésének eredményeképpen a munkáltatót az elégtelen balasetmegelőzés esetén a jogkövetésen túl fokozott költségviselésre (pl. magasabb munkabaleset biztosítási járulék fizetésére) kényszeríti.

A Javaslat várható hatályba lépésének időpontjára hazánkban ilyen irányú tendenciák még nem bontakoztak ki.

A munkáltató gazdasági érdekeltsége a baleset megelőzésben ma még nem alakult ki, sőt ellentétes érdekek dominálnak. Ez abban jelenik meg, hogy a munkáltató részben anyagi eszközök, részben szakismeret hiánya miatt arra törekszik, hogy a munkabiztonsági ráfordítások szintje minél alacsonyabb legyen. Ebből kiindulva a Javaslat kötelezővé teszi olyan személy biztosítását, aki szakismerete és gyakorlata révén időben felismeri a veszélyeket és ártalmakat, s erre felhívja a munkáltató figyelmét és ezáltal képessé válik a szükséges megelőző intézkedések megtételére.

A Javaslat a Nemzetközi Munkaügyi Konferencia 155. számú Egyezményére alapozva, amely a dolgozók biztonságáról, egészségéről és munkakörnyezetéről rendelkezik, tételesen meghatározza a munkáltatót terhelő kötelezettségeket. E kötelezettség megvalósítását általában munkavédelmi képesítéssel rendelkező személy útján biztosítja.

A Javaslat munkáltatói kötelezettségeket rögzít, amelyek az ellenőrzési követelmények meghatározására, a munkáltató tudomására jutott rendellenességek megszüntetésével kapcsolatos teendőkre, a munkavállaló részére szükséges utasítások adására, a védőeszközök ellátására, használatára vonatkozik.

A Javaslat új elemként tartalmazza azt a kötelezettséget, amely új technológiák bevezetése előtt a munkavállalókkal illetve képviselőikkel történő megtárgyalást ír elő. Munkavállaló csak akkor tud együttműködni a munkáltatóval a baleset megelőzésben, az egészséges és biztonságos munkavégzési követelmények megtartásában, ha azokról kellő időben információkat szerez. A munkáltató információadási kötelezettsége javítja a munkahelyi légkör alakulását.

A munkavállalók biztonsága szempontjából jelentős, de a korábbi előírásokhoz képest új kötelezettség, a munkáltató tudomására jutott rendellenességről azonnali tájékoztatás adása az érintetteknek annak érdekében, hogy a szükséges intézkedések megtételére maguk is felkészülhessenek. Ez kapcsolódik a Javaslatban rögzített követelményhez, amely kötelezi a munkáltatót, hogy közvetlen veszély esetén a munkavégzést azonnal állítsa le. Bár a közvetlen veszély fogalma egyértelműen nem definiálható, azonban a Javaslat szelleméből következik, hogy ha a rendeltetésszerű használattól eltérő állapot eredményeként a munkavállaló olyan helyzetbe kerül, mely során a személyét veszélyeztető hatás vagy ártalom bármelyik pillanatban bekövetkezhet, akkor a munkáltató a munkavégzés leállítása iránt azonnal köteles intézkedni.

Az 55. §-hoz

A Javaslat felsorolja azokat az eseteket - figyelembe véve a nemzetközi munkaügyi előírásokat, illetve az EK irányelveiben foglatakat is -, amikor szükségesnek ítéli, hogy a munkáltató az egészséges és biztonságos munkavégzés elméleti és gyakorlati ismereteinek megszerzését biztosítsa a munkavállaló részére.

A korábbi szabályozásokhoz képest a Javaslat csökkenti a tételes kötelezettségeket. A jelenlegi jogszabályok az oktatás széleskörű adminisztrálási kötelezettségét írják elő. A bizonylatolást a munkáltatóra bízza. A Javaslat feltételezi azonban a munkáltató saját bizonyítási lehetősége érdekében azt, hogy az adott körülmények közötti legegyszerűbb dokumentálástól nem tekint el a munkáltató. E megközelítéssel növekszik a munkáltató önállósága, de vele együtt a felelőssége is.

A Javaslat tiltja a munkavállaló önálló foglalkoztatását az előírt ismeretek megszerzéséig. Ez azt jelenti, hogy a munkavállaló munkáját csak a szakmai és biztonsági ismeretekben jártas, kellő gyakorlattal rendelkező kijelölt személy közvetlen irányítása és felügyelete mellett végezheti addig, amíg nem bizonyítja, hogy a szükséges ismereteket megszerezte. Annak eldöntési módja, hogy a munkavállaló a szükséges ismereteket megszerezte-e a munkáltatóra van bízva, azzal együtt, hogy milyen módon történjen a kijelölése annak a személynek, aki a közvetlen irányítást végzi. Ezzel a megoldással a Javaslat a jelenlegi munkavédelmi vizsgakötelezettséget megszünteti.

Az 56. §-hoz

A Javaslat 44. § (1) bekezdése a munkáltató kötelességévé teszi, hogy a munkavállalókat egyéni védőeszközökkel is ellássák azokban az esetekben, amikor védelmük műszaki megelőzéssel nem, vagy csak részban oldható meg. Garanciális okokból az egyéni védőeszköz ellátás rendját írásban kell a munkáltatónak meghatároznia. Ebben rögzíteni kell az adott munkakörben fellépő hatásokat, az ellenük védelmet nyújtó, a munkavállaló részére rendelkezésre bocsájtandó védőeszköz típusát, a megfelelő méret és minőség beszerzéséért felelős személyeket. A Javaslat a szükséges egyéni védőeszközök juttatási rendjének meghatározását munkabiztonsági szaktevékenységnek minősíti. Erre azért van szükség, mert a helytelenül megválasztott, védelemre alkalmatlan eszközök hamis biztonságtudatot alakíthatnak ki a munkavállalóban, továbbá az optimálisan kiválasztott védőeszköz beszerzésével csökkenthetők a munkáltató kiadásai.

Az 57. §-hoz

A Javaslat meghatározza azokat a szervezeti, szervezési követelményeket, amelyekkel a munkáltatónak biztosítania kell a veszélyektől és ártalmaktól mentes munkavégzést. Az emberi élet, egészség megóvásához fűződő érdekek miatt a megoldás módját - összhangban a fejlett Európában kialakult gyakorlattal, melyben az államok túlnyomó többsége tételesen meghatározza a munkáltató munkavédelmi szakember foglalkoztatási kötelezettségét és körülményeit - nem lehet kizárólag a munkáltatókra bízni. A biztonságos munkavégzés körülményinek megvalósításához a szakma ismerete önmagában nem elegendő, szükségesek a munkavédelmi szakismeretek is, amelyek az átlagost meghaladó speciális munkavédelmi felkészültséget igénylik. Ezek pl. a különböző munkavédelmi eljárások (munkavédelmi szempontú előzetes vizsgálat, súlyos foglalkozási baleset kivizsgálása, stb). E feladatok ellátását a Javaslat munkavédelmi szaktevékenységnek minősíti, ellátásuk legalább középfokú szakképesítéssel történhet, mely munkaviszony keretében vagy vállalkozói formában valósulhat meg.

Az elmúlt időben végbement kedvezőtlen gazdasági folyamatok hatására a munkaadók egy része eltekintett a munkavédelmi szakemberek eseti, illetve folyamatos alkalmazásától, a rosszul értelmezett takarékosságra történő hivatkozással. Ennek eredményeként a munkabiztonság körülményei jelentősen romlottak, a dolgozókat fenyegető veszély jelentősen megnövekedett. E helyzet megváltoztatására a Javaslat időtartamhoz, illetve képesítési feltételhez köti a tevékenység gyakorlását a munkavállalói létszám és a végzett munka veszélyessége alapján. Ennek meghatározására a Javaslat a munkaügyi minisztert hatalmazza fel.

A Javaslat rögzíti, hogy az előírt foglalkoztatás nem mentesíti a munkáltatót az egészséges és biztonságos munkavégzés követelményeinek megvalósításáért viselt felelőssége alól.

Az 58. §-hoz

A Javaslat - az előző §-nál kifejtett garanciális okok miatt - általános munkavállalói érdekből a munkavégzés, munkakörülmények egészségügyi követelményei érvényesítésének egyik biztosítékaként kötelezi a munkáltatót foglalkozásegyészségügyi szolgálat biztosítására.

A Javaslat e rendelkezésével törvényi szinten először fogalmazza meg az üzemegészségügyi szolgálatról szóló és az 1988. évi 13. sz. tvr-rel kihirdetett 161. számú ILO egyezményben foglaltakat.

A szolgálatot két irányban vonja be a Javaslatba a munkáltatói feladatok végrehajtásába:

egyrészt a tételes jogszabályhelyekben előírtak teljesítéséhez köteles a munkáltató a szolgálatot igénybevenni (pl. munkaköri alkalmasság vizsgálata, a veszélyforrások feltárása, egyéni védelem módjának meghatározása, információnyújtás, szervezési intézkedések kidolgozása az ártalmak megelőzésére, elsősegély biztosítása, a követelmények megvalósításának ellenőrzése), másrészt a szolgálat általában és igény szerint működik közre az egészséges munkakörnyezet kialakításában a munkáltatói felelősség átvállalása nélkül, de a munkáltatót segítve. Ez utóbbi egyben a szolgálat működésének általános célját is megfogalmazza.

A Javaslat - a nemzetközi kívánalmakkal összhangban - kiemelt fontosságúnak tekinti azt, hogy a munkavállalók (munkavédelmi képviselők) megismerhessék a munkakörülményekkel kapcsolatos veszélyeket, ártalmakat, a védekezés módját és az ezzel kapcsolatos összes gyakorlati, elvi tudnivalót. Ennek érdekében a munkáltató köteles lehetővé tenni - bármilyen módon is kapcsolódik a foglalkozásegészségügyi szolgálathoz -, hogy a munkavállaló közvetlen vagy közvetett módon megszerezhesse ezeket az ismereteket. Ez a gyakorlatban a munkáltató közvetítésével, a munkavédelmi oktatás útján is történhet.

A Javaslat biztosítani kívánja - speciális egészségügyi feladataira tekintettel - a szolgálat szakmai függetlenségét, ezért szakmai irányítóként - az 1991. évi XI. törvénnyel és a 7/1991. (IV.26.) NM rendelettel összhangban - az ÁNTSZ-t jelöli meg, amely e feladatát az Országos Munka- és Üzemegészségügyi Intézet, illetve a megyei foglalkozásegészségügyi szakfelügyelők útján látja el. A függetlenség másik irányú biztosítása a munkáltatói utasítási jog e körben történő korlátozása a Javaslat szerint.

E § rendelkezései keretjelleggel fogalmazzák meg a foglalkozásegészségüggyel kapcsolatos munkáltatói feladatokat és munkavállalói jogokat. A részletes szabályokat - a Javaslat felhatalmazása szerint - a népjóléti miniszter határozza meg, úgy mint a szolgálat szervezete, felépítése, feladatköre, felszerelése, az ott foglalkoztatottak szakképesítési, továbbképzési feltételei, a szolgálat együttműködése a munkavédelemben érintett más szervekkel, információrendszere, a szakmai irányítás konkrét tartalma, működése kérdései. Ugyancsak a miniszteri rendelet írja elő, hogy mely munkáltatók milyen módon kötelesek a szolgálatot biztosítani (önálló, vagy közösen létrehozott szolgálat, intézményekhez csatlakozás, szolgáltatás igénybevétele vagy megbízás útján, stb.)

Az 59. §-hoz

A Javaslat a munkavállalók és a munkáltatók közötti fokozottabb együttműködés segítése érdekében előírja, hogy a munkáltató a munkavédelmi érdekképviseleti személy tudomására kell hozza azt a kijelölt személyt, aki az egészséges és biztonságos munkavégzéssel kapcsolatos feladatait nevében ellátja.

A 60. §-hoz

A Javaslat meghatározza a munkavállaló kötelezettségeit a saját és más személyek biztonsága, egészségének védelme érdekében. E kötelezettségi kör a Nemzetközi Munkaügyi Konferencia 155. számú Egyezményében és az EK irényelveiben rögzítetteket öleli fel. A teljeskörű tételes rögzítése e kötelezettségnek szerteágazó tartalma miatt lehetetlen.

A 61. §-hoz

A Javaslat meghatározza azokat az alapvető kötelezettségeket, amelyek betartását, illetve megvalósítását a munkavállaló a munkáltatótól követelheti.

Ennek deklarálására azért van szükség, mert a munkavállaló adott körülmények között kiszolgáltatott helyzetbe kerülve törvényi oltalom nélkül nem léphetne fel az egészségét és biztonságát védő intézkedések érdekében. E jog szintén a nemzetközi előírásokon alapul.

A 62. §-hoz

Nem lehet kizárni, hogy a munkavállaló ellentétbe kerül a munkáltatóval, ha az egészséges és biztonságos munkavégzés követelményeinek megvalósítása érdekében saját és munkatársai nevében fellép, vagy a munkáltató vélt mulasztása miatt jóhiszeműen bejelentést tesz. A Javaslat a jogi védelmet biztosítva rögzíti, hogy e magatartásáért nem érheti hátrány.

A 63. §-hoz

Az egészséges és biztonságos munkavégzés érdekében megvalósítandó munkáltatói feladatokat a Javaslat rögzíti. Előfordulhat, hogy a munkáltató olyan konkrét munkavégzési kötelezettséget ír elő, amelynek megvalósításával a munkavállaló saját életét, egészségét, testi épségét közvetlenül és súlyosan veszélyezteti. A munkavállaló ebben az esetben jogosult megtagadni a munkavégzést. Ez azt jelenti, hogy a munkavállaló dönthet arról, hogy az említett körülmények között feladatának eleget tesz vagy azt megtagadja.

Nincs döntési helyzetben a munkavállaló abban az esetben, ha a munkáltató utasítása végrehajtásának eredményeként másokat veszélyeztetne közvetlenül és súlyosan. Ez azt jelenti, hogy a munkavégzés megtagadása ilyen esetben kötelezettség.

Közvetlen és súlyos veszélyeztetés alatt a Javaslat azt érti:

joggal és megalapozottan feltételezhető, hogy az utasítás végrehajtásának eredményeképpen vagy annak során a munkát végző, vagy mások olyan veszélyhelyzetbe kerülhetnek, amelyben a személyi sérülés bekövetkezése bizonyosnak vehető.

A közvetlen és súlyos veszélyeztetésnek számtalan módja lehetséges. A Javaslat ezért nevesíti, hogy a szükséges védőberendezések, egyéni védőeszközök működésképtelensége, illetve hiánya megteremti a jogalapot a munkavégzés megtagadására.

V. fejezet

A MUNKABALESETEK ÉS FOGLALKOZÁSI MEGBETEGEDÉSEK BEJELENTÉSE, KIVIZSGÁLÁSA ÉS NYILVÁNTARTÁSA

A munkavédelem elsődleges célja a munkavállalók egészségének és testi épségének védelme, az egészségkárosodások csökkentése a szervezett munkavégzés során. A Javaslat ebből kiindulva e fejezetben szabályozza a munkavégzés folyamatában bekövetkezett egészségkárosodások bejelentésével, kivizsgálásával és nyilvántartásával kapcsolatos feladatokat.

Az új munkabaleseti fogalom beiktatásával (87. § 3. pont) teszi egyértelművé a Javaslat, hogy csak azok a balesetek tartoznak a hatálya alá, amelyek a munkavégzés vagy azzal összefüggő tevékenység (munkához kapcsolódó közlekedés, anyagvételezés, anyagmozgatás, tisztálkodás, szervezett üzemi étkeztetés, üzemorvosi és a munkáltató által nyújtott egyébs szolgáltatás, stb.) során következnek be, és amelyek a munkáltatók részéről megelőzési intézkedést indokolnak. A Javaslat attól függetlenül, hogy társadalombiztosítási szempontból a baleset üzemi baleseti ellátására jogosít vagy sem, határozza meg a munkabaleset fogalmát. Így a munkabaleseti fogalom körébe vonja azokat a baleseteket is, amelyek a sérült fegyelmezetlensége (játék, verekedés, feketefuvar, kizárólagos ittasság, stb.) miatt üzemi balaeseti ellátásra nem jogosítanak.

Ugyanakkor nem tartoznak a munkabalesetek körébe azok a balesetek, amelyek a sérültet lakásáról (szállásáról) munkahelyére, illetve munkahelyéről a lakására (szállására) menet közben érik (útibalesetek), kivéve ha a baleset a munkáltató saját vagy bérelt járművével történt.

A 64. §-hoz

A munkabalesetek megelőzésének feltétele a balesethez vezető okok, körülmények feltárása, a balesetek kivizsgálása. Az állam munkavédelmi feladataiból következik az a követelmény, hogy nemzetgazdasági szinten a munkabaleseti helyzet alakulása követhető legyen, mert csak a baleseti tendenciák ismeretében határozhatók meg a megelőzést biztosító intézkedések és jelölhetők ki az állami ellenőrzés prioritásai.

Ezzel összefüggésben rendelkezik a Javaslat a balesetek bejelentéséről és kivizsgálásáról és nyilvántartásáról, és e feladatok teljesítését a munkáltató kötelezettségeként határozza meg. E körben a Javaslat - az adatvédelmi törvény rendelekezéseire tekintettel pl.: 1991. LXIII. tv. 3. § - külön nevesíti a rögzítendő személyes adatokat.

A Javaslat arra tekintettel, hogy a fokozott expozíciós esetek és a foglalkozási megbetegedés észlelése az egészségügyi szervek felülvizsgálatát igényli, az ezzel kapcsolatos feladatok részletes meghatározását a népjóléti miniszter hatáskörébe utalja.

A 65. §-hoz

Az egészségkárosodások megelőzéséhez fűződő nemzetgazdasági érdekből fakad az a kötelezettség, hogy a bekövetkezett munkabalesetek és foglalkozási megbetegedések vizsgálata során fel kell tárni mindazokat a személyi, tárgyi, környezeti tényezőket, amelyek az egészségkárosodás bekövetkezésében közrehatottak, és amelyek megszüntetésével a baleseteket, egészségkárosodásokat csökkenteni lehet.

A Javaslat szakít a jelenlegi szabályozás formai és szervezeti előírásaival és a munkáltatóra bízza a munkabalesetekkel kapcsolatos követelmények teljesítését. A munkabalesetek egy szűk körére vonatkozóan: a munkabaleset súlyosságára, vagy munkaeszközzel, technológiával való kapcsolatára, valamint több személy (tömeges baleset) sérülése esetén azonban szakszerűségi követelményt állít, amikor munkabiztonsági szaktevékenységnek minősíti az e körbe tartozó balesetek kivizsgálását. A szakszerűségi követelmény a munkabalesetek azon körénél érvényesül, ahol a bekövetkezés körülményeinek, összefüggéseinek vizsgálata, a megelőzéshez szükséges intézkedések megválasztása munkabiztonsági szakértelmet igényel.

A 66. §-hoz

A baleseti sérült ellátása és a megelőzés szempontjából alapvető jelentőségű, hogy a munkabalesettel kapcsolatos feladatok teljesítéséért felelős munkáltató tudomást szerezzen a balesetről.

A Javaslat ezért a sérültnek és a balesetet észlelő személynek - aki lehet pl. munkatárs vagy a szolgáltatást igénybe vevő megrendelő - egyaránt kötelezettségként állapítja meg a baleset haladéktalan bejelentését a sérült közvetlen munkairányítójának. A sérült mellett az „észlelő személy” jelentési kötelezettsége azon a tapasztalati tényen alapul, hogy súlyosabb baleseteknél a sérült magatehetetlen és nincs abban a helyzetben, hogy a balesetét jelenteni tudja.

A Javaslat a munkáltató elsődleges feladataként rögzíti, hogy a tudomására jutott baleseti eseménnyel kapcsolatban meg kell állapítsa, hogy munkabaleset vagy sem, miután a további feladatai ettől függetlenül alakulnak. A munkáltató baleseti eseménnyel kapcsolatos megállapítása azonban csak akkor végleges, ha azt a sérült (halála esetén hozzátartozója) nem vitatja és a felügyelő (68. §) is egyetért a munkáltató megállapításával. A Javaslat garanciális kérdésnek tekinti hogy a sérült (halála esetén hozzátartozója) a munkáltató megállapításával szemben jogorvoslattal élhessen. További biztosíték, hogy a felügyelő hivatalból is jogosult a balesetet kivizsgálni, és amennyiben a munkáltatótól eltérően azt állapítja meg, hogy a baleset munkabalesetnek minősül, a munkáltatót bejelentésre, kivizsgálásra kötelezheti.

A munkáltató és a sérült munkavállaló érdekeltsége a munkabalesettek kapcsolatban ellentmondásosan alakul még akkor is, ha a munkabaleset megelőzése közös érdekük. A sérült reparációs és a biztonságos munkakörülmények kialakítására vonatkozó igénye ütközhet a munkáltató költség megtakarítására irányuló törekvésével. A munkáltató és a sérült munkavállaló eltérő pozícióját és ellenérdekeltségét kiegyensúlyozó céllal a munkabalesetek objektív kivizsgálását kívánja elősegíteni a Javaslat azzal, hogy kötelezi a munkáltatót a munkavédelmi képviselő részvételi lehetőségének biztosítására.

A 67. §-hoz

A munkabaleset bejelentésére, kivizsgálására vonatkozó igény érvényesítésére a Javaslat a hatályos szabályozással és a munkaviszonyból származó igény érvényesítési idejével egyezően három éves elévülési időt állapít meg. Az elévülést követően a Javaslat nem zárja ki, hogy a munkáltató önkéntesen eleget tegyen a munkabalesettel kapcsolatos feladatainak, azonban kötelezettsége csak a baleset bekövetkezésétől számított három évig áll fenn.

A 68. §-hoz

A baleset bejelentésével, kivizsgálásával kapcsolatos vitás ügyek rendezésére a Javaslat az Országos Munkabiztonsági és Munkaügyi Főfelügyelőség, illetve az Országos Bányaműszaki Főfelügyelőség területileg illetékes szervét (felügyelőjét) hatalmazza fel. A felhatalmazás kizárólag a munkabaleset bejelentésére, kivizsgálására vonatkozik, nem érinti a sérültnek vagy hozzátartozójának a társadalombiztosítási ellátásra vonatkozó igényét, amelyről a továbbiakban is a társadalombiztosítási szervek jogosultak dönteni.

A 69. §-hoz

A Javaslat a területi hatályát közvetve kiterjeszti a munkabalesetek bejelentésével, kivizsgálásával kapcsolatos feladatok vonatkozásában a külföldi kiküldetés, külszolgálat során bekövetkezett balesetekre, amennyiben magyarországi székhelyű munkáltató magyar munkavállalója szenved munkabalesetet.

VI. fejezet

A MUNKAVÉDELMI ÉRDEKKÉPVISELET, ÉRDEKEGYEZTETÉS

A Javaslat e fejezetben - az alapelvi 5. §-sal összefüggésben - az egyedi, kifejezetten a munkavédelemmel összefüggő érdekképviseletet, érdekegyeztetést kívánja szabályozni - elsősorban a jogosultságok törvényi biztosítása útján. A jogok a törvényből fakadnak, függetlenek más jogszabályban biztosított érdekkifejezési formáktól, szakszervezeti lehetőségektől.

A Javaslat két irányban fogalmazza meg az e fejezet által határolt kérdéskört, egyrészt jogot biztosít - dolgozói alaplétszám figyelembevételével - a munkahelyi munkavédelmi képviselő megválasztására és működésére a munkavállalók munkavédelmi érdekeinek megóvása céljából, másrészt megteremti az országos szakmai érdekegyeztetés tripartit alapú, a munkáltatók, a munkavállalók érdekképviseleti szervezetei és a Kormány képviselőiből álló Munkavédelmi Bizottságot, amely az Érdekegyeztető Tanács egyik bizottságaként fejti ki tevékenységét.

A képviseleti intézmény bevezetését nem csupán az indokolja, hogy a már hivatkozott nemzetközi (155. számú ILO) egyezmény és az ahhoz kapcsolódó (164. számú) ajánlás szükségesnek tartja a munkavállalók ilyen típusú érdekvédelmét, hanem az az elv is, miszerint a munkáltatónak és a munkavállalóknak együtt kell működniük. A munkavédelmi képviselet ezt az együttműködést mintegy rendszerbe foglalja és nevesíti. A Javaslat ennek alapvető kérdéseit rendezi. Az e keretben kialakítandó részletszabályok a munkáltató és a munkavállalók ezirányú megállapodásának területére tartoznak. Ahol jogszabály kötelező belső szabályozást ír elő (pl. kollektív szerződés), nem kizárt, hogy e kérdéseket ezekben a szabályzatokban rendezzék.

A munkavédelmi képviseletekhez hasonló típusú érdekvédelmet jogszabályaink mindeddig nem ismertek.

A munkavédelmi képviselő, a munkahelyi munkavédelmi bizottság

A 70-71. §-hoz

A Javaslat - eltérően egyes országok jogalkotásától - nem teszi kötelezővé a képviseletet, még akkor sem, ha a munkáltató tevékenységi körének veszélyessége, a munkavállalók létszáma ezt netán objektíve indokolttá tehetné. A Javaslat csupán lehetőséget kíván teremteni arra, hogy a munkavállalók közvetlenül, minden kényszer nélkül megválaszthassák képviselőjüket vagy képviselőiket. Ugyanakkor a jog gyakorlásához - az e tárgyban kiemelten iránymutatónak tekinthető észak-európai, főleg dán jogalkotást figyelembe véve - foglalkoztatotti alsó létszámlimitet állapít meg, amely alatt már diszfunkcionálna ez az intézmény. Értelemszerűen e létszám alatt is működhet képviselő, de ekkor már nem az alanyi jog érvényesítéseként, hanem munkáltatói jóváhagyás alapján.

A Javaslat a képviselők számára, megválasztására (visszahívására), működési területére részletes szabályokat nem állapít meg, ezt a kérdést a Munka Törvénykönyvének az üzemi tanács tagjaira (üzemi megbízottra) vonatkozó rendelkezései értelemszerű alkalmazására bízza. A Javaslat megfogalmazása nem teljesen kogens (”megfelelően”), tehát nem tekinthető jogszabálysértőnek, ha egyszerűbb munkáltatói szervezetek az Mt szabályait saját viszonyaikhoz alkalmazva, egyszerűsítési módosításokkal alkalmazzák.

A Javaslat kettőnél több munkavédelmi képviselő megválasztása esetére munkahelyi munkavédelmi bizottság (bizottság) létrehozására ad lehetőséget. Az egyszerűbb eljárás érdekében, ilyenkor a képviselők nem egyenként, hanem a bizottság a saját nevében gyakorolja az általános képviselői jogokat (72. §). A Bizottság maga dönt a saját ügyrendjéről, működési, feladatmegosztási szabályairól. A képviseleti és együttműködési elvnek megfelelően, ezekről az összes munkavállalót, illetve munkáltatót részletesen tájékoztatni kell. A Bizottság csak munkavédelmi képviselőkből áll - a nyugat-európai szabályozásban a vegyes: munkáltató és munkavállalói képviselőkből létrejött bizottsági forma is gyakori -, de tárgyalásain - a bizottság felhívására - a munkáltatók döntési jogosultsággal is bíró megbízottja köteles részt venni. Ez egyik garanciája az e helyütt is konkretizált együttműködési kötelezettség megvalósulásának (71. §), de szolgálja a munkáltatói érdekeket is, mivel közvetlenül kaphat tájékoztatást, illetve intézkedési lehetőséget.

A 72-74. §-hoz

A 72. §-ban foglalja össze a Javasla a képviselő összes jogosítványát, amelyet az őt megválasztó munkavállalók iránti felelősséggel tartozik gyakorolni.

A Javaslat először általánosságban deklarálja, hogy a képviselő jogosult meggyőződni a munkahelyeken a munkavédelmi követelmények érvényesüléséről, majd példálózva a legfontosabb, elsősorban vizsgálandó alapvető követelményeket említi, nem zárva el persze a képviselőt attól, hogy adott esetben más munkahelyi kívánalmak betartásának (pl. 24-38. §-ok) vizsgálatát tartsa elsődlegesnek.

A 72. § (1) szerinti „vizsgálódás” csak megfelelően garantált eljárási jogosultság birtokában gyakorolható ténylegesen, ezért a Javaslat 72. § (2)-(3) bekezdéseiben tételes jogokkal ruházza fel a képviselőt (egyedül, vagy mint a bizottság tagját), amelyek - a nemzetközi gyakorlattal egyezően - a belépési, tájékozódási, döntéselőkészítési jogtól kezdve a véleménynyilvánítási, kezdeményezési jogon keresztül végső soron az állam közhatalmának „behívásáig” (a munkavédelmi felügyelet értesítéséig) rendkívül széles, lényegében teljesnek nevezhető kört ölelnek át. A felügyelet felkérésére természetesen csak akkor kerülhet sor, ha a munkáltatóval való együttműködés teljesen sikertelen maradt, és hatósági intézkedésre is csak akkor számíthat a képviselő, ha a kifogásolt hiányosság valóban munkavédelemre vonatkozó szabályba ütközik.

A Javaslat formálisan nem teszi kötelezővé - a jelenlegi szabályozással ellentétben - a munkavédelmi szabályzat munkáltatói kiadását. Amennyiben a munkáltató célszerűnek találja ilyen szabályzatban rögzíteni a követelmények megvalósításával kapcsolatos feladatokat és felelősségeket, úgy ennek kiadásához a munkavédelmi képviselő (bizottság) egyetérése lesz szükséges (teljes összhangban a 72. § (2) bekezdés b) pontjában megfogalmazott jogokkal).

A Javaslat sok esetben általánosan fogalmaz (b-d) pontok), mivel nem nevesíthetők előre a munkáltatói döntések, az adott problémák, a szükségesnek vélt intézkedések. Az eset összes körülményének mérlegelése alapján minősíthet a munkáltató vagy a munkavédelmi képviselő. A Javaslat ezért mindkét oldal részére hangsúlyosan ír elő elvi jellegű, eljárást segítő szabályokat (71. §, 75. § (1) és 76. § (1) bekezdések). A munkáltató részére ez olyan külön kötelezettségeket is eredményez, mint pl. a kellő időben történő tájékoztatás nyújtása (döntésekről, új munkahelyekről, munkabalesetekről stb.), amelyeket a Javaslat tételesen nem említ.

A Javaslat - az ilyen irányú nemzetközi előírást hangsúlyosan érvényre juttatva - szakértő igénybevételét is lehetővé teszi a munkavédelmi képviselő részére, azzal a megkötéssel azonban, hogy a munkáltatóval ebben előzetesen meg kell egyeznie. Adott esetben igen jelentős anyagi terhet jelenthet a szakértői vizsgálat, ezért ebben konszenzust kíván meg a Javaslat. Egyezség hiányában a megkeresett felügyeletnek lesz módja szakértőt kirendelni, de maguk a munkavállalók is megelőlegezhetik a költséget. A Javaslat szerint a munkavédelmi képviselő nem zárható el a felügyeletekkel történő konzultációtól sem (tipikusan a heylszíni hatósági ellenőrzések során kerülhet sor ilyen megbeszélésekre).

A 73. § a munkáltatóra ró kötelezettséget, amennyiben a munkavédelmi képviselő - a Javaslatban nevesített - valamilyen kezdeményezéssel él. Ha a munkáltató azzal egyetért, akkor rövid időn belül annak megfelelően hoz intézkedést, illetve - amennyiben az intézkedésre csak a későbbiekben kerülhet sor - 8 napon belül (szóban vagy írásban) tájékoztatást nyújt a tervezett intézkedésről. Egyetértés hiábnyában mindig írásban, indokolással együtt köteles közölni válaszát a munkáltató (azonnali intézkedést követelő esetben először szóban, később írásban, hogy a munkavédelmi képviselő haladéktalanul értesülhessen a munkáltatói álláspontról). Ilyenkor a 71. § szellemében egyeztetést kísérelhetnek meg, végső soron a hatósághoz fordulhat a képviselő.

A 74. §-ban a Javaslat egy külön - a 164. számú ILO ajánlásában nevesített - javaslattételi jogosultságot fogalmaz meg, amely szerint munkavédelmi program (bizonyos távú fejleszétsi tervezés) elkészítésére hívható fel a munkáltató. Meghatározott tevékenységű és létszámot foglalkoztató munkáltatónál a javaslat elutasítása miatt kollektív munkaügyi vita is kezdeményezhető.

A 75-77. §-hoz

A tevékenységi kör és az eljárási jogosítványok mellett a Javaslat a képviseleti jog gyakorlásához szükséges működési feltételeket is biztosítani kívánja (megfelelő szabadidő, eszközök - pl. alapvető írószerek, munkakörén túlmenően védőeszközök -, képzés) a munkáltató felelősségével és költségén. A szükségesség mértéke jogszabályban nem határozható meg, vita esetén az ügy valamennyi körülményének mérlegelése alapján dönthető el (75. §).

Nem lehet kizárni, hogy a munkáltatóval ellentétbe kerülhet a munkavédelmi képviselő, mert javaslataival, véleményével nincs tekintettel a munkáltató érdekeire. A Javaslat ezt a lehetőséget figyelembe véve kimondja, hogy jogszerű eljárása miatt a képviselőt hátrány nem értheti (76. § (1) bekezdés). Ez a hátrány megmutatkozhat a jövedelem csökkentésében (nem fizetik a tevékenysége érdekében felhasznált munkaidőt), erkölcsi elmarasztalásban, a foglalkoztatás különböző területein (figyelmeztetés, áthelyezés, felmondás, stb.). Vita esetén a jogorvoslati szervnek kell mejd eldöntenie, okozott-e hátrányt a munkáltató a képviselőnek a jogszerű eljárás miatt.

A Javaslat - a többi jogághoz hasonlóan - megfogalmazza a rendeltetésszerű joggyakorlás kötelezettségét, azaz a joggal való visszaélés tilalmát. Jogával él vissza a munkavédelmi képviselő, ha indokolatlanul kér nyilvánvaló kérdésekben felvilágosítást ismételten is, akadályozza a munkafolyamatot a felesleges vizsgálataival, indokolatlan esetben kezdeményezi a munkavédelmi hatóság eljárását, stb. Nyilvánvaló, hogy az ilyen módon kiesett munkabér megtérítését nem követelheti a munkavédelmi képviselő.

A munkavédelmi képviselő jogvédelmét - a Javaslat szerint - a választott reprezentatív szakszervezeti tisztségviselő védelmére vonatkozó - értelemszerűen módosított - munkajogi szabály (Mt. 29. §) alkalmazása (76. § (3) bekezdés), valamint a jogsérelemre konstruált új szabálysértési tényállás (88. § (3) bekezdés) hivatott hatékonyan megvalósítani.

A Javaslat - tekintve, hogy a munkavédelmi képviselő az átlagos munkavállalónál több információ birtokába juthat - a munkajogra (Mt. 69. §) utalóan - megfogalmazza a képviselő titoktartási kötelezettségét - a 7. § szellemében (76. § (2) bekezdés).

A munkavédelmi képviselet intézménye - működésének természetéből, jellegéből adódóan - tipikusan a munkaviszonyban és a vele egy tekintet alá eső jogviszonyokban állókra alkalmazható, ezért a Javaslat a működőképesség és az eredeti funkció megvalósíthatósága érdekében szűkíti e körben a munkavállalói kört a 87. § 6. pontjához képest (77. §).

Munkavédelmi Bizottság

A 78-79. §-hoz

A nemzetközi gyakorlatban bevált és hagyományosan működő, tripartit jellegű országos érdekegyeztetés intézményesített hazai fórumaként a Javaslat megfogalmazza az Érdekegyeztető anács keretében működő Munkavédelmi Bizottság jogállását és legfontosabb jogosítványait, feladatait. A Javaslat fő rendelkezéseit áthatja a tripartit összetételű érdekegyeztetés elve és gyakorlata (14. § (3) bekezdés), ennek megfelelően határozza meg a Bizottság tevékenységét. Fontos szerepe lehet a Bizottságnak a munkavédelmi feladatok megosztásában, a jogszabályok kidolgozásában, a pénzeszközök elosztásában (a munkavédelmi szabályok megszegése miatt kiszabott pénzbírságok felhasználása) a fejlesztési, szakképzési és oktatási célkitűzések meghatározásában, a munkabalesetek és foglalkozási megbetegedések megelőzését célzó országos program kidolgozásában, valamint a tájékoztatás és a propaganda feladatokban való közreműködés.

A nemzetközi tapasztalatok szerint ugyanis egy ilyen program megvalósítása nagymértékben hozzájárul a dolgozó népesség egészségi állapotának javulásához.

A Bizottság előremutató szerepével függ össze, hogy a munkavédelmi szabályokban meghatározott biztonsági „minimum-standard”-ot meghaladó követelmények megfogalmazását, önkéntes betartását is ajánlhatja meghatározot munkáltatói körre, ágazatra, stb. kiterjedően. Ezek az ajánlások, a megfelelő gazdasági-műszaki feltételek meglétével, jogi előírásként kötelező erőt is nyerhetnek a későbbiekben.

Működésének további jellegzetessége, hogy bármilyen, a biztonságos és egészséges munkavégzéssel kapcsoaltos kérdést megtárgyalhat, hiszen működéséről önmaga határoz.

A Bizottság üléseinek szervezése, a működés feltételeinek biztosítása - bár a Javaslat nem nevesíti - állami feladatként a munkavédelmi hatóságra (OMMF) hárul.

A pénzbírságok felhasználása

A 80. §-hoz

A Javaslat biztosítani kívánja, hogy a munkavédelmi szabályok megszegéséért kiszabott pénzbírságot a munkavédelem érdekében hasznosítsák. Ezért elrendeli, hogy a felügyeletek által kiszabott pénzbírságot a felügyeletek az egészséges és biztonságos munkavégzés céljainak támogatására használják fel. Garanciális okból meghatározza, hogy erről a felügyeletek az éves költségvetési beszámoló kereében adjanak számot, valamint hogy a pénzbírság felhasználása pályázati rendszerben, a Munkavédelmi Bizottság véleményének figyelembevételével történjék.

VII. fejezet

A MUNKAVÉDELEM HATÓSÁGI FELÜGYELETE

A Javaslat a munkavédelem hatósági feladatait és az egyes hatóságok jogkörét a jelenlegi munkamegosztásból kiindulva szabályozza.

A munkavédelem területén működő felügyeletek közül az Állami Népegészségügyi és Tisztiorvosi Szolgálat és az Országos Bányaműszaki Főfelügyelőség feladat- és hatáskörére vonatkozó részletes előírásokat külön törvények szabályozzák. Erre tekintettel a Javaslat e fejezet első részében azokról az általános jogosítványokról rendelkezik, melyek a munkavédelem területén működő felügyeleteket azonos módon a Javaslat rendelkezései értelmében megilletik. Külön cím alatt jelennek meg az Országos Munkabiztonsági és Munkaügyi Főfelügyelőséget megillető speciális jogosítványok, amelyek mindezideig törvényi szabályozást nem nyertek.

A 81-82. §-hoz

A Javaslat taxatíve meghatározza azokat a felügyeleteket, amelyek a nemzetgazdaságban általános jelleggel állami munkavédelmi hatósági tevékenység ellátását hivatottak megvalósítani. Az Országos Munkabiztonsági és Munkaügyi Főfelügyelőség, mint általános, és az Országos Bányaműszaki Főfelügyelőség, mint speciális (bányavállalatok és bányászati tevékenység körében) felügyelet hatásköréből a Javaslat a hatályos előírásokkal egyezően nemzetbiztonsági feladat ellátásukra tekintettel kiveszi (86. §) a fegyveres erőket és testületeket, rendészeti szerveket. A 17. §-nál kifejtettek szerint a munkavédelem egyes tényezőinek hatósági tevékenységével összefüggésben más felügyeletek is esetenként elláthatnak külön jogszabály szerint egyes feladatokat.

A hatósági feladatok mellett a nemzetközi egyezményekkel összhangban a Javaslat nevesíti és hangsúlyozza a felügyeletek tájékoztató és tanácsadó funkcióit.

A Javaslat arra tekintettel rendezi a felügyeletek munkavédelmi ellenőrzési hatáskörét, hogy a vonatkozó hatályos jogszabályok alapvetően a gyakorlatban beváltak és a felügyeletek eljárásához megfelelő mozgásteret biztosítanak.

A jelenlegi szabályozáshoz képest a Javaslat új jogosítványként - a létesítés követelményei közé beiktatott 22. § (2) bekezdésével összhangban - felmentési jogkört és a munkavédelmi bírságolás intézményét vezeti be.

A Javaslat 22. § (1) bekezdése ugyanis a szabványosításról és minőségügyről szóló 78/1988. (XI.16.) MT rendelethez képest szigorúbb követelményt állít, amikor a magasabb biztonság és egészségvédelem igényéből kiindulva nem a tervezéskor, hanem az üzembehelyezéskor hatályos munkavédelmi követelmények kielégítését írja elő. A szigorítás eredményezhet olyan helyzetet, amikor e követelmény érvényesítése az elérhető biztonsághoz és egészségvédelemhez képest aránytalan gazdasági terhet jelenten, a Javaslat az ilyen helyzetek feloldása érdekében felhatalmazza a munkavédelem területén működő felügyeleteket a szigorító követelmény alóli felmentés megadásával.

A Javaslat a munkavédelmi bírság bevezetésével - a környezetvédelmi bírsághoz hasonlóan - olyan objektív alapú államigazgatási szankciót kíván beiktatni, amelynek jellemzői, hogy vétkességtől függetlenül, a szabálysértés miatt alkalmazható bírságot lényegesen meghaladó összegben és nem természetes személlyel, hanem munkáltatókkal szemben alkalmazható.

A munkavédelmi bírság alapvetően a megelőzést kívánja szolgálni és ezzel összefüggésben a szabályszegés súlyosabb eseteiben rendelkezik a Javaslat az alkalmazásáról. Ebből az elvből kiindulva a munkavédelmi bírság mint új jogi intézmény mögött az az elv húzódik meg, hogy a nemzetgazdaság joggal várja el a munkáltatótól, hogy ha más személyeket alkalmaz gazdasági céljai megvalósításához, akkor biztosítsa a foglalkoztatás biztonságát és csak olyan munkaeszközöket készítsen, használjon, forgalmazzon, amelyek munkavédelmi szempontból kielégítőek. A munkavédelmi bírság a munkáltató ettől eltérő magatartását szankcionálja. A szabálysértési bírságtól való eltérő alkalmazási feltételek miatt a minkavédelmi bírság kiszabásával párhuzamosan a szabályszegésért felelősség is megállapítható.

A Javaslatban meghatározott és a bírság kiszabásának alapjául szolgáló általános tényállás megvalósításához két feltétel szükséges: a munkavédelmi követelmények teljesítésének elmulasztása, a munkavállalók élete, testi épsége vagy egészségének súlyos veszélyeztetése.

Súlyos veszélyeztetésre példaként felhozható:

-  az élet, egészség, testi épség közvetlen veszélyeztetése,

-  a munkavállalók nagyobb (háromnál több személy) csoportjának veszélyeztetése.

Az Országos Munkabiztonsági és munkaügyi Főfelügyelőség jogkörére vonatkozó külön jogszabályok

A 83-86. §-hoz

A Javaslat a hatályos jogszabályokkal egyezően a munkabiztonsági (jelenleg hatályos szabályozás szerint munkavédelmi) szakértőkkel és az egyéni védőeszközzel kapcsolatos hatósági jogköröket az Országos Munkabiztonsági és Munkaügyi Főfelügyelőség hatáskörébe ualja.

A munkabiztonsági és munkaügyi felügyelők hatáskörének megállapításánál a Javaslat a gyakorlatban alapvetően bevált jelenlegi szabályozás tapasztalataira épít, módosítást, kiegészíést a hatályos szabályokhoz képest annyiban és ott eszközöl, ahol a vonatkozó ILO 81. és 129.-es egyezmény, vagy a Javaslat egyéb rendelkezéseivel való összhang biztosítása indokolja. Így a jelenlegi szabályozáshoz képest eltérés, hogy a Javaslat nem köti a felügyelői ellenőrzést munkaidőhöz, miután a hivatkozott nemzetközi egyezmények értelmében a felügyelő ellenőrzését a munkahelyeken bármikor, korlátozás nélkül lehetővé kell tenni.

A munkabalesetekkel kapcsolatos vitás ügyek rendezésére vonatkozó felhatalmazással összhangban a Javaslat a közlekedési rendészet hatáskörébe tartozó közúti és légi balesetek kivételével felhatalmaza a felügyelőt a balesetek kivizsgálására, továbbá a balesetek bejelentésének és kivizsgálásának elrendelésére. Ugyanakkor a súlyos balesetek kivizsgálását a felügyelő kötelezettségeként állapítja meg.

A Javaslat külön §-ban (85. §) szabályozza a jogorvoslati eljárásokat az elsőfokú fórum, illetve a felettes szervek meghatározásával. A felügyelő által hozott határozatokat (84. §) másodfokon az OMMF bírálja el (85. § b) pont). Garanciális okoból a megalapozottabb döntés érdekében a területi szerv vezetője szabja ki a munkavédelmi bírságot (82. §). Az ezt megállapító határozat ellen benyújtott fellebbezést közvetlenül az OMMF vezetője (a felettes szerv) bírálja el. Szintén az OMMF vezetője jár el abban az esetben, ha a Javaslat 83. §-ában megjelölt ügyekben az OMMF által hozott elsőfokú határozattal szemben élnek jogorvoslattal.

Az államigazgatási és szabálysértési törvények alkalmazásában az OMMF elnöke törvényességi felügyeleti jogkört gyakorol a vezetése alatt álló szervezet felett, ezért felügyeleti intézkedés során a jogszabálysértő jogerős határozatot orvosolhatja. Ugyancsak felügyeleti intézkedésre jogosult az elsőfokú eljárásban jogerőssé váló felügyelői határozatok, illetve az eljárások tekintetében az OMMF (arra jogosult központi szerve). A törvény 17. §-ából következően az OMMF elnöke tekintetében a munkaügyi miniszter tekintendő felettes szervnek, s hozhat felügyeleti intézkedést.

A Javaslat hatásköri összeütközések elkerülése érdekében taxatíve meghatározza azokat a területeket, amelyekre az Országos Munkabiztonsági és munkaügyi Főfelügyelőség hatásköre nem terjed ki.

-----STARTING---POINT---VEGE---

VIII. fejezet

ÉRTELMEZŐ RENDELKEZÉSEK, ZÁRÓ RENDELKEZÉSEK

A 87-88. §-hoz

A Javaslat a 87. § pontjaiban értelmezi a törvényben használt fogalmakat, így kiemelten a munkabaleset, a munkahely és munkaeszköz, a munkáltató és munkavállaló, a szervezett munkavégzés fogalmát, a veszélyességgel összefüggő meghatározásokat.

A Javaslat a továbbiakban az új munkavédelmi jogi szabályrendszer (11. §) kialakítása érdekében jogszabályokat helyez hatályon kívül, azaz - kevés kivétellel - megszünteti a 47/1979. (XI.30.) MT rendeleten, mint szabályozási tengelyen alapuló hatályos munkavédelmi jogi stuktúrát.