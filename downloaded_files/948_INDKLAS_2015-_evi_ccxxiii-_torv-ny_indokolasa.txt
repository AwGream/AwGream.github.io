2015. évi CCXXIII. törvény indokolása

egyes szociális, gyermekvédelmi, családtámogatási tárgyú és egyéb törvények módosításáról

-----STARTING---POINT---ALTALANOS--- 

A gyermekétkeztetés egyre jelentősebb helyet foglal el a gyermekek számára biztosított természetbeni ellátások között, tekintettel az ingyenes bölcsődei és óvodai gyermekétkeztetés kiterjesztésére, a nevelésbe vett gyermekek ingyenes gyermekétkeztetésének biztosítására és a gyermekétkeztetésre fordított növekvő költségvetési forrásokra. Módosítani szükséges a Gyvt.-t annak érdekében, hogy a gyermekétkeztetés normatív kedvezményének térítési díjra vonatkozó rendelkezései helyett a Gyvt. Második Részében, az ellátások között nyerjen szabályozást a gyermekétkeztetés, mint olyan természetbeni ellátást, amely meghatározott feltételek fennállása esetén ingyenesen vagy kedvezményesen igénybe vehető. Indokolt továbbá a Gyvt. által mindeddig nem szabályozott szünidei gyermekétkeztetésnek a rászoruló gyermekek Gyvt.-ben meghatározott köre részére kötelező önkormányzati feladatként történő előírása, szabályozása. Az intézményi és a szünidei gyermekétkeztetés fogalmának meghatározása megteremti az összhangot a Magyarország 2016. évi központi költségvetéséről szóló 2015. évi C. törvénnyel. A gyermekétkeztetés újraszabályozásával az ingyenes és kedvezményes intézményi gyermekétkeztetésre jogosult gyermekek köre nem változik, de a gyermekétkeztetés szabályozása ezentúl kiterjed az iskolai szünidő, valamint a bölcsőde és óvoda zárva tartása esetén biztosítandó szünidei gyermekétkeztetésre is.

Indokolt a gyermekek napközbeni ellátása terén egy rugalmas, többlépcsős, többszereplős rendszer kialakítása, annak érdekében, hogy az intézményes kereteken túlmenően családias, kis létszámú magán, családi vagy munkahelyeken kialakított gyermekfelügyeleti elhelyezési lehetőségek is létrejöhessenek. Bővíteni szükséges a 3 éven aluli gyermekek számára biztosított ellátási formákat, hogy minden olyan településen, ahol a gyermekfelügyeletre igény jelentkezik, ott helyben biztosított, elérhető legyen a gyermekek napközbeni ellátásának valamely formája. A gyermekek napközbeni ellátását biztosító új intézmény-, illetve szolgáltatástípusok 2017. január 1-jétől működhetnek.

Indokolt továbbá a települési önkormányzatok feladatellátási kötelezettségének a kiterjesztése a 10 ezer fősnél kisebb települések tekintetében is, ott, ahol a gyermekek létszáma azt indokolja, illetve szülői igény jelentkezik a 3 éven aluli gyermekek ellátására.

A törvény a gyermekek napközbeni ellátása rendszerének átalakítása kapcsán - a nemzeti köznevelésről szóló 2011. évi CXC. törvény (a továbbiakban: Nkt.) módosításával - 2017. szeptember 1-jei hatállyal kivezeti az egységes óvoda-bölcsőde jogintézményét és megszünteti azt a lehetőséget, hogy az óvodába járási kötelezettségnek 5 éves korig családi napköziben is eleget lehessen tenni.

A törvényben számos olyan módosítás, pontosítás kerül átvezetésre a családok által igénybe vehető támogatásokat szabályozó két fő törvényben - a kötelező egészségbiztosítás ellátásairól szóló 1997. évi LXXXIII. törvényben (a továbbiakban: Ebtv.) és a családok támogatásáról szóló 1998. évi LXXXIV. törvényben (a továbbiakban: Cst.) -, amelyek az elmúlt 17 év jogalkalmazói tapasztalata alapján - s egyben illeszkedve a Kormány főbb népesedéspolitikai céljaihoz - megkönnyítik az egyes ellátások igénylését, folyósítását vagy a visszaélések kiküszöbölését, illetve még jelentősebb segítséget nyújtanak a család és a munka összeegyeztetéséhez.

A családtámogatások rendszerét az úgynevezett „GYED Extra” kiterjesztésével, valamint az ügyfelek terheit csökkentő intézkedések révén kívánjuk a jelenleginél még inkább rugalmasabbá tenni a gyermeket nevelő szülők igényei által vezérelt családpolitika megvalósítása érdekében, hogy a családok által kívánt és tervezett gyermekek valóban meg is születhessenek.

A törvény a Gyvt., valamint az Nkt. módosítására a pedagógus életpálya modell bölcsődében - ideértve az egységes óvoda-bölcsődét is - dolgozó felsőfokú végzettségű kisgyermeknevelőkre, szakemberekre (gyógypedagógus, pszichológus, szaktanácsadó) és a területi gyermekvédelmi szakszolgálat által foglalkoztatott örökbefogadási tanácsadókra is kiterjeszti.

A Gyvt. ezirányú módosítása tartalmazza a pedagógus munkakörben foglalkoztatott felsőfokú végzettségű bölcsődei kisgyermeknevelők, szakemberek munkaidejére vonatkozó főbb rendelkezéseket.

A törvény szerinti szabályozás a központi költségvetési támogatásban részesülő egyházi, nem állami fenntartású gyermekjóléti, gyermekvédelmi intézményekben pedagógus-munkakörben foglalkoztatottak tekintetében is egyértelművé teszi, hogy rájuk is alkalmazandók a gyermekjóléti, gyermekvédelmi intézményekben pedagógus-munkakörben foglalkoztatottak tekintetében a gyakorlati időre, előmenetelre, illetményrendszerre, minősítésre meghatározott szabályok.

A bölcsődékben pedagógus-munkakörben foglalkoztatottak pedagógus-minősítési rendszerben történő elérhetőségének biztosítása érdekében a törvény rendelkezést tartalmaz a szolgáltatói nyilvántartás bölcsődékre vonatkozó 2016. január 1-jei adatainak a köznevelés információs rendszerébe történő átadásáról.

Az Nkt. módosítására irányuló rendelkezésekben meghatározásra kerül, hogy a pedagógusok előmeneteli rendszerére vonatkozó rendelkezések a Gyvt. hatálya alá tartozó intézményekben pedagógus-munkakörben foglalkoztatottakra, az ágazati sajátosságoknak megfelelően, milyen eltérésekkel alkalmazandók. Az Nkt. módosítása rendelkezést tartalmaz továbbá a köznevelési intézménynek minősülő egységes óvoda-bölcsődében felsőfokú végzettséggel kisgyermeknevelő munkakörben foglalkoztatottakra vonatkozóan, akikre nézve a bölcsődében ugyanilyen feltételekkel foglalkoztatottakra alkalmazandó szabályokat azonos módon alkalmazni rendeli.

Az Nkt. átmeneti rendelkezést is meghatároz arra vonatkozóan, hogy a 2016. január 1-jétől a pedagógus előmeneteli rendszer hatálya alá kerülő, illetve a 2013 szeptembere óta a pedagógus előmeneteli rendszer hatálya alá tartozó, ugyanakkor az illetményrendszert érintő szabályok egyértelművé tétele kapcsán érintett, pedagógus munkakörbe sorolt dolgozók illetménye, munkabére nem lehet kevesebb, mint a 2015. december havi illetményük, munkabérük.

A hátrányos helyzetben élő gyermekek számára való esélyteremtés, mint kiemelt társadalompolitikai cél megvalósítása érdekében a törvény a szociális igazgatásról és szociális ellátásokról szóló 1993. évi III. törvény (a továbbiakban: Szt.), valamint a Gyvt. módosításával megerősíti a családsegítést és a gyermekjóléti szolgáltatást, mint a gyermekvédelem első védvonalát, továbbá méltányos és igazságos feladatmegosztást alakít ki a települések és a járások közt.

-----STARTING---POINT---RESZLETES---

Az 1. §-hoz

A módosítás előírja az egyes szolgáltatásokra várakozók Társadalombiztosítási Azonosító Jelére vonatkozó havi adatszolgáltatást. Ennek az a célja, hogy a valós szolgáltatási igény megállapítható legyen a több helyre is beadott jelentkezések, és a már ellátásban részesülők korábban más helyre is beadott kérelmeinek kiszűrésével. Ez a rendelkezés nem érinti a kérelmezőknek azt a jogát, hogy igényüket több helyre is benyújtsák, de a befogadandó kapacitások ágazati szintű tervezéséhez olyan adatok kellenek, amelyekből ezeket a többszöröződéseket kiszűrték.

A 2. §-hoz

A módosítás jogkört biztosít a Nemzeti Rehabilitációs és Szociális Hivatal számára, hogy alapszolgáltatások esetében a már befogadott kapacitások visszavonhatóak legyenek a szolgáltatók jogellenes működésére, valamint a kapacitások kihasználatlanságára tekintettel. A kapacitástól független befogadási esetek köre szűkül: kikerül a fenntartók közötti ellátotti létszám és férőhelyszám átadása, továbbá a fenntartóváltás is befogadás kötelessé válik. A pályázati úton támogatott szolgáltatások csak akkor kaphatnak automatikus befogadást, ha a miniszter által közzétett közleményben konkrétan nevesített pályázaton nyertek támogatást.

A 3. §-hoz

A módosítás a Gyvt. szerinti család- és gyermekjóléti központ speciális feladatainak ellátásával kapcsolatos. A család- és gyermekjóléti központ feladatai közül az utcai, lakótelepi és kórházi szociális munka, a kapcsolattartási ügyelet, a jogi tájékoztatásnyújtás és a pszichológiai tanácsadás, a családkonzultáció, családterápia, a családi döntéshozó konferencia és a szupervízió elláthatóak lesznek az Szt. 122/A. §-a szerinti szabályok alapján is, intézményen kívüli szervezet által.

A 4. §-hoz

A befogadás módosított szabályaihoz kapcsolódó átmeneti rendelkezést tartalmazza.

Az 5. §-hoz

A törvényi változásokhoz kapcsolódó szövegrészes módosításokat tartalmazza.

A 6. §-hoz

A törvényi változásokhoz kapcsolódó hatályon kívül helyezéseket tartalmazza.

A 7. §-hoz

A gyermekétkeztetés beépül a gyermekvédelmi pénzbeli és természetbeni ellátások közé, mint olyan természetbeni ellátás, amely egyre nagyobb szerepet kap, tekintettel az ingyenes bölcsődei és óvodai gyermekétkeztetés kiterjesztésére, a nevelésbe vett gyermekek ingyenes gyermekétkeztetésének biztosítására és a gyermekétkeztetésre fordított növekvő költségvetési forrásokra.

A fentieken túlmenően egyértelművé teszi, hogy a gyermekjóléti és gyermekvédelmi szolgáltató tevékenység keretében közalkalmazotti jogviszonyban, munkaviszonyban foglalkoztatott személyek tekintetében - többműszakos munkarendben történő munkavégzés esetén - alkalmazott Gyvt. szerinti bérpótlék a továbbiakban is változatlanul alkalmazandó a pedagógus-munkakörben foglalkoztatottak tekintetében is.

A módosítás meghatározza továbbá a gyermekek napközbeni ellátását nyújtó bölcsődében pedagógus-munkakörben foglalkoztatottak munkaidejére és annak beosztására vonatkozó főbb szabályokat.

A 8. §-hoz

A bölcsődében és a köznevelési intézményekben a gyermekétkeztetés biztosítására a települési önkormányzat köteles, illetve egyházi, nem állami fenntartású intézmény tekintetében az a fenntartó feladata. A szakosított szociális ellátást nyújtó és gyermekvédelmi szakellátást nyújtó intézménynek is biztosítania kell az étkeztetést az intézményben elhelyezett gyermekek számára.

A 9. §-hoz

A rendszeres gyermekvédelmi kedvezményre való jogosultság megállapításának célját rögzítő rendelkezés kiegészül azzal, hogy a gyermek szociális helyzete alapján jogosult az ingyenes vagy kedvezményes intézményi gyermekétkeztetésen kívül - ha hátrányos, halmozottan hátrányos helyzetét megállapították - a szünidei gyermekétkeztetésre is.

A 10. §-hoz

A gyermekétkeztetést természetbeni ellátásként kell biztosítani a gyermek életkorának megfelelően, ha a gyermeket gondozó szülő, törvényes képviselő, nevelésbe vett gyermek esetén a gyermek ellátását biztosító nevelőszülő, gyermekotthon vezetője azt kéri. A gyermekétkeztetés, mint gyűjtőfogalom alatt az intézményi és a szünidei gyermekétkeztetést kell érteni.

Intézményi gyermekétkeztetést kell biztosítani a bölcsődében, az óvodában, a nyári napközis otthonban, az általános és középiskolai kollégiumban, az itt szervezett externátusi ellátásban, az általános iskolai és - ha önkormányzati rendelet kivételével jogszabály másképpen nem rendelkezik - a középfokú iskolai menzai ellátás keretében, a fogyatékos gyermekek, tanulók nevelését, oktatását ellátó intézményben és a fogyatékos gyermekek számára nappali ellátást nyújtó, az Szt. hatálya alá tartozó fogyatékosok nappali intézményében.

A szünidei gyermekétkeztetés a bölcsőde és az óvoda zárva tartása, valamint az iskolában a tanítási szünetek időtartama alatt történik.

Segíti az önkormányzati feladatellátást, és ezzel a gyermek ellátását az a szabály, mely szerint az intézményi és a szünidei gyermekétkeztetés biztosítására kötelezett önkormányzat a közigazgatási területén kívülről érkező gyermek, tanuló lakóhelye szerinti önkormányzattól hozzájárulást kérhet.

A 11. §-hoz

A rendelkezés a gyermekek napközbeni ellátása rendszerének átalakításával, az új bölcsődei ellátási formák megjelenésével összefüggésben egyértelművé teszi, hogy 2017. január 1-jétől természetbeni ellátásként a gyermek életkorának megfelelő gyermekétkeztetést kell biztosítani a szülő, törvényes képviselő kérelmére a „hagyományos” bölcsődén kívül a mini bölcsődében is.

A 12. §-hoz

E rendelkezés - a hatályos törvényi rendelkezések tartalmával megegyezően - az intézményi gyermekétkeztetés tartalmát határozza meg, vagyis azt, hogy a gyermek életkorának megfelelően az adott típusú intézményben valamennyi nevelési, tanítási napon a déli meleg főétkezésen kívül hány további étkezést kell biztosítani. Ettől csak akkor lehet eltérni, ha a szülő, törvényes képviselő másként rendelkezik.

Az intézményi gyermekétkeztetés biztosítására kötelezettek körét is pontosan meghatározza e rendelkezés annak érdekében, hogy valamennyi gyermek - akár a települési önkormányzat, a köznevelési fenntartó, akár az egyházi és a nem állami fenntartó általa fenntartott intézményben részesül ellátásban, nevelésben, oktatásban - hozzájusson a gyermekétkeztetéshez.

A bentlakásos intézményekre vonatkozóan is pontosan meghatározásra kerül a biztosítandó étkezések száma és típusa, amely része a gyermek teljes körű ellátásának.

A 13. §-hoz

Az intézményi gyermekétkeztetésre ingyenesen vagy kedvezményesen jogosult gyermekek körét határozza meg e rendelkezés megegyezően a hatályos törvényi szabályokkal, az adott intézmény típusát figyelembe véve.

Ha a gyermek olyan családban él, amelyben három vagy több gyermeket nevelnek, az ingyenes vagy kedvezményes intézményi gyermekétkeztetés biztosításához a közös háztartásban élők körének meghatározása segíti e jogosultság érvényesítését.

Lényeges rendelkezés, hogy a szülőn kívül a családbafogadó gyám a saját és a gyámsága alatt álló gyermek tekintetében is kérheti az ingyenes vagy kedvezményes intézményi gyermekétkeztetésre való jogosultság megállapítását, ha annak feltételei fennállnak.

Az ingyenes vagy kedvezményes intézményi gyermekétkeztetésre többféle jogcímen is jogosult lehet egy gyermek, melyek közül gyermekenként csak egy, a legkedvezőbb helyzetet megalapozó jogcím vehető figyelembe.

A 14. §-hoz

A szünidei gyermekétkeztetés biztosítására a települési önkormányzat köteles, ha a jogosult gyermek szülője, törvényes képviselője azt kéri. A szünidei gyermekétkeztetés a déli meleg főétkezés biztosítását jelenti. A rendszeres gyermekvédelmi kedvezményre jogosult gyermekek közül a hátrányos helyzetű és a halmozottan hátrányos helyzetű gyermekek jogosultak ingyenesen a szünidei gyermekétkeztetésre, továbbá a települési önkormányzat biztosíthatja azt további gyermekek részére, különösen a rendszeres gyermekvédelmi kedvezményre jogosult gyermekek számára, szintén ingyenesen.

A szünidei gyermekétkeztetés időtartama igazodik a gyermek ellátását, nevelését biztosító intézmények zárva tartásához, illetve a tanítási szünetekhez. Ez a rendelkezés a települési önkormányzat számára jelent feladatot, azonban az egyes gyermekek vonatkozásában - például a gyermek más településen történő táborozása vagy más okból való akadályoztatása esetén - a szünidei gyermekétkeztetés időtartama rövidebb is lehet, mint az önkormányzat által biztosított szünidei gyermekétkeztetés teljes időtartama.

A 15. §-hoz

A szabályozás egyértelművé teszi, hogy a gyermekjóléti alapellátások közül a nem intézményi keretek között működő kis létszámú, családias jellegű szolgáltatások esetében nem kell a fenntartónak érdekképviseleti fórumot működtetni, mivel ezen ellátások esetén ez a jogintézmény nem értelmezhető. A panaszjog gyakorlása keretében azonban a gyermek szülőjének vagy más törvényes képviselőjének lehetősége van a szolgáltatást működtető fenntartóhoz vagy a gyermekjogi képviselőhöz fordulni.

A 16-17. §-hoz

A gyermekjóléti alapellátásokat (Biztos Kezdet Gyerekház, gyermekjóléti szolgáltatás, gyermekek napközbeni ellátása, gyermekek átmeneti gondozása) külön fejezetek alá sorolja. Ezáltal azok egymástól jobban elhatárolva, elkülönítetten jelennek meg.

A 18-19. §-hoz

A család- és gyermekjóléti központ feladatainak ellátására a települési önkormányzat egyházi fenntartóval és nem állami fenntartóval ellátási szerződést nem köthet. A hatékonyabb feladatszervezés érdekében azonban indokolt megteremteni annak lehetőségét, hogy a központ speciális szolgáltatásai közül egyes, jól körülhatárolható szolgáltatási elemek ellátási szerződéssel vagy intézményen kívüli szervezet által is elláthatóak legyenek. A módosítás alapján ellátási szerződéssel vagy kiszervezés útján elláthatóvá válik az utcai, lakótelepi és kórházi szociális munka, a kapcsolattartási ügyelet, a jogi tájékoztatásnyújtás és a pszichológiai tanácsadás, a családkonzultáció, családterápia, a családi döntéshozó konferencia és a szupervízió. Emellett a család- és gyermekjóléti szolgálat feladatai a továbbiakban is elláthatóak ellátási szerződéssel.

A 20. §-hoz

A rendelkezés meghatározza azt a személyi kört, akik igénybe vehetik a gyermekek napközbeni ellátását, valamint rendelkezik annak tartalmáról is. Az átmeneti gondozásban és az otthont nyújtó ellátásban részesülő gyermekek jelenleg is igénybe vehetik a gyermekek napközbeni ellátását, ez azonban a szabályozásból nem derült ki egyértelműen. Ezt orvosolja most a törvény.

A törvény meghatározza továbbá a gyermekek napközbeni ellátásának a formáit (bölcsődei ellátás, napközbeni gyermekfelügyelet, alternatív napközbeni ellátás). A 3 éven aluli gyermekek ellátására gyűjtőfogalomként a bölcsődei ellátás fogalmát használja a törvény. Ennek értelmében a 3 éven aluli gyermekek bölcsődei ellátását biztosíthatja a bölcsőde, a mini bölcsőde, a munkahelyi bölcsőde és a családi bölcsőde. A bölcsődei ellátás biztosításának ellátási formája attól függ, hogy az adott településen milyen igény, szükséglet jelentkezik a 3 éven aluli gyermekek ellátására.

A bölcsődei ellátás területén a klasszikus bölcsőde mellett bevezetésre kerül három új ellátási forma a 3 éven aluli gyermekek ellátására: a mini bölcsőde, a munkahelyi bölcsőde és a családi bölcsőde. Ezen ellátási formák személyi, tárgyi és létesítési feltételeikben eltérnek egymástól. A szakmai, személyi, tárgyi és létesítési feltételeket a végrehajtási szintű rendelkezések tartalmazzák, a Gyvt.-be csak a feltétlenül törvényi szintet igénylő, legalapvetőbb szabályok épültek be.

A 21. §-hoz

A rendelkezés meghatározza a bölcsődei ellátás tartalmát, specialitásait, amelyek valamennyi bölcsődei ellátási formára nézve irányadóak. Alapvető szabályokat határoz meg, így különösen a bölcsődei ellátás keretében felvehető és ellátható gyermekek életkorát. Speciális szabályként meghatározásra kerül, hogy amennyiben a gyermek betöltötte a harmadik életévét, azonban testi, vagy értelmi fejlettségi szintje alapján még nem érett az óvodai nevelésre és az óvodai jelentkezését az orvos nem javasolja, a bölcsődei ellátás keretében nevelhető-gondozható még egy nevelési évet. A sajátos nevelési igényű gyermekek pedig annak a bölcsődei nevelési évnek a végéig (augusztus 31.) gondozhatóak a bölcsődében, amelyben a hatodik életévüket betöltik.

A 22-23. §-hoz

A rendelkezések a bölcsődei intézményi ellátás (bölcsőde, mini bölcsőde) működtetésére vonatkozó alapvető szabályokat határozzák meg. Így a szervezeti működtetés formáit, azt, hogy mely személyi kört kell előnyben részesíteni az ellátás során, a nyári nyitvatartási rendre és a nevelés-gondozás nélküli munkanapokra vonatkozó előírásokat.

A mini bölcsőde a „hagyományos” bölcsődéhez képest rugalmasabb, egyszerűbb formában történő bölcsődei ellátást jelent. A végrehajtási rendeletben meghatározottak szerint kisebb csoportlétszámmal indítható, mint a bölcsőde, és ezen ellátási formához nem kell külön vezetőt sem alkalmazni a fenntartónak, mivel a vezetői feladatokat a kisgyermeknevelő látja el. A mini bölcsőde megoldást jelenthet azon településeken, ahol kevesebb igény jelentkezik a 3 éven aluli gyermekek ellátására, továbbá megoldást jelenthet a közfoglalkoztatásban, képzésben/átképzésben részt vevő szülők gyermekei napközbeni felügyeletének a biztosítására. A mini bölcsődét szervezetileg célszerű többcélú óvoda-bölcsődeként működtetni, de lehet társulásban is működtetni és egy bölcsődéhez is tagintézményként kapcsolni. A mini bölcsőde szakmai, személyi és tárgyi feltételeire vonatkozó részletszabályok nem a Gyvt.-ben, hanem a személyes gondoskodást nyújtó gyermekjóléti, gyermekvédelmi intézmények, valamint személyek szakmai feladatairól és működésük feltételeiről szóló 15/1998. (IV. 30.) NM rendeletben kerülnek majd szabályozásra.

A 24. §-hoz

A rendelkezés a munkahelyi bölcsődére vonatkozó egyes speciális szabályokat tartalmazza. A rendelkezés pontosan meghatározza, hogy a munkahelyi bölcsődét mely személyi körre terjedően lehet létrehozni, rendelkezik a foglalkoztató fogalmáról, valamint arról, hogy a munkahelyi bölcsődében milyen feltételek mellett biztosíthat ellátást a szolgáltatást nyújtó személy.

A munkahelyi bölcsőde létesítése és szabályozása a mini bölcsődéhez képest is egyszerűbb. Ezt a szolgáltatási formát csak munkahelyen lehet létrehozni, vagy a munkahely által biztosított ingatlanban, a foglalkoztató fenntartásában és elsősorban az ott foglalkoztatottak gyermekei számára. A munkahelyi bölcsőde nem minősül intézményes ellátásnak, ezért a személyi, tárgyi feltételei is sokkal rugalmasabbak, mint az intézményes ellátásnak. A munkahelyi bölcsődében a szolgáltatást nyújtó személyre vonatkozóan a Gyvt. és a végrehajtási rendeletei nem írnak elő szakképesítést, csak egy, a feladat ellátására irányuló speciális tanfolyam elvégzését. A munkahelyi bölcsőde szakmai, személyi és tárgyi feltételeire vonatkozó részletszabályok nem a Gyvt.-ben, hanem a személyes gondoskodást nyújtó gyermekjóléti, gyermekvédelmi intézmények, valamint személyek szakmai feladatairól és működésük feltételeiről szóló 15/1998. (IV. 30.) NM rendeletben kerülnek majd szabályozásra.

A 25. §-hoz

A törvény értelmében a családi bölcsődét akár a szolgáltatást nyújtó saját otthonában, vagy más, a gyermekek ellátásra alkalmas helyiségben is ki lehet alakítani, amennyiben a szolgáltatást nyújtó személy megfelel az előírt feltételeknek. A családi bölcsőde működtetése, létrehozása még a mini bölcsődéhez és a munkahelyi bölcsődéhez képest is egyszerűbb lesz. A családi bölcsőde műkötetéséhez a Gyvt. és a végrehajtási rendeletei nem írják elő szakképesítés meglétét, csak egy, a feladat ellátására irányuló speciális tanfolyam elvégzését.

A szolgáltatást nyújtó személy a saját gyermekét is elláthatja a családi bölcsödében, de a saját gyermek után állami támogatás értelemszerűen nem vehető igénybe.

A családi bölcsőde önálló szolgáltatóként működhet, vagy ha legalább három telephelyen családi bölcsődét működtet egy fenntartó, akkor hálózatba kell szervezni.

A családi bölcsőde szakmai, személyi és tárgyi feltételeire vonatkozó részletszabályok nem a Gyvt.-ben, hanem a személyes gondoskodást nyújtó gyermekjóléti, gyermekvédelmi intézmények, valamint személyek szakmai feladatairól és működésük feltételeiről szóló 15/1998. (IV. 30.) NM rendeletben kerülnek majd szabályozásra.

A 26. §-hoz

A rendelkezés tartalmazza, hogy a napközbeni gyermekfelügyelet mely személyi körre terjed ki és hol szervezhető meg az ellátás. A napközbeni gyermekfelügyelet létrehozható a szolgáltatást nyújtó személy saját otthonában, munkahelyen, vagy más, a gyermekek ellátására alkalmas helyiségben, illetve kivételes esetekben a szülő, törvényes képviselő otthonában is biztosítható.

A napközbeni gyermekfelügyelet keretében 14 éves korig, sajátos nevelési igényű gyermek esetén 16 éves korig biztosítható az ellátás.

A törvény előírja, hogy három telephelyet működtető fenntartó köteles lesz hálózatba szervezni a telephelyeken működő napközbeni gyermekfelügyeletek feladatait.

A napközbeni gyermekfelügyelet biztosítására a Gyvt. és végrehajtási rendeletei nem írják elő szakképesítés meglétét, csak egy, a feladat ellátására irányuló speciális tanfolyam elvégzését.

A napközbeni gyermekfelügyelet biztosítható a szülő, törvényes képviselő otthonában is, ha a gyermek állandó, vagy napközbeni ellátása nappali intézményben betegsége, vagy egyéb okból kifolyólag nem biztosítható, vagy a szülő, törvényes képviselő nem, vagy csak részben tudja azt megoldani. Ilyen eset lehet különösen, ha egyedülálló a szülő, vagy többes ikrek születnek, vagy a szülő több műszakban dolgozik, vagy az egyik szülő megbetegszik. (Ez a szolgáltatás váltja fel tulajdonképpen a jelenlegi házi gyermekfelügyeletet.) A szolgáltatás a szolgáltatást nyújtó saját gyermeke számára nem biztosítható.

A 27. §-hoz

Az alternatív napközbeni ellátás szabályai tartalmilag nem változtak, csupán a gyermekek napközbeni ellátására vonatkozó szabályozás módosulása miatt új helyre kerültek a Gyvt.-ben.

A 28. §-hoz

A rendelkezés tartalmi módosítást nem jelent, jogtechnikai jellegű. A gyermekjóléti alapellátási formák külön fejezet alá rendezése miatt vált szükségessé a módosítás.

A 29. §-hoz

A jelenlegi szabályozás szerint a 10 ezer fősnél nagyobb településeken kötelező a bölcsőde működtetése. A módosítás értelmében ez a rendelkezés továbbra is hatályban marad, azonban a 10 ezer fősnél kisebb település is köteles lesz a bölcsődei ellátás biztosítására, ha arra az adott településen legalább öt gyermek tekintetében igény jelentkezik vagy a település 3 év alatti lakosainak száma meghaladja a 40 főt. A 10 ezer fősnél kisebb települések önkormányzatainál annyi könnyítést tartalmaz a törvény, hogy ők a bölcsődei ellátást nyújtó intézmények, szolgáltatások bármelyik formájának biztosításával, önállóan, társulásban vagy ellátási szerződés útján is eleget tehetnek e kötelezettségüknek. A kellő felkészülési időt biztosítva e kötelezettségüknek - a Gyvt. e törvénnyel megállapított új átmeneti rendelkezése alapján - 2018. december 31-éig kell eleget tenniük a települési önkormányzatoknak.

A 30. §-hoz

A rendelkezés lehetővé teszi, hogy egyes gyermekek napközbeni ellátásainak a szolgáltatási formái, így a munkahelyi bölcsőde, családi bölcsőde és a napközbeni gyermekfelügyelet keretében a megkötött megállapodások száma túllépje a szolgáltatásnak a szolgáltatói nyilvántartásba bejegyzett férőhelyeinek a számát. A szolgáltatást azonos időben igénybe vevő gyermekek száma azonban nem haladhatja meg a szolgáltatói nyilvántartásba bejegyzett férőhelyek számát.

A 31. §-hoz

A Gyvt. jelen szabályozása értelmében a törvényben meghatározott kivételekkel a gyermekjóléti alapellátások és gyermekvédelmi szakellátások finanszírozásának ellenőrzése céljából nyilvántartást kell vezetni. A Gyvt. jelenleg a gyermekek napközbeni ellátásai közül az alternatív napközbeni ellátást és a házi gyermekfelügyeletet tekinti kivételnek, azaz ennél a két szolgáltatásnál nem áll fenn a nyilvántartásba vételi kötelezettség, méghozzá azért, mert ezen szolgáltatások nem részesülnek központi költségvetési támogatásban. A napközbeni ellátások átalakítása kapcsán indokolt általánosan és egységesen kimondani, hogy nem szükséges a nyilvántartásba vétel azon napközbeni ellátási formáknál, amelyek a központi költségvetésből támogatásban nem részesülnek. A nyilvántartás vezetésének célja ugyanis éppen a költségvetési támogatások nyomon követése.

A 32. §-hoz

A rendelkezés a központi költségvetési támogatásban részesülő egyházi, nem állami fenntartású gyermekjóléti, gyermekvédelmi intézményekben pedagógus-munkakörben foglalkoztatottak tekintetében egyértelművé teszi, hogy rájuk is alkalmazandók a gyermekjóléti, gyermekvédelmi intézményekben pedagógus-munkakörben foglalkoztatottak esetében a gyakorlati időre, előmenetelre, illetményrendszerre, minősítésre meghatározott szabályok.

A 33. §-hoz

Az új bölcsődei ellátási formák bevezetése kapcsán indokolttá vált a térítési díj szabályainak a kiegészítése is, ennek megfelelően pedig a személyi térítési díj szabályainak a pontosítása is. A bölcsődében és a mini bölcsődében, ha a fenntartó a gyermekétkeztetés mellett megállapít a gondozásra is térítési díjat, a személyi térítési díj nem haladhatja meg a családban az egy főre eső nettó jövedelem 20%-át, feltéve, hogy a bölcsődében a gyermek ingyenes gyermekétkezetésben részesül. Ha pedig nem részesül ingyenes gyermekétkeztetésben és megállapítottak a gondozásra is térítési díjat, akkor a személyi térítési díj összege az étkeztetésre és a gondozásra együtt nem haladhatja meg a családban az egy főre eső nettó jövedelem 25%-át.

A 34. §-hoz

A Gyvt. jelenleg a gyámhatóság hatáskörébe utalt pénzbeli és természetbeni ellátások igénylése és megállapítása részletes szabályainak megalkotására ad felhatalmazást a Kormánynak. Tekintettel arra, hogy a gyermekétkeztetés, mint új gyermekvédelmi természetbeni ellátás biztosítására a települési önkormányzat vagy a fenntartó lesz köteles, ezt a felhatalmazó rendelkezést módosítani szükséges. A szünidei gyermekétkeztetés tekintetében a végrehajtási rendelet fog rendelkezni arról, hogy a szünidei gyermekétkeztetéshez kapcsolódóan a települési önkormányzat szabadidős programot biztosíthat a gyermekek számára, különösen a nyári szünet időtartama alatt. A szabadidős programok szervezése hatékony eszköz lehet a csellengés megelőzésére. Ugyancsak a végrehajtási rendelet fogja majd tartalmazni, hogy a szünidei gyermekétkeztetés keretében a déli meleg ebédet elsősorban helyben fogyasztással kell biztosítani. Ha a helyben történő elfogyasztásra nincs lehetőség, a szünidei gyermekétkeztetés az étel elvitelével vagy a gyermek számára történő kiszállításával is biztosítható. A helyben történő fogyasztásnak akadályát képezheti többek között a konyha zárva tartása vagy a főzőkonyha hiánya.

Felhatalmazó rendelkezéseket tartalmaz továbbá a gyermekvédelemben betölthető pedagógus-munkakörök, valamint a pedagógus-munkakörben foglalkoztatottak munkaidejének beosztása vonatkozásában, és a gyermekvédelmi szakellátási intézmények, javítóintézetek és bölcsődék köznevelési információs rendszerrel kapcsolatos feladatainak meghatározásához.

A miniszteri rendeleti szintű felhatalmazó rendelkezések a gyermekek napközbeni ellátása átalakítása kapcsán kiegészülnek a Bölcsődei nevelés-gondozás országos alapprogramjára vonatkozó felhatalmazó rendelkezéssel. A Bölcsődei nevelés-gondozás országos alapprogramja bölcsődében és a mini bölcsődében folyó szakmai munka alapdokumentuma. Új rendelkezésként jelenik meg továbbá a bölcsődei dajka, a bölcsődei szolgáltatást nyújtó személy és a napközbeni gyermekfelügyelet szolgáltatást nyújtó személy képzésére vonatkozó felhatalmazás.

A 35. §-hoz

A Gyvt. módosításához kapcsolódó átmeneti rendelkezések a családi napközi és a házi gyermekfelügyelet átalakulására vonatkozóan határoznak meg szabályokat, valamint az uniós forrásból létrejövő, de fenntartási kötelezettséggel terhelt családi napközik finanszírozási szabályaira vonatkozóan. A települési önkormányzatoknak a bölcsődei ellátás terén jelentkező új feladatellátási kötelezettségüknek - a kellő felkészülési idő biztosítása érdekében - 2018. december 31-éig kell eleget tenniük.

A törvény 2017. január 1-jétől megszünteti azt a lehetőséget, hogy az óvodába járási kötelezettséget családi napköziben is teljesíteni lehessen. Kivételesen 2017. augusztus 31-ig marad meg a lehetőség, ha a gyermek ellátására vonatkozó megállapodást a napközbeni gyermekfelügyeletté átalakuló családi napközi 2015. december 31-éig megkötötte a szülővel, törvényes képviselővel. A módosítással elérni kívánt cél, hogy az óvodáskorú (3-4 éves) gyermekek ellátása folyamatos maradjon az adott nevelési évben és nehogy előforduljon az az eset, hogy a szülő nem tudja elhelyezni gyermekét óvodába.

A bölcsődékben pedagógus-munkakörben foglalkoztatottak pedagógus-minősítési rendszerben történő elérhetőségének biztosítása érdekében a § meghatározza továbbá a szolgáltatói nyilvántartás bölcsődékre vonatkozó 2016. január 1-jei adatainak a köznevelés információs rendszerébe történő átadásának szabályait. Ezen túlmenően a § a köznevelés információs rendszerébe szükséges egyes további adatoknak a fenntartók, illetve az intézmények által történő szolgáltatására vonatkozó rendelkezést tartalmaz.

A 36. §-hoz

A törvényi változásokhoz kapcsolódó szövegrészes módosításokat tartalmazza.

A 37. §-hoz

A törvényi változásokhoz kapcsolódó hatályon kívül helyezéseket tartalmazza.

A 38. §-hoz

A gyermekes családok ügyintézési terheit könnyíti azzal, hogy a csecsemőgondozási díj iránti kérelemmel egy időben benyújtható lesz a gyermekgondozási díj (a továbbiakban: GYED) iránti kérelem is.

A 39. §-hoz

Annak érdekében, hogy a korábbi jogszabályváltozások miatt ne érje hátrány a már megállapított GYED-ben részesülőket, pontosításra kerül a törvényi felső határnak megfelelő összegben megállapított GYED naptári év eleji felülvizsgálatára vonatkozó szabály.

Emellett indokolt a GYED vagy - a törvénynek a Cst.-t módosító rendelkezéseivel bevezetett új megnevezéssel - a gyermekgondozást segítő ellátás (GYES) igénybevétele alatt, illetve annak megszűnését követő egy éven belül született gyermek után járó ellátás összegének megállapítására vonatkozó szabályok pontosítása annak egyértelművé tétele érdekében, hogy a szülő melyik gyermeke után megállapított csecsemőgondozási díjat kell figyelembe venni.

A 40. §-hoz

Az (1) bekezdésben foglalt pontosítás megteremti annak lehetőségét, hogy a szülési szabadság lejártát követően a GYED folyósítása mellett is végezhessen keresőtevékenységet a szülő.

A (2) bekezdésben foglalt rendelkezés hozzáigazítja az ún. „diplomás GYED” számítására vonatkozó rendelkezést a GYED számítási szabályainak legutóbbi változásaihoz.

A 41. §-hoz

A GYED-re való jogosultság feltételeit pontosítja a gyermeknek a szülő „saját háztartásában” történő nevelését meghatározó szabály Ebtv.-be építésével.

A 42. §-hoz

A csecsemőgondozási díj és a GYED együttes igénylését lehetővé tévő rendelkezéshez kapcsolódóan szükséges a jogalap nélkül felvett ellátás visszafizetési szabályainak a módosítása is arra az esetre, ha a szülők egyike a pénzbeli ellátást jogalap nélkül vette igénybe. Az új rendelkezés ilyenkor, mindkét szülő egybehangzó nyilatkozata alapján, lehetővé teszi a jogalap nélkül felvett ellátásnak a másik szülő részére megállapított másik pénzbeli ellátás összegéből történő levonását. Amennyiben a szülők a nyilatkozatot nem teszik meg, a visszafizetési kötelezettség továbbra is az ellátást jogtalanul felvett szülőt terheli.

A 43. §-hoz

Átmeneti rendelkezéseket tartalmaz a GYES átnevezésével kapcsolatban, továbbá abból a célból, hogy az e törvény keretében az Ebtv.-be beiktatandó új szabályokat a korábbi időponttól kezdődően folyósított ellátásokra nézve is figyelembe kelljen venni.

A 44. §-hoz

A gyermekgondozási segély megnevezés gyermekgondozást segítő ellátásra történő módosítása kerül átvezetésre az Ebtv. rendelkezéseiben. A gyermekek napközbeni ellátórendszerének átalakítása, az ellátási formák nevének megváltozása is szükségessé teszi az Ebtv. pontosító jellegű módosítását.

A 45. §-hoz

Hatályon kívül helyezi azokat a rendelkezések, amelyek csak az érintett gyermek egyéves korát követően tette lehetővé a GYED igénybe vételét.

A 46-48. §-hoz

A rendelkezések a Cst. preambulumának, továbbá a törvény célját és alapelveit meghatározó általános rendelkezéseinek a módosítására, kiegészítésére irányulnak, a jelenleginél hangsúlyosabban megjelenítve a magyar népesedéspolitikai célok megvalósítását, a gyermekeket vállaló és nevelő családok jólétéért és jól-létéért való felelősséget, valamint a család és a munka összeegyeztetésének javítását, mint alapvető célkitűzéseket.

A 49. §-hoz

A rendelkezés lehetőséget biztosít a családi pótléknak, vagy annak egy részének folyósításáról történő lemondásra úgy, hogy eközben a szülő családi kedvezményre való jogosultsága nem szűnik meg.

Az 50. §-hoz

Az (1) bekezdésben foglalt módosítás a büntetés-végrehajtási vagy javítóintézetben lévő és gyermekvédelmi gondoskodás alatt álló kiskorúak esetén az iskoláztatási támogatásra való jogosultság időtartamát kiterjeszti a tankötelezettség befejezését követően a köznevelési tanulmányok idejére is, legfeljebb a 18. életév betöltését magába foglaló tanév végéig.

A (2) bekezdés alapján azon fiatalok, akik felsőoktatási hallgatói jogviszonyuk mellett köznevelési intézményben is tanulói jogviszonnyal rendelkeznek és emiatt rájuk tekintettel iskoláztatási támogatást vehet igénybe a szülő, egyidejűleg nem vehetők figyelembe hallgatói jogviszonyuk okán is a családi pótlék összegének meghatározása szempontjából.

Az 51. §-hoz

A rendelkezés - az új Polgári Törvénykönyv családjogi szabályaival, illetőleg a Gyvt.-vel való összhang megteremtése érdekében - pontosítja a gyermeknevelési támogatásra gyámi státuszából adódóan jogosult személyek körét.

Az 52. §-hoz

A rendelkezés jogalkalmazást segítő pontosítást tartalmaz, amelynek keretében egyértelművé teszi, hogy az anyasági támogatásra vonatkozó igény 6 hónapon túli benyújtása esetén lehet helye igazolási kérelem benyújtásának.

Az 53. §-hoz

A rendelkezés - a jelenleg is hatályos szabályok szerinti, a köznevelési intézményben tanulmányokat folytató gyermekekkel kapcsolatos adatátadási szabályokkal analóg módon - megteremti az Oktatási Hivatal és a családtámogatási igazgatási szervek közötti adategyeztetés jogalapját.

Az 54. §-hoz

A rendelkezés a szülők tanévkezdettel járó megnövekedett kiadásainak könnyebb fedezése érdekében biztosítja, hogy a szeptember hónapban folyósítandó családtámogatási ellátásokat (családi pótlék, gyermekgondozást segítő ellátás, gyermeknevelési támogatás) egy hónappal korábban, már augusztusban megkaphassák a szülők, így abban a hónapban összesen két alkalommal kerül sor a juttatások folyósítására.

Az 55. §-hoz

A fogyatékossági támogatáshoz, illetve a nyugdíjhoz és nyugdíjszerű ellátásokhoz hasonlóan a módosítás a családi pótlék esetében is megteremti annak a lehetőségét, hogy a saját jogon ellátásban részesülő személy elhunyta esetén az elhalálozás hónapjára járó ellátás kifizethető legyen a közeli hozzátartozó részére.

Az 56. §-hoz

Több esetben előfordul, hogy a családtámogatási ellátásban részesülő szülő a jogosultsági feltételek változására (megszűnésére) vonatkozó bejelentési kötelezettségének nem tesz eleget, de az emiatt jogerős határozat alapján keletkezett jogalap nélküli kifizetést nem lehet tőle levonni, mivel időközben a másik szülő igényli meg a családtámogatási ellátás(oka)t. A kintlévőségek csökkentése érdekében ilyen esetben az együttélő másik szülő ellátásából is levonható lesz a jogtalanul felvett összeg.

Az 57. §-hoz

Átmeneti rendelkezést tartalmaz a gyermekgondozást segítő ellátás elnevezésének változásával összefüggésben.

Az 58-59. §-hoz

Szövegpontosító, egyértelműsítő módosítások, melyek többek között a gyermekgondozást segítő ellátás elnevezésének változását vezetik át a Cst. rendelkezéseiben. Módosulnak továbbá a GYES folyósítása melletti munkavégzés feltételei is, így a gyermek egyéves kora helyett már féléves korától végezhet keresőtevékenységet a szülő.

A 60-78. §-hoz

A GYES új elnevezésével és egyéb feltételeinek változásával kapcsolatban a jogrendszer egységességének megőrzése érdekében átvezetni indokolt, egyéb törvényi szintű szabályok pontosításai. A 68. § emellett - technikai okokból, tartalmi kérdéseket nem érintve - pontosítja a nyugdíjemelés felhatalmazó rendelkezését is.

A 79. §-hoz

Az Nkt. módosítását tartalmazza, melyben meghatározásra kerül, hogy a pedagógusok előmeneteli rendszerére vonatkozó rendelkezések a Gyvt. hatálya alá tartozó intézményekben pedagógus-munkakörben foglalkoztatottakra, az ágazati sajátosságoknak megfelelően, milyen eltérésekkel alkalmazandók.

Rendelkezést tartalmaz továbbá a köznevelési intézménynek minősülő egységes óvoda-bölcsődében felsőfokú végzettséggel kisgyermeknevelő munkakörben foglalkoztatottakra vonatkozóan, akikre nézve a bölcsődében ugyanilyen feltételekkel foglalkoztatottakra alkalmazandó szabályokat azonos módon alkalmazni rendeli.

A pedagógus-előmeneteli rendszer Gyvt. hatálya alá tartozó intézményekben történt bevezetése a Kjt. szerinti minősítési rendszer alkalmazását indokolatlanná tette. Ezért a Kjt. szerinti minősítési rendszerhez kapcsolódó, garantált összegű illetménynél magasabb illetmény megállapításának lehetőségét kivezetjük, egyértelművé téve ezzel, hogy a pedagógus-munkakörökben a pedagógus-előmeneteli rendszert és annak következményeit szükséges alkalmazni.

A Gyvt. hatálya alá tartozó intézmények pedagógus-munkaköreiben a feladatellátáshoz nem illeszkedik a címpótlék alkalmazása, így ennek kivezetése indokolt az előmeneteli rendszerek párhuzamos alkalmazásának megszüntetése érdekében.

A 80. §-hoz

Az Nkt. átmeneti rendelkezést határoz meg arra vonatkozóan, hogy a 2016. január 1-jétől a pedagógus előmeneteli rendszer hatálya alá kerülő, továbbá a 2013 szeptembere óta a pedagógus előmeneteli rendszer hatálya alá tartozó, ugyanakkor az illetményrendszert érintő szabályok egyértelművé tétele kapcsán érintett, pedagógus munkakörbe sorolt dolgozók illetménye, munkabére nem lehet kevesebb, mint a 2015. december havi illetményük, munkabérük.

A 2016. január 1-jéről az Nkt. alapján a gyermekvédelemben betölthető pedagógus-munkakörökben foglalkoztatottak tekintetében kivezetésre kerülő illetményelemek - a garantált összegű illetménynél magasabb illetmény, a címpótlék, továbbá a különleges szakértelmet igénylő munka utáni pótlék - az előzetes felmérés szerint a 2016. január 1-jét megelőzően a gyermekek védelméről és a gyámügyi igazgatásról szóló törvény alapján pedagógus munkakörnek minősülő munkaköröket tekintve csak alacsony létszámú (77 fő) pedagógus-munkakörben foglalkoztatottat érintenek, az ő esetükben átmeneti rendelkezéssel biztosítjuk, hogy 2016. január 1-jéről jelen módosítás ne érintse hátrányosan a gyermekvédelmi szakellátásban dolgozó pedagógus-munkakörű szakembereket.

A 81. §-hoz

Az Nkt.-ben szükséges átmeneti rendelkezést meghatározni arra vonatkozóan, hogy az egységes óvoda-bölcsőde mely időponttól nem működhet tovább, valamint rendelkezni kell arról is, hogy az átalakulást követően a fenntartóknak gondoskodni kell a 3 éven aluli és a 3 éven felüli gyermekek további ellátásáról.

A 82. §-hoz

Az egységes óvoda-bölcsőde 2017. szeptember 1-jei kivezetése miatt hatályon kívül kell helyezni az Nkt.-ben az egységes óvoda-bölcsődére vonatkozó szabályokat.

A családi napközi jogintézményének 2017. január 1-jei megszüntetése miatt hatályon kívül kell helyezni az Nkt. azon rendelkezését, amelynek értelmében a kötelező óvodáztatásnak 5 éves korig családi napköziben is eleget lehet tenni.

A 83-91. §-hoz

A GYES új elnevezésével és egyéb feltételeinek változásával kapcsolatban a jogrendszer egységességének megőrzése érdekében átvezetni indokolt, egyéb törvényi szintű szabályok pontosításai.

A 92. §-hoz

Az egyes szociális és gyermekvédelmi tárgyú törvények módosításáról szóló 2015. évi CXXXIII. törvény 2016. január 1-jétől határozta meg a szociális diagnózis készítésére vonatkozó feladatot, amely a család szociális helyzetének átfogó vizsgálatát, és ennek alapján a probléma kezeléséhez szükséges szolgáltatások igénybevételére vonatkozó javaslat megtételét foglalja magába. Az új struktúra és feladatmegosztás szerinti működés kialakítása mellett a szociális diagnózis készítésére vonatkozó új feladat a család- és gyermekjóléti szolgálatok számára olyan kihívás, amelyre módszertani segítség mellett szükséges felkészülni, ezért indokolt e kötelezettség bevezetésének idejét egy évvel elhalasztani, 2017. január 1-jére.

A 93. §-hoz

A GYES új elnevezésével kapcsolatban a jogrendszer egységességének megőrzése érdekében átvezetni indokolt módosítás.

-----STARTING---POINT---VEGE---

A 94. §-hoz

Hatályba léptető rendelkezéseket tartalmaz.