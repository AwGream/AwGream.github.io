2013. évi CXXIV. törvény indokolása

a Magyarország 2013. évi központi költségvetéséről szóló 2012. évi CCIV. törvény módosításáról

-----STARTING---POINT---ALTALANOS---

Általános indokolás

A törvénymódosítás - összhangban a Kormány stabil államháztartási gazdálkodásra és az államadósság csökkentésére irányuló eddigi gazdaságpolitikájával - az alábbi változtatásokat fogalmazza meg:

A törvény létrehozza a Beruházási Alapot, amelybe tartozó beruházások esetében - főszabályként - akkor teljesíthető kifizetés, vagy vállalható új kötelezettség, ha annak fedezetére a költségvetésbe be nem tervezett, az állami vagyon értékesítéséből vagy hasznosításából származó bevétel érkezik. Így az egyszeri jellegű beruházási kiadások teljesítésére a költségvetési folyamatok alapján, az egyszeri jellegű vagyonhasznosítási bevételek figyelembe vételével kerülhet sor.

A törvény az önkormányzati adósság állam általi átvállalásához a hitelező befizetési kötelezettségét kapcsolja, mivel a hitel kockázata az adós személyének megváltozása miatt csökken. Ezen törvény, valamint a külön törvényben szereplő, a közteherviselés egyes elemeit (az ún. reklámadót, a pénzügyi tranzakciós illetéket, a bányajáradékot, a távközlési adót, az egészségügyi hozzájárulást) érintő rendelkezések - a Beruházási Alap létrehozásával együtt - biztosítják, hogy az államháztartás stabilitása előre nem látható események esetén is fennmarad.

A törvény a fentieken túl a fuvarozók útdíjfizetését megkönnyítő hitelprogram hatékonyságának növelése érdekében módosítja a hitelprogramhoz kapcsolódó állami kezességvállalás szabályait is.

-----STARTING---POINT---RESZLETES---

Részletes indokolás

Az 1. §-hoz

A fuvarozók kedvező árazás melletti forráshoz juttatása érdekében indokolt az útdíjfizetést megkönnyítő hitelprogramhoz és a hitelprogramot működtető hitelező kölcsönfelvételéhez kapcsolódó kockázatok mérséklése.

A 2. §-hoz

A rendelkezés fenntartja annak a lehetőségét, hogy az önkormányzatoknál maradó adósságállomány állam általi átvállalását a bankok és önkormányzatok kezdeményezzék.

Ezzel a lehetőséggel csak akkor lehet majd élni, ha az átvállalandó összeg 7%-át a pénzintézet befizeti a központi költségvetés számára.

A 3. §-hoz

Módosítja a Beruházási Alapra vonatkozó előírást, megkülönböztetve egyrészt az érintett előirányzatokat aszerint, hogy azok a Kormány irányítása alá tartozó fejezetek előirányzatai, vagy sem. Előbbi esetben az államháztartásért felelős miniszternek az egyetértése, utóbbi esetben csupán véleménye szükséges új kötelezettség vállalásához. Indokolt, hogy az egyetértést, véleményt ne csak egyesével, hanem kötelezettségvállalások meghatározott részére is meg lehessen adni.

Másrészt fontos módosítás, hogy a már megkötött kötelezettségvállaláshoz kapcsolódó kifizetést a törvény nem teszi egyetértés, vélemény függvényévé, kizárva ezzel a szerződéses kötelezettség nem teljesítésének elvi lehetőségét is az állam részéről.

A 4. §-hoz

Jogtechnikai hivatkozás.

Az 5. §-hoz

A nem állami köznevelési intézményfenntartók új típusú finanszírozását 2013. október 1-jétől indokolt bevezetni. Ennek oka a finanszírozás utólagos jellegében keresendő, hiszen a tárgyhavi pénzellátás az előző havi bérek kifizetését szolgálja. Ezért 2013 szeptemberében még az eddigi finanszírozásnak megfelelő hozzájárulásokat indokolt normatíva nem állami intézményfenntartók részére biztosítani.

A 6. §-hoz

A törvény - főszabály szerint - a kihirdetését követő napon lép hatályba.

Az autópályák, autóutak és főutak használatáért fizetendő, megtett úttal arányos díj fizetését szolgáló kölcsönnyújtással kapcsolatos kezességi szabályok július 1-jén hatályosulnak.

A 7. §-hoz

Jogtechnikailag szükséges rendelkezés.