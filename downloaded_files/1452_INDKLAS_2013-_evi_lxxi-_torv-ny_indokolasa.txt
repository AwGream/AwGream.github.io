2013. évi LXXI. törvény indokolása

a dohányzással összefüggő egyes törvények módosításáról

-----STARTING---POINT---ALTALANOS--- 

A fiatalkorúak dohányzásának visszaszorításáról és a dohánytermékek kiskereskedelméről szóló 2012. évi CXXXIV. törvény (a továbbiakban: Dohánytörvény) második módosítását követően - amely a dohányboltban forgalmazható termékek körét szélesítette ki - számos szakmai szervezet, illetve szövetség élt megfontolásra érdemes javaslattal a törvény által eddig nem szabályozott gyakorlati kérdések pontosítása érdekében.

A törvény célja ennek megfelelően egyrészt az új dohánytermék-kiskereskedelmi rendszer bevezetése előtt olyan további pontosító szabályok lefektetése, amelyek az alkalmazhatóságot tovább segítik. Ugyanakkor, a törvény reagálni kíván az új kihívásokra is, amelyek például az Uniós jogfejlődés miatt kerültek előtérbe.

Számos szakmai szervezet élt a Dohánytörvény második módosítását követően azzal a javaslattal, hogy ne csak a dohányboltban forgalmazható termékek köre bővüljön (egyes javaslatok szerint az egyáltalán ne bővüljön); helyette/mellette meghatározott minimális árréssel garantálja a jogalkotó a dohánytermék-kiskereskedelmi rendszer hatékonyabb működését.

A szakmai egyeztetéseket követően sem tűnik úgy, hogy a dohányboltban forgalmazható termékek körét bővíteni, illetve szűkíteni kellene; ugyanakkor e törvény elfogadja a szakmai szervezetek azon javaslatát is, hogy a dohánytermék-kiskereskedők minimális kereskedelmi árrése a törvény erejével garantáltassék.

-----STARTING---POINT---RESZLETES---

Az 1. §-hoz

A termékkör-bővítés jelenlegi lehetőségeit kihasználva indokolt megfelelni a további kereskedői igényeknek azáltal, hogy lehetőség lesz a dohányboltokban bizonyos élelmiszeripari termékek forgalmazására is.

A 2. §-hoz

Technikai pontosítás igényel, hogy a Nemzeti Dohánykereskedelmi Zrt. ténylegesen elvégzendő feladatai felsorolása pontosan szerepeljen a törvény szövegében.

A 3. és 6. §-hoz

Tekintettel arra, hogy a koncessziós pályázatok döntő része e törvény benyújtásakor már lezárult, és a jövőben kisebb volumenű, elsősorban helyi pályázati kiírásokkal kell csak számolni, az ésszerűség szempontjai szerint pontosítani lehet a koncessziós törvényből következő általános szabályokat.

Ennek megfelelően pontosítja a törvény a pályázati felhívás közzétételi helyének szabályait, továbbá rendelkezik arról, hogy eredménytelen pályáztatás után legkésőbb 36 hónapon belül új pályázatot kell kiírni.

Amennyiben a dohánytermék-kiskereskedelmi jogosultságot az állam a részvénytársaság által feljogosított személy útján gyakorolja, akkor - a korábbi pályázat eredménytelenségét követően - legkésőbb 12 hónapon belül mindenképpen ki kell írni az új pályázatot.

A 4. §-hoz

A Dohánytörvény a dohánytermék-kiskereskedelem szervezésében való széles körű közreműködésre 100%-ban állami tulajdonú gazdasági társaság létrehozásáról rendelkezett, azonban nem rendezte a társaság működésének finanszírozását. Jelen rendelkezés célja, hogy a koncessziós díjból származó bevétel teljes egészében a társaság működését szolgálja.

Az 5., 7. és 9. §-hoz

A Jöt. elfogadott módosítása következtében szükséges e törvényben is pontosítani, hogy a mozgóbolttal végzett kiskereskedelmi tevékenység elvégzésére végső soron az állam nevében technikailag ki jogosult.

A 8. §-hoz

A törvény pontosítja az engedély iránti kérelem szabályait a vámhatóság szakmai javaslata alapján.

A 10. §-hoz

A Dohánytörvény eredeti még hatályba nem lépett szövegének pontosítása azért szükséges, mert az érintett alanyi kör teljes lefedése indokolt a tisztességes piaci magatartás biztosítása érdekében, illetve a dohánytermékeken kívül más termékek is forgalmazhatóak a dohányboltban.

A 11. §-hoz

A törvény egyik célja, hogy egy megfelelő - tíz százalékos mértékű - kereskedelmi árrés biztosításával azok a dohánytermék-kiskereskedők is biztosíthassák a dohánybolt szerény jövedelmezőségét, akik elsősorban (vagy kizárólag) a dohánytermékek forgalmazásából kívánják bevételeiket biztosítani. Ugyanakkor - mivel a törvény nem érinti a dohányboltban forgalmazható termékek körét, azért - azok a kiskereskedők is hasonló jövedelmezőséggel számolhatnak, akik önmagában a dohánytermékek kisebb volumene miatt nem tudnak megfelelő árrés-tömeget biztosítani; nekik az egyéb termékek árusításával együtt lehet fenntartható a dohánybolt.

Hangsúlyozandó, hogy a dohánybolt fenntarthatóságának biztosítása nem öncél: mindenkor azon népegészségügyi érdeknek van alárendelve, miszerint a fiatalkorúak védelme érdekében a dohány-értékesítési csatornákat szűkíteni, ellenőrizhetőségüket, felelősségre vonásukat biztosítani szükséges.

A 12. §-hoz

A törvény pontosítja a készletek nyilvántartására, illetve az adatszolgáltatásra vonatkozó rendelkezéseket.

A 13. §-hoz

A törvény tovább pontosítja a fiatalkorúak védelmére vonatkozó szabályokat, és egyértelművé teszi, hogy fiatalkorú személy a dohányboltba nem léphet be, vagy ha be is lépett, akkor onnan ki kell utasítani; addig semmilyen értékesítési tevékenységet nem lehet tovább folytatni. E § rendelkezéseiből egyértelmű az is, hogy nem cél, hogy a fiatalkorúak az egyéb termékeket (pl. az üdítőt) a dohányboltokban vásárolják meg; csak a nem fiatalkorú fogyasztó lehet a dohánybolt célközönsége bármely általa forgalmazott termék tekintetében.

A 14. §-hoz

A Dohánytörvény alapján kiírt koncessziós pályázati folyamat során vált tapasztalhatóvá, hogy egyes dohányipari szereplők még a Dohánytörvény lényegi rendelkezéseinek hatálybalépését megelőző időszakban igyekeznek olyan előnyöket, támogatásokat (szponzorációkat) nyújtani a reménybeli dohánytermék-kiskereskedőknek, amelyek a Dohánytörvény alapján tiltottak lesznek, és amelyekkel esetleg tiltott előnyre tehetnének szert. Ezt megakadályozandó, a törvény előrehozza a tiltott szponzoráció szabályainak bevezetését.

A 15. §-hoz

A Kormány felhatalmazást kap az e törvényben nem szabályozott további végrehajtási szabályok megalkotására.

A 16. §-hoz

Az átmeneti rendelkezést joghatás kiváltása szempontjából jogtechnikailag korrigálja.

A 17. §-hoz

Tekintettel arra, hogy a koncessziós pályázatok döntő része e törvény benyújtásakor már lezárult (méghozzá a koncessziós törvény általános szabályai szerint, melyek megalkotásakor kétségkívül nem lehetett még ilyen mennyiségű koncessziós eljárás lebonyolításának szükségességével számolni), az ésszerűség szempontjai szerint indokolt megteremteni azokat a különös, a dohánytermék-kiskereskedelmi koncessziós eljárásokra vonatkozó szabályokat, amelyeket a jövőbeni koncessziós eljárásokban alkalmazni lehet.

A 18. §-hoz

A módosítás megszünteti azt a sem elméleti, sem pedig gyakorlati szempontból nem indokolt korlátozást, miszerint a dohánytermék-kiskereskedő nem értékesíthet adómértékváltozást követő meghatározott időn belül már megvásárolt, adózott jövedéki terméket; ugyanakkor szigorítja a nagykereskedők számára előírt határidőt.

A dohánytermék-kiskereskedőknél ugyanis nem áll fenn az ún. „készletezés” veszélye (ezt a gyakorlati tapasztalatok is igazolják, hiszen a kiskereskedők legfeljebb néhány napi/heti készletet vásárolnak/finanszíroznak); ugyanakkor jogi szempontból is indokolatlan és aggályos a már a kiskereskedő által megvásárolt, adózott termék értékesítését korlátozni.

A törvény ugyanakkor - az eredeti célokkal összhangban - a dohányterméknagykereskedők/importőrök részére tovább szigorít ezen feltételeken, hiszen esetükben valóban fennállhat a „készletezés” veszélye.

-----STARTING---POINT---VEGE---

A 19-20. §-hoz

Hatályba léptető és záró rendelkezések.