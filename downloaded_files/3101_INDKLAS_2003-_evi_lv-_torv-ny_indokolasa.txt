2003. évi LV. törvény indokolása

a budapesti 4-es - Budapest Kelenföldi pályaudvar-Bosnyák tér közötti - metróvonal első szakasza megépítésének állami támogatásáról

-----STARTING---POINT---ALTALANOS--- 

A miniszterelnök úr által meghirdetett Európa-tervnek megfelelően a törvény lehetővé teszi a Főváros közlekedését jelentősen javító 4-es metróvonal megépítésének finanszírozását. A projekt nagymértékben javítja a Főváros közlekedését és új területfejlesztési lehetőségeket tár fel.

A módosítás célja, hogy törvényben rögzítse a budapesti 4-es metróvonal a Kelenföldi pályaudvartól a Keleti pályaudvarig terjedő szakasza megépítésének állami támogatását, a társfinanszírozás keretszabályait, feltételeit. Az Országgyűlés tehát jelen esetben törvényben adja meg a pénzügyminiszternek a felhatalmazást a Fővárosi Önkormányzattal a támogatási szerződés megkötésére. Az állami finanszírozási hányad erre a metrószakaszra 153.943,9 millió Ft, mely 2002. évi áron, általános forgalmi adó nélkül értendő. A pénzkeretet a Főváros a beruházás pénzügyi szükségletének megfelelően, a támogatási szerződésben meghatározottak szerint veheti igénybe. Ennek fedezetét a 2004-2008. években a költségvetési törvénybe be kell építeni. Az adott évre jóváhagyott támogatás ténylegesen igénybe nem vett részét át lehet vinni a következő költségvetési évre.

A törvény a tárgybeli nagyberuházás állami támogatásán túlmenően tartalmazza a Magyar Köztársaság Polgári Törvénykönyve (Ptk.), és vele összefüggésben az államháztartásról szóló 1992. évi XXXIII. törvény (Áht.) kiegészítését is.

A Ptk. és Áht. módosítás kapcsolódik a törvény szerinti projekthez szükséges állami kötelezettségvállaláshoz. Ugyanakkor azonban azt is célozza, hogy a nagy értékű, több éves költségvetési kihatással járó állami szerződések jogi hatálya egyértelmű, az állami kötelezettségvállalás hatáskörei és eljárásrendje átláthatóbb, nyilvánosabb legyen. A törvény az Áht. módosításával szabályozza, hogy az állam képviseletében eljáró személyek, továbbá az állami költségvetésből finanszírozott szervek milyen közjogi, pénzügyi szabályok betartásával köthetnek többéves kihatással járó magánjogi ügyleteket. A törvény kimondja, hogy a jövőben a Kormánynak a meghatározott összeghatár feletti, több éves kihatással járó kötelezettségvállalásaihoz - még a szerződés megkötése előtt - az Országgyűlés felhatalmazását kell kérnie. Ez az eljárásrend összhangban van azzal, amit a törvényben a budapesti 4-es metró építésének támogatásához kér a Kormány a Parlamenttől. Az említett közjogi szabályok alkotmányossági megfontolásokon is alapulnak: egyértelmű lesz ugyanis, hogy a többéves kihatású, nagy összegű kötelezettségvállalások nem jöhetnek létre az éves költségvetési törvények megalkotására jogosult Parlament megkerülésével.

-----STARTING---POINT---RESZLETES---

Az 1-6. §-hoz

Figyelembe véve a Főváros és a központi költségvetés teherbíró képességét, a 4-es metróvonal Kelenföldi pályaudvar-Keleti pályaudvar közötti szakaszának megépítéséhez a Magyar Állam az Országgyűlés egyetértése esetén az e §-okban megjelölt összegben és módon támogatást nyújt.

A 7. §-hoz

A vasútról szóló törvény rendelkezései szerint a helyi közforgalmú vasúti pálya és tartozékai kizárólagos önkormányzati tulajdonban vannak. A törvény célja lehetővé tenni, hogy az önkormányzatok kizárólagos tulajdonosi kontrollja egyéb módon, az önkormányzat tulajdonában álló társaság révén is megvalósítható legyen.

A 8. §-hoz

A módosítás összhangba kívánja hozni a koncesszióról szóló törvény rendelkezéseit a módosított vasúti törvénnyel, ezért a törvény hatálya alá tartozó vagyontárgyak körét pontosítja azáltal, hogy csak az önkormányzat tulajdonába tartozó helyi közforgalmú vasúti pályák és tartozékai tartoznak e törvény hatálya alá.

A 9. §-hoz

A közjogi szabályokkal párhuzamosan a jogalkotónak a magánjog területén is rendeznie kell az állami kötelezettségvállalások jogi hatályát, ami a Ptk. kiegészítésével oldható meg. A hatályos Ptk. szerint az állam jogi személy. Ez az jelenti, hogy közvetlenül is magánjogi jogviszonyok alanya lehet, szerződéseket köthet, perelhető. Az államot a polgári jogviszonyokban a pénzügyminiszter képviseli, ha jogszabály másként nem rendelkezik. A pénzügyminiszter e hatáskör gyakorlását más állami szerv útján, vagy más állami szervre átruházva is gyakorolhatja. Az állam nem hivatkozhat arra, hogy képviselője hatáskörét túllépve járt el. A Ptk. következetlen volt abban, hogy amíg a költségvetési szervekre kimondta, hogy azokat a költségvetésüket meghaladó mértékben is terheli a kártérítési, megtérítési, kártalanítási, valamint az a kötelezettség, amelyet harmadik személyek irányában vállaltak, ugyanezt azonban a Magyar Államra, mint magánjogi jogalanyra, jogi személyre nem mondta ki. Ez a hiányosság ellentétes a jogbiztonság követelményeivel és sérti a gazdasági forgalom biztonságát. A polgári jognak ezért a Magyar Államot is ugyanúgy kell kezelnie, mint a többi jogi személyt, ide értve különösen a költségvetési szerveket is.

A költségvetési szerveknek a polgári jogviszonyban való képviseletét a szerv vezetője gyakorolja, aki esetenként vagy ügycsoportonként e hatáskörének gyakorlását a szerv dolgozójára átruházhatja.

A 10. §-hoz

Az Alkotmány 19. §-a (3) bekezdésének d) pontja szerint az Országgyűlés megállapítja az államháztartás mérlegét, jóváhagyja az állami költségvetést és annak végrehajtását.

Ennek alapján indokolt, hogy a jelentős összegű és többéves fizetési kötelezettséggel járó szerződések megkötése előtt az Országgyűlés adjon előzetes felhatalmazást a Kormánynak az ilyen szerződéskötésre.

Ugyancsak indokolt, hogy a központi és a társadalombiztosítási szervek 10 milliárd forintot meghaladó, többéves fizetési kötelezettséggel járó szerződéseik megkötéséhez a Kormány adjon előzetes felhatalmazást, hiszen ezen kötelezettségeknek meg kell jelenni a költségvetési törvényben és a költségvetési törvényjavaslatot a Kormány jogosult az Országgyűlésnek benyújtani.

-----STARTING---POINT---VEGE---