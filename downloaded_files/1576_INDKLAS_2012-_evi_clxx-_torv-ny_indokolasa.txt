2012. évi CLXX. törvény indokolása

a Bolgár Köztársaság, a Horvát Köztársaság, Magyarország és az Osztrák Köztársaság között a közúti közlekedésbiztonságot veszélyeztető közlekedési jogsértések miatt alkalmazott jogkövetkezmények határon átnyúló végrehajtásának elősegítéséről szóló Megállapodás kihirdetéséről, valamint egyes törvényeknek a közlekedésbiztonságot elősegítő európai uniós és nemzetközi kötelezettségek végrehajtásárhoz szükséges módosításáról szóló

Általános indokolás

A közúti közlekedés biztonságát veszélyeztető jogellenes cselekmények között a belső határok megszűnése és a nemzetközi személy- és áruforgalom növekedése következtében egyre növekvő számban vannak jelen határon átnyúló ügyek, amikor a jogsértést elkövető személy és/vagy az eszközéül szolgáló gépjármű a jogsértés helyéhez képest külföldi. Ilyen esetekben a jogsértés helye szerinti állam hatóságai eszköztelenek, mivel (ha csak technikai eszközzel regisztrálják a jogsértés elkövetését) nem férnek hozzá a vezető/üzembentartó, illetve a gépjármű adataihoz, valamint (még ha rendelkezésre állnak is bírságoláshoz szükséges adatok) a szokásos szankcióként kiszabott pénzbírságok érvényesülése gyakorlatilag az elkövető fizetési hajlandóságának függvénye, hiányoznak a másik államban való behajtást lehetővé tévő jogi eszközök. További probléma az azonos cselekmények eltérő jogi megítélése az egyes államokban (bűncselekmény, szabálysértés vagy kriminális tartalom nélküli igazgatási szabályszegés). Ez egyrészt jelentős bírságbevételektől fosztja meg az államokat, másrészt számottevően rontja a közlekedési morált, hiszen a külföldi sofőrök államukon kívül úgy érzik, nem fenyegeti őket a szankció, ezért hajlamosabbak figyelmen kívül hagyni a közlekedési szabályokat. Lényegében csak akkor adott a külföldi szabályszegők ellen a hatékony fellépés lehetősége, ha (személyi sérüléssel járó) baleset történik, vagy egyébként bűncselekmény kerül megállapításra (járművezetés ittas vagy bódult állapotban), a bűnügyi jogsegély kialakult intézményrendszere révén.

Mindezek nyomán az elmúlt években az Európai Unióban is születtek a probléma orvoslását célzó jogi eszközök, illetve a technikai fejlődés, az on-line adatcsere is hatékonyabb fellépés reményével kecsegtet. Ehhez kapcsolódóan hazánk tavaly óta vezető szerepet vállal egy regionális nemzetközi egyezmény kidolgozásában a közép-európai uniós tagállamok belügyminisztériumait tömörítő Salzburg Fórum-együttműködés kereteiben.

Az Európai Unióban elfogadásra került a kölcsönös elismerés elvének a pénzbüntetésekre való alkalmazásáról szóló 2005. február 24-i 2005/214/IB tanácsi kerethatározat (a továbbiakban: Kerethatározat), amely büntető- és szabálysértési ügyekben lehetővé teszi a bírságok határon átnyúló behajtását (meg kell jegyezni, hogy ez nem kifejezetten a közlekedés biztonságát célzó eszköz, fő fókusza a büntetőügyekben kiszabott pénzbüntetések kölcsönös elismerése és behajtása). Legfőbb hátránya, hogy a közigazgatási bírságokra nem terjed ki a hatálya, ezenkívül papíralapú kommunikációt ír elő. Tekintve, hogy a Lisszaboni Szerződés hatálybalépése előtt elfogadott kerethatározatról van szó, a tagállamok igen eltérő módon ültették át jogrendszerükbe, ezért gyakorlati érvényesülése meglehetősen korlátozott. A Kerethatározat ezenkívül a végrehajtás megtagadási indokai közé sorolja, ha a pénzbüntetés összege nem éri el a 70 eurót (Kerethatározat 7. Cikk (2) bekezdés h) pont).

A 2011-es magyar EU-elnökség jelentős eredményeként elfogadásra került a közúti közlekedésbiztonságot veszélyeztető közlekedési jogsértésekre vonatkozó információk határokon átnyúló cseréjének elősegítéséről szóló 2011. október 25-i 2011/82/EU európai parlamenti és tanácsi irányelv (a továbbiakban: Irányelv). Az Irányelv alapján a tagállamoknak 2013. novemberéig meg kell teremteniük 8 kiemelt, a közlekedés biztonságát veszélyeztető jogellenes cselekmény miatt indult eljárásokban a hatóságok között az elektronikus információcserét, függetlenül azok jogi minősítésétől (vagyis büntető-, szabálysértési és közigazgatási eljárásokra is kiterjedően).

A 8 kiemelt tényállás:

- sebességhatár túllépése;

- biztonsági öv használatának mellőzése;

- forgalomirányító fényjelző készülék piros jelzésénél való megállás elmulasztása;

- ittas járművezetés;

- kábítószer hatása alatt történő járművezetés;

- bukósisak viselésének elmulasztása;

- tiltott sávban történő közlekedés;

- mobiltelefon vagy más kommunikációs eszköz jogellenes használata vezetés közben.

Az Irányelv a technikai megvalósítást illetően a gépjármű-nyilvántartási adatokhoz való on-line hozzáférés tekintetében a Prümi Szerződésben, illetve határozatokban (2008/615/IB és 2008/616/IB tanácsi határozatok) rögzített megoldást (EUCARIS-alkalmazás) írja elő. További érdemi rendelkezése, hogy a megindult eljárásról az eljárás alá vont személy (vezető, üzembentartó vagy egyébként azonosított személy) részére tájékoztató levél küldését írja elő. Az Irányelv ugyanakkor semmilyen rendelkezést nem tartalmaz az eljárás egyéb részleteire, valamint a kiszabott bírságok behajtására vonatkozóan. Erre vonatkozóan az Európai Bizottságnak írja elő, hogy mérlegelje javaslat tételét, de ez leghamarabb 2016 végén várható.

Az irányelv átültetési határideje 2013. november 7.

Az eredetileg osztrák-magyar kétoldalú megállapodásként elképzelt szerződés regionális körben való kidolgozásáról a 2011. júniusi kitzbüheli és a novemberi pravets-i miniszteri konferenciákon született döntés. A folyamatban Ausztria és Magyarország játszottak vezető szerepet. A Megállapodás aláírására a Salzburg Fórum 2012. második félévi magyar elnöksége egyik fő eredményeként a 2012. október 11-én Mátraházán tartott miniszteri konferencia margóján került sor. Az aláíró államok hazánkon kívül Ausztria, Bulgária és Horvátország. A rendelkezésre álló információk szerint a közeljövőben elképzelhető Szlovákia és Szlovénia csatlakozása a Megállapodáshoz.

A Megállapodás számos újítást tartalmaz. Kibővíti az együttműködési kötelezettséget az Irányelv szerinti 8 tényálláson kívül az olyan eljárásokra, amelyek a „hatóságokkal való együttműködés megtagadása” miatt indulnak (tehát ha az eljárás alá vont személy megtagadja a jogsértés valódi elkövetőjének azonosítását) - ha a jogsértés helye szerinti állam joga ezt a tényállást ismeri. Az Irányelvhez képest többletelemként a gépjármű-nyilvántartásokban való on-line keresés lehetőségén kívül további segítségnyújtást ír elő a gépjárművezető azonosítására. Főszabályként postai kézbesítést ír elő az eljárás alá vont személy részére, azonban ennek sikertelensége/aránytalan nehézsége esetén lehetővé teszi a központi hatóságok közti kommunikációt a kézbesítés megkönnyítése érdekében, amely révén a fordítás költsége és nehézsége is csökkenthető. Rögzíti a 2005/214/IB tanácsi kerethatározat szerinti bírságbehajtás kötelezettségét a közigazgatási eljárásban kiszabott bírságokra is, valamint további, a végrehajtás gyakorlati kivitelezését megkönnyítő szabályokat tartalmaz (tanúsítvány alkalmazása a központi hatóságok között). Fontos megjegyezni, hogy a Kerethatározattal összhangban a behajtásra kerülő pénzösszeg a végrehajtó tagállamot illeti (tehát a magyar állampolgárok külföldön elkövetett jogsértései miatti bírság gyarapítaná a magyar állam bevételeit, míg a Magyarországon elkövetett jogsértés külföldi elkövetőire kirótt bírság nem magyar állami bevételként jelentkezne). A Kerethatározathoz képest alacsonyabb végrehajtási küszöbértéket tartalmaz (50 euró).

A hatóságok közötti kommunikáció fenti formáira elektronikus út alkalmazását rendeli, melynek technikai részleteit egy, a Megállapodást kiegészítő Végrehajtási Megállapodás tartalmazná. Előzetes tervek szerint a végrehajtási egyezmény egyszerűsített, de biztonságos hálózaton folytatott adatcserét irányoz majd elő ún. pdf file transzfer biztosításával. A részletek kidolgozása 2012 szeptemberében kezdődik meg szakértői szinten, a technikai fejlesztés fedezete az E-codex projekten belül 65 ezer euró keretösszegig (280 Ft/euró árfolyamon számolva 18 200 000 Ft) rendelkezésre áll.

Mindezen megoldások révén a Kerethatározattal és az Irányelvvel, illetve az ezeket átültető szabályokkal együtt a részes államok vonatkozásában egy valóban hatékony együttműködési mechanizmus jöhet létre, amely a vétkes vezetők azonosítását, valamint a jogsértések miatti pénzbeli szankciók (bírságok) behajtását is lehetővé tenné. Meg kell jegyezni, hogy a büntető eljárások tekintetében a Megállapodás nem érintené a bűnügyi jogsegély meglévő intézményeit, ezt az aláíráskor nyilatkozattétellel zárjuk ki. A hatékony alkalmazás kulcskérdése, hogy az eljárások (úgy az ismeretlen jogsértő azonosítása, mint a kiszabott pénzbírság végrehajtása tekintetében) időben meginduljanak, mivel az elévülés a határozatok végrehajtásának és a bírságok behajtásának megtagadási okai között szerepel (a magyar jogban az új szabálysértési törvény szerint az elévülési idő 6 hónap, a Kkt. szerinti közigazgatási eljárás ügyintézési határideje 60 nap, objektív határideje szintén 6 hónap. Az elévülési idő egységes szabályozására nincs európai előírás, mindazonáltal a néhány hónapos elévülési idő a Megállapodás hatálya alá tartozó jogsértéseknél általánosnak tekinthető.). Az elektronikus kommunikáció erre is lehetőséget biztosít.

A Megállapodás alkalmazására való felkészülés részben egybeesik az irányelv alkalmazására való felkészüléssel, a jogsértő azonosítását lehetővé tévő információcsere a prümi joganyag alkalmazását lehetővé tévő EUCARIS-rendszeren keresztül fog zajlani, aminek a prümi határozatok végrehajtását szolgáló fejlesztése a Közigazgatási és Elektronikus Közszolgáltatások Központi Hivatalánál (a továbbiakban: KEKKH) már folyamatban van. Az egyéb elektronikus adatcserék technikai megvalósításának kialakítása az említett pdf file transzfer révén valósítható meg a legegyszerűbben, ennek egzakt költsége jelenleg még nem ismert, de a fejlesztés költsége az említett E-codex projekten belül 65 ezer euró erejéig rendelkezésre áll. Az Irányelv alapján mindenképpen kötelezettség lesz a határon átnyúló ügyekben a tájékoztató levél küldése. A Megállapodás alapján a tájékoztató levelet, illetve az egyéb eljárási iratokat postai úton kellene külföldre kézbesíteni, és fordítási költség is jelentkezik, azonban ez megfelelő formanyomtatványok alkalmazásával csökkenthető, és a Megállapodás 5. Cikke alapján számos esetben kiváltható a postai út a társhatóság elektronikus megkeresésével. A 6. Cikk szerinti elektronikus tanúsítvány alkalmazása a teljes határozat fordítása és postázása helyett szintén a költségcsökkentés irányába hat. A Megállapodás alkalmazása révén előálló adminisztratív tehernövekedés (külföldi hatóságok megkereséseinek teljesítése) kiegyenlítődik azzal, hogy a magyar hatóságok is segítséget fognak kapni eljárásaikban a külföldi hatóságoktól. Az állami bevételek szempontjából az egyenleg várhatóan pozitív lenne, mivel a magyar állampolgárok külföldön elkövetett jogsértései miatti bírság (ami eddig nem jelentkezett a magyar állam bevételeként) gyarapítaná a költségvetést, míg a Magyarországon elkövetett jogsértés külföldi elkövetőire kirótt bírság ugyan nem magyar állami bevételként jelentkezne, de a korábban már jelzett tényezők miatt ez lényegében eddig sem volt jelentős tétel.

A törvény tartalmazza a Megállapodást kihirdető és a Megállapodás alkalmazásához szükséges törvényi rendelkezéseket, amely egyben elvégzi a 2011/82/EU irányelv átültetéséhez szükséges törvénymódosításokat is, tekintettel arra, hogy e két jogalkotási feladat együttes kezelése, noha nem szükségszerű, de a tárgy szerinti szoros összefüggés és az időbeli egybeesés miatt mindenképpen indokolt.

Részletes indokolás

Az 1-2. §-hoz

A Megállapodás, tartalmát tekintve - a jogalkotásról szóló 2010. évi CXXX. törvény 2. §-a és 3. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nktv.) 7. § (1) bekezdés a) pontjában foglaltakra tekintettel, a Megállapodás kötelező hatályának elismerésére az Országgyűlés ad felhatalmazást.

A 3. §-hoz

A Megállapodás szövegének végleges megállapítását követően, az Nktv. 9. §-a értelmében, a Megállapodást törvényben kell kihirdetni.

A Megállapodás rendelkezéseinek bemutatása

A Megállapodás 1. Cikke rögzíti a Megállapodás tárgyi hatályát. Eszerint a felek a 2011/82/EU irányelv hatálya alá tartozó közlekedési jogsértések, valamint az 1. cikk (1) bekezdés b) pontban rögzített jogsértés jogkövetkezményeinek határon átnyúló végrehajtásában működnek együtt.

Az együttműködés a (3) bekezdés alapján független a jogsértés jogi minősítésétől. Továbbá az együttműködés kiterjed a 4. cikkben (közlekedési jogsértések határon átnyúló vizsgálata) és a 6. cikkben (pénzbírságot kiszabó határozatok határon átnyúló végrehajtása) meghatározott formákra is.

A (3) bekezdés szerint együttműködést kell nyújtani az (1) bekezdésben említett olyan eljárások tekintetében is, amelyek olyan közlekedési jogsértés miatt indultak, ami miatt az elkövetés helye szerinti államban jogi személy vonható felelősségre.

Az 1. Cikk (1) b) pontban említett jogsértést a magyar jog nem ismeri, nem szankcionálja. Mindazonáltal a törvény 4. § (4) és (7) bekezdésébe foglalt rendelkezések szerint ilyen esetben a külföldi megkeresés a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban Ket.) szabályainak alkalmazásával teljesíthető.

A megállapodás 2. Cikke értelmező rendelkezéseket tartalmaz. A 3. Cikk alapján az irányelv szerinti tájékoztató levélen kívül a felek döntésének függvényében a nemzeti jog szerinti formanyomtatvány is használható (maga az irányelv is pusztán lehetőséget biztosít a II. Mellékletében meghatározott tájékoztató levél-minta használatára, de nem teszi azt kötelezővé), és az irányelvvel összhangban az irányelv szerinti 60 napos válaszadási határidő lerövidíthető.

A 4. Cikk tulajdonképpen egy sajátos eljárási jogsegély-formát határoz meg, a gépjárművezető személyének megállapítása érdekében, az üzembentartó, vagy a tulajdonos vagy a közlekedésbiztonságot veszélyeztető közlekedési jogsértés elkövetésével gyanúsított, egyébként azonosított személy meghallgatása révén (e személyi kör az irányelvben meghatározottakat ismétli. A „gyanúsított” szó az Irányelv hivatalos magyar szövegében is szerepel, de természetesen nem büntetőeljárási értelemben használt, hiszen a Megállapodáshoz fűzött Nyilatkozat alapján is kizárt annak büntető ügyekben való alkalmazása.). A törvény 4. § (3) és (4) bekezdésébe foglalt szabály értelmében az ilyen megkeresések teljesítésére a jogsértés külföldi és magyar jogi minősítése és ezek egybevetése függvényében a szabálysértési jogsegélyről szóló 2007. évi XXXVI. törvény (a továbbiakban: Szabsjogstv.) vagy a Ket. alkalmazásával kerülhet sor. A 4. Cikk (2) bekezdés a megkeresések közvetítésére elektronikus utat, a megfelelő formanyomtatvány és kontaktpont használatát rendeli.

Az 5. Cikk az eljárási iratok megküldésére és kézbesítésére nézve tartalmaz rendelkezést, ami főszabályként megegyezik a 2000. május 29-ei uniós jogsegélyegyezmény által bevezetett rezsimmel (v. ö. (1)-(2) bekezdések). Szubszidiárius jelleggel azonban lehetővé teszi, hogy a kijelölt kapcsolattartó pontok segítséget nyújtsanak egymásnak a kézbesítésben, szintén elektronizált kapcsolattartás útján.

A 6. Cikk szól a pénzbírságot kiszabó határozatok határon átnyúló végrehajtásáról, ami egy tanúsítvány alkalmazásával történne, amely kiváltaná magának a határozatnak a megküldését. A (4) bekezdés rögzíti a végrehajtás megtagadásának okait, melyek közül kiemelendő az 50 eurót el nem érő összegű pénzbírság, ami specifikus a háttérjogszabályként felhívott 2005/214/IB tanácsi kerethatározat által meghatározott 70 eurós küszöbértékhez képest, tehát a végrehajtást szélesebb körben teszi lehetővé. Ezen együttműködési formánál is elektronikus út alkalmazását írja elő a Megállapodás. A (9) bekezdés értelmében a határozat végrehajtásából származó pénz a végrehajtó államot illeti, kivéve, ha erről a kibocsátó és a végrehajtó állam máshogy állapodik meg.

A Megállapodás 7. Cikke adatvédelmi rendelkezéseket tartalmaz. A 8. Cikk alapján a 4-6. Cikkekben meghatározott együttműködési formák adminisztratív és technikai részleteit egy külön megkötendő Végrehajtási Megállapodás fogja kibontani, amihez egy jogi kötőerővel nem bíró Felhasználói Útmutató is készül (hasonló technikát követtek a Prümi Szerződés kidolgozása során is). A Megállapodás tehát önmagában nem lesz alkalmazható, ahhoz Végrehajtási Megállapodás megkötése lesz szükséges, amely tartalmazni fogja a 7. Cikkben foglalt adatvédelmi rendelkezések részletezését, így az átadásra kerülő adatkörök pontos meghatározását és az adatok megőrzési idejét is. Ebből adódóan a Végrehajtási Megállapodás szintén törvényi szintű kihirdetést igényel majd. A Végrehajtási Megállapodás megkötését és annak törvényi kihirdetését megelőzően a Megállapodás alapján adatátadásra nem kerülhet sor, sem jogilag, sem a szükséges technikai előfeltételek hiányában.

A 9-15. Cikk a nemzetközi szerződések szokásos tartalmi elemeit rögzítik. Kiemelendő, hogy a 13. Cikk alapján Magyarország Kormánya járna el a Megállapodás letéteményeseként.

A 4. §-hoz

A törvény e §-a rögzíti, hogy Magyarország olyan nyilatkozatot tesz, amely kizárja a Megállapodás alkalmazását a magyar jog szerint bűncselekménynek minősülő jogsértések miatt indult eljárásokban.

Az 5. §-hoz

A törvény e §-a alapvető fontosságú belső jogi szabályt rögzít a Megállapodás alkalmazása során. A Megállapodás hatálya általánosságban valamennyi, a 2. Cikkben felsorolt közlekedési jogsértés miatt indult eljárásra kiterjed, amelyek a magyar jogban büntető, szabálysértési vagy közigazgatási hatósági eljárásként értelmezhetők. Éppen ezért a külföldi megkeresések magyar részről való teljesítésének alapvető feltétele, hogy meghatározásra kerüljön az alkalmazandó eljárás. Ennek vizsgálata a törvény 5. § (1) bekezdés értelmében a kormányrendeletben kijelölésre kerülő nemzeti kapcsolattartó pont feladata lesz, szükség szerint a megkereső külföldi hatósággal való egyeztetést követően. A Megállapodás büntető ügyekben való alkalmazását az aláíráskor magyar részről kizárjuk, a törvény 5. § (2) bekezdése ennek megfelelő rendelkezést tartalmaz.

A törvény 5. § (3), (4), (6) és (7) bekezdése a Megállapodás 4. cikke szerinti tulajdonképpen eljárási jogsegély, illetve a 6. cikke szerinti határon átnyúló végrehajtásra irányuló megkeresések esetén követendő eljárást rögzítik, annak függvényében, hogy a külföldön elkövetett jogsértés a magyar jog szerint szabálysértésnek vagy nem büntetendő közigazgatási jogsértésnek minősül. Ennek megfelelően az ilyen megkeresések teljesítése során vagy a Szabsjogstv., vagy a Ket. alkalmazásával kell eljárni. Ennek megállapítását követően a nemzeti kapcsolattartó pont az e törvényekben meghatározott központi hatósághoz továbbítja a külföldi megkeresést. A Megállapodás 4. Cikke alapján a Ket. szabályai szerint teljesítendő eljárási jogsegély teljesítésére az eddigi jogi környezet nem tartalmazott hatásköri szabályt, a törvény ezért ezt a Rendőrség hatáskörébe utalná.

A törvény 5. § (5) bekezdése rögzíti, hogy a Megállapodás 5. Cikke alapján történő együttműködést a nemzeti kapcsolattartó pont önállóan teljesíti, míg a törvény 5. § (8) bekezdése szabályozza, hogy a magyar hatóságok az általuk folytatott, a Megállapodás hatálya alá tartozó közigazgatási hatósági vagy szabálysértési eljárásban külföldre irányuló megkereséseiket a magyar nemzeti kapcsolattartó ponton keresztül küldik meg.

A 6. §-hoz

A törvény 6. §-a a közúti közlekedésről szóló 1988. évi I. törvény (a továbbiakban: Kkt.) jogharmonizációs célú módosítását tartalmazza a 2011/82/EU irányelv által előírt automatizált adatcsere az irányelvnek megfeleltethető közlekedési szabályszegések miatt indult közigazgatási hatósági eljárásokban való alkalmazhatósága érdekében. A Kkt. módosítása, valamint az ebben foglalt új felhatalmazó rendelkezés alapján megalkotásra kerülő miniszteri rendelet az Irányelv II. mellékletének megfelelő tájékoztató levél alkalmazását rendeli el a közigazgatási hatósági eljárásban (hasonló tartalmú módosításra a büntető vagy a szabálysértési eljárásban nincs szükség, mivel az eljárás megindulásáról itt minden esetben történik értesítés a terhelt/az eljárás alá volt személy részére, amelynek adattartalma megfelel az irányelv rendelkezéseinek). Az Irányelv 5. cikke és II. Melléklete „tájékoztató levél” fogalma alatt a tájékoztatási kötelezettséget rögzíti, de ennek mikéntjét a tagállamok nemzeti jogára bízza, a II. Melléklet szerinti sablon használata lehetőség, de nem kötelezettség.

Kiegészítésre kerül továbbá a törvény jogharmonizációs záradéka.

A 7. §-hoz

A törvény e §-a az 1999. évi LXXXIV. törvény (a továbbiakban: Kknyt.) jogharmonizációs célú módosítását tartalmazza a 2011/82/EU irányelv átültetése érdekében. Szabálysértési és büntető ügyekben a gépjármű-nyilvántartással összefüggésben az automatizált keresés törvényi lehetősége a 2007. évi CXII. törvénnyel kihirdetett ún. Prümi Szerződés, illetve a kapcsolódó EU tanácsi ún. prümi határozatok (2008/615/IB és 2008/616/IB) alapján eddig is adott volt a Kknyt. 27/A. §-a alapján. A törvény új 27/B. § és 27/C. § beiktatásával ezt a mechanizmust képezi le lex specialis-ként az irányelv hatálya alá tartozó szabálysértési eljárásokban, illetve közigazgatási hatósági eljárásokban. Az együttműködő államok körét azért szükséges a prümi határozatokhoz képest eltérően megfogalmazni, mert míg ezek a 2008-ban meghozott tanácsi határozatok valamennyi EU-tagállamban alkalmazandóak, ezen kívül a nem EU-tag Norvégia és Izland az EU Tanácsával kötött külön megállapodás alapján alkalmazza őket, addig a Lisszaboni Szerződés hatályba lépését követően elfogadott irányelv csak az EU-tagállamokra kötelező, ám azok közül az Egyesült Királyság, Írország és Dánia a részükre biztosított ún. opt-out lehetőségével élve nem alkalmazza azt.

A törvény értelmében a prümi adatcseréhez hasonlóan az Irányelv alapján folyó automatizált keresés útján megvalósuló adatcseréket is nemzeti kapcsolattartó pontként a közlekedési nyilvántartó szerv a KEKKH végezné, az Irányelv 4. cikk (2) és (4) bekezdése alapján a prümi határozatok gépjármű-nyilvántartási adatok cseréjére vonatkozó rendszerének (EUCARIS prümi alkalmazás) felhasználásával.

A törvény 6. § (2) és (3) bekezdésébe foglalt technikai jellegű módosítások az új szakaszok beépülése miatt az adatvédelmi szabályok között a hivatkozásokat pontosítják. A törvény 6. § (4) bekezdésbe foglalt módosítás kiegészíti a törvény jogharmonizációs záradékát.

A 8. §-hoz

A Szabsjogstv.-nek a törvény 8. § (2), (3) és (12) bekezdésében foglalt módosításai a 2011/82/EU Irányelv átültetését célozzák. A törvény 8. § (2) és (3) bekezdésében foglalt módosítások az irányelv szerinti automatizált keresés lehetőségét teremtik meg lex specialis-ként a törvényben korábban a Prümi Szerződés és a prümi határozatok kapcsán már beépült rendelkezésekhez kapcsolódóan. A törvény 8. § (11) bekezdése tartalmazza a törvény jogharmonizációs záradékának kiegészítését.

A (4)-(11) bekezdésekben foglalt módosítások a Megállapodás alkalmazását szolgálják, tekintve, hogy a Megállapodás alapján átadásra, illetve átvételre kerülő szabálysértési határozatok több pontban el fognak térni az egyébként a törvény (és az alapul szolgáló uniós jogszabály, a 2005/214/IB tanácsi kerethatározat) alapján átadásra vagy átvételre kerülő szabálysértési határozatoktól:

- a Megállapodás alapján az 50 eurót elérő összegű pénzbírságot kiszabó szabálysértési határozatok végrehajtásának átvétele nem tagadható meg, míg az általános küszöbérték a kerethatározat és a törvény alapján 70 euró. Az átvett határozatban kiszabott bírságnak ugyanakkor teljes összege behajtandó,

- a Megállapodás alapján főszabály szerint a végrehajtás átvételének nem feltétele magának a határozatnak a megküldése, hanem azt kiváltja egy, a határozat lényegi elemeit tartalmazó, elektronikus formanyomtatvány tanúsítvány megküldése.

Megjegyzendő, hogy a Szabsjogstv. általános rendelkezése [1. § (2) bekezdés] kimondja, hogy nemzetközi szerződés eltérő rendelkezése esetén ez alkalmazandó a törvény szubszidiárius szabályával szemben, azonban a jogalkalmazás megkönnyítése érdekében célszerű a nemzetközi szerződés alapján való eltérő szabály alkalmazásának lehetőségét e különös rendelkezéseknél is deklarálni.

A végrehajtásra átvett pénzbírságot a magyar jog szabályai szerint kell végrehajtani, amelyeket a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény tartalmaz, azonban a törvény 8. § (7) bekezdésébe foglalt módosítás szerinti eltérés értelmében, ha a megkeresésben a pénzbírság szabálysértési őrizetre való átváltoztatását kizárták, a pénzbírság adók módjára történő behajtásáról kellene intézkedni. A pénzbírság szabálysértési őrizetre való átváltoztatásának kizárásáról való tudomásszerzés kérdése szintén a Végrehajtási Megállapodásban kerül majd rendezésre, az elképzelések szerint ennek szövege, valamint a 6. Cikk alapján kidolgozandó, a Végrehajtási Megállapodásba foglalt formanyomtatvány tanúsítvány egyik rubrikája rögzíti majd ezt.

A törvény 8. § (1) bekezdésébe foglalt módosítás technikai jellegű, a következetes fogalomhasználat indokolja.

A 9. §-hoz

A törvény ezen szerkezeti egységében kapott felhatalmazás alapján a Kormány rendeletben jelöli ki a nemzeti kapcsolattartó pontot.

A 10. §-hoz

A törvény ezen szerkezeti egysége a törvény hatálybalépésére vonatkozó rendelkezéseket tartalmazza. Ennek kapcsán a 2011/82/EU irányelv átültetéséhez szükséges törvénymódosítások [a törvény 6. §-a, 7. §-a és 8. § (2), (3) és (12) bekezdése] 2013. április 1-jén lép hatályba, amely dátum kellő felkészülési időt biztosít az érintett szervezetek részére, valamint elegendő időt hagy a végrehajtási rendeletek megalkotására.

A törvény emellett magának a Megállapodásnak és az azt kihirdető törvényhelynek a hatálybalépést rögzíti a Megállapodás 15. Cikkére való visszautalással, továbbá mindazon törvénymódosítások hatálybalépését, amelyek nem a 2011/82/EU irányelv átültetését, hanem a Megállapodás végrehajtását célozzák, a Megállapodás hatálybalépésének dátumának ismertté válásához köti. Mindezek naptári napját - az Nktv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A 11. §-hoz

A törvény végrehajtásáról a közlekedésrendészetért felelős miniszter gondoskodik.

A 12. §-hoz

A törvény ezen szerkezeti egysége jogharmonizációs klauzulát tartalmaz.