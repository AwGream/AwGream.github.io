2010. évi CLVIII. törvény indokolása

a Pénzügyi Szervezetek Állami Felügyeletéről

-----STARTING---POINT---ALTALANOS--- 

A pénzügyi szolgáltatások szektorát érintő negatív tényezők ellensúlyozására az elmúlt években több esetben módosításra került a Pénzügyi Szervezetek Állami Felügyeletéről szóló 2007. évi CXXXV. törvény annak érdekében, hogy a Pénzügyi Szervezetek Állami Felügyelete (a továbbiakban: Felügyelet), minél hatékonyabban tudja ellátni feladatát. Mindezek érintették többek között a Felügyelet a jogállását, a pénzügyi felügyeleti hatósági feladatait mind mikro-, mind makroprudenciális szempontból, továbbá nem utolsó sorban a fogyasztóvédelem területén betöltött szerepét.

A törvény a Pénzügyi Szervezetek Állami Felügyeletéről szóló 2007. évi CXXXV. törvény újrakodifikált változatát tartalmazza, amely részben a korábbi szabályozást veszi alapul. Emellett a törvény magába foglalja a szabályrendszer számos új elemét is.

A törvény újraszabályozza a Felügyelet jogállását - összefüggésben az Alkotmány módosításával - és önálló alkotmányos szervként határozza meg. A Felügyelet a Magyar Köztársaság pénzügyi közvetítő rendszert felügyelő, ellenőrző és szabályozó szerve, amely törvényben meghatározott módon felelős a pénzügyi közvetítő rendszer zavartalan működéséért.

Az Alkotmány módosítása a Felügyelet elnökét olyan rendelet kiadására jogosítja majd fel, amely törvénnyel, kormányrendelettel és a Magyar Nemzeti Bank elnökének rendeletével nem lehet ellentétes, és amelynek kiadására a törvényben meghatározott feladatkörében kerülhet sor a törvényben kapott felhatalmazás alapján. A törvény ezt a felhatalmazást tartalommal tölti ki, és meghatározza a jogalkotási tárgyköröket.

A felügyeleti rendszerben a szabályozói hatósági funkció történetileg nem idegen a felügyeleti hatóságtól, mert az Állami Bankfelügyeletnek - a jelenlegi szervezet egyik jogelődjének - 1997. január 1. napjáig volt rendelkezésalkotási jogköre. A 1998-2002 közötti időszakban az akkori Felügyelet vezetése már kezdeményezte a szabályozói jogkör megadását.

A nemzetközi folyamatok az utóbbi időben különösen abba az irányba mutatnak, hogy a felügyeleti hatóság rendelkezzen szabályozói jogkörrel, mert ezzel tud a piaci folyamatokra rugalmasan reagálni.

A nemzetközi együttműködés és az európai pénzügyi integráció újabb jelentős állomásaként 2010. szeptember 7-én az EU pénzügyminiszterei, majd szeptember 21-én az Európai Parlament is elfogadták azt a reformcsomagot, amely alapján az európai pénzügyi piac makroprudenciális felügyeletét 2011. január 1-jétől az Európai Rendszerkockázati Testület (ESRB) fogja ellátni, melynek jövőbeni feladata a rendszer kockázatainak feltárása és egy újabb válság megelőzése érdekében előzetes figyelmeztetések kibocsátása. Emellett a létrejön a Pénzügyi Felügyeletek Európai Rendszere (ESFS), amelynek részét képezik a korábbi bizottsági formából önálló jogi személyiséggel rendelkező európai hatóságokká alakuló szervek (Európai Bankfelügyeleti Hatóság, Európai Biztosítási és Foglalkoztatói Nyugdíj-felügyeleti Hatóság, Európai Értékpapír-piaci Felügyeleti Hatóság). E hatóságok feladata kötelező erejű technikai standardok kidolgozása, melyeket a Bizottság fogad el, emellett iránymutatások és ajánlások kiadása, melyeknek alkalmazása és (szükség esetén) hazai jogba történő átültetése a tagállamok megfelelő hatóságainak - Magyarország esetében a Felügyeletnek - a feladatai közé tartozik. A törvény szerint a Felügyelet alkotmányos helyzetének fontos része az önálló szabályozási hatáskör (rendeletalkotás) biztosítása, mert a Felügyelet érzékeli elsőként azokat a piaci zavarokat, amelyekre a megfelelő szabályozás gyors megteremtésével reagálni tud.

A törvényben kaptak helyet a felügyeleti biztos intézményére vonatkozó újragondolt szabályok, amelyek eddig az egyes ágazati szaktörvényekben helyezkedtek el. Felülvizsgálatra kerültek a Pénzügyi Stabilitási Tanács működésére vonatkozó szabályok annak érdekében, hogy a résztvevő szervezetek függetlensége hathatósabban érvényesülhessen. A Pénzügyi Békéltető Testületre vonatkozó szabályok szintén az új szabályozás részét képezik, amelyek korábban a fogyasztóvédelmi tárgyú területen szabályozott lényegileg azonos jogintézmény felügyeleti struktúrához történő kapcsolását célozzák a pénzügyi szolgáltatások területét érintő békéltetési rendszer hatékonyabb, az ügyfelek védelmét jobban ellátó működésének biztosítása érdekében. A felülvizsgálat érinti a közérdekű igényérvényesítés jogintézményét is, amely lehetővé teszi a Felügyelet számára a közérdekű igényérvényesítés kezdeményezését, ha az adott pénzügyi szervezet általános szerződési feltételeivel kapcsolatban felmerül annak - a Polgári Törvénykönyvről szóló törvényben szabályozottak szerinti - tisztességtelen volta. Mindezek mellett a törvény több ágazati szaktörvény rövidebb terjedelmű módosítását tartalmazza az újrakodifikált szabályokkal való összhang megteremtése érdekében.

-----STARTING---POINT---RESZLETES---

Az 1. §-hoz

A törvény kimondja, hogy a Felügyelet a Magyar Köztársaság pénzügyi közvetítő rendszerének felügyelő, ellenőrző hatósági feladatokat ellátó és szabályozó országos hatáskörű közigazgatási szerve, amely csak a törvénynek van alárendelve, és meghatározza a tevékenységének az alapvető céljait.

A 2. §-hoz

A törvény biztosítja a Felügyelet függetlenségét tevékenységének végzése során, amikor kimondja, hogy a Felügyelet számára feladatot csak törvény, vagy törvény felhatalmazása alapján jogszabály írhat elő. Szintén rögzítésre kerül, hogy a Felügyelet kizárólag az Országgyűlésnek tartozik beszámolással. Nevesítve tartalmazza a törvény a Felügyelet tevékenységének függetlenségét hatósági jogkörben, amikor kimondja, hogy határozatát és végzését megváltoztatni, módosítani vagy megsemmisíteni, illetve eljárásra kötelezni nem lehet. A Felügyelet pénzügyi piacokra vonatkozó döntések és jogszabályok tervezeteire vonatkozóan véleményezési joggal rendelkezik.

A 3. §-hoz

A pénzügyi piacok nemzetközi jellegére, az Európai Közösség egységesítő hatású normáira és az egyes országok felügyeleti hatóságainak már ma is létező nemzetközi együttműködésére tekintettel indokolt, hogy a Felügyelet bekapcsolódjék a külföldi felügyeletek egymás közötti munkakapcsolataiba és nemzetközi szakmai szervezeteibe.

Ezen felül kiemelkedő jelentőségű a Felügyeletnek a Magyar Nemzeti Bankkal történő együttműködése, legfőképpen az egyes szaktörvényekben meghatározott engedélyezési- és felügyeleti ellenőrzési feladatok tekintetében.

A 4. §-hoz

A törvény felsorolja mindazokat a törvényeket, amelyek alapján a Felügyelet hatáskörrel rendelkezik bizonyos szervezetek, személyek és tevékenységek felügyelete tekintetében. A törvények felsorolása nyilvánvalóan nem jelenti és nem is jelentheti azt, hogy az adott törvényben szabályozott valamennyi szervezet, személy vagy tevékenység vonatkozásában kizárólag a Felügyelet jogosult eljárni, hanem azt, hogy ezen pénzpiaci szereplők felügyeletét az egyes törvényekben pontosan körülírt körben a Felügyelet látja el.

Az 5-6. §-hoz

A törvény rögzíti a Felügyelet feladatkörét a pénzügyi szektorra vonatkozó, az európai közösségi jogon alapuló fogyasztóvédelmi szabályok - határon átnyúló - megsértése miatti eljárásokban.

Törvényi szinten szükséges rendelkezni arról, hogy a pénzügyi szektorra vonatkozó, az európai közösségi jogon alapuló fogyasztóvédelmi szabályok - határon átnyúló - megsértése miatti eljárásokban, illetve a pénzátutalást kísérő megbízói adatokkal kapcsolatos feladatok tekintetében a Felügyelet rendelkezik hatáskörrel.

A 7. §-hoz

A feladatok, illetve feladattípusok meghatározását alapvetően maga a törvény tartalmazza, ugyanakkor e feladattípusokon belüli részfeladatokat vagy feladat-elemeket maguk a szaktörvények is tartalmazhatnak.

A 8. §-hoz

2009. november 17-én jelent meg az Európai Unió Hivatalos Lapjában az Európai Parlament és a Tanács 2009/111/EK irányelve (2009. szeptember 16.) a hitelintézetek tőkekövetelményét szabályozó 2006/48/EK és 2006/49/EK irányelvek (összefoglaló megnevezése: CRD) módosítása, az ún. CRD II., a törvény az irányelv vonatkozó részei átültetését szolgálja.

A 9-10. §-hoz

A pénzügyi piacok és a Felügyelet működésének transzparenciája egyrészről bizonyos információk nyilvánosságra hozatalával biztosítható. A Felügyelet ennek érdekében - összhangban a modern kor igényeivel és az Európai Unió elvárásaival - ezt elektronikus rendszer formájában biztosítja. Természetesen ez nem jelenti azt, hogy a Felügyelet bizonyos információk nyilvánosságát más módon - például nyomtatott sajtó formájában - ne biztosíthatná.

A 11. §-hoz

Az Európai Bizottsággal való kapcsolattartási szabályok kivétel nélkül európai közösségi jogon alapuló kötelezettségek teljesítést biztosítják.

A 12. §-hoz

2009. november 17-én jelent meg az Európai Unió Hivatalos Lapjában az Európai Parlament és a Tanács 2009/111/EK irányelve (2009. szeptember 16.) a hitelintézetek tőkekövetelményét szabályozó 2006/48/EK és 2006/49/EK irányelvek (összefoglaló megnevezése: CRD) módosítása, az ún. CRD II., a törvény az irányelv vonatkozó részei átültetését szolgálja.

A 13-14. §-hoz

A Felügyelet elnökének, alelnökeinek, illetve a Pénzügyi Békéltető Testület elnökének a kinevezésére állapít meg rendelkezéseket. A törvény meghatározza a munkáltatói jogkör gyakorlására vonatkozó rendelkezéseket, illetve a javadalmazási szabályokat egyaránt megállapítja.

A 15-20. §-hoz

A törvény a Felügyelet elnökének, alelnökeinek, illetve a Pénzügyi Békéltető Testület elnökének a megbízatása megszűnésére vonatkozó szabályokról rendelkezik. E tisztséget betöltő személyek megbízatása megszűnik a megbízatási időtartam leteltével, halállal, lemondással, összeférhetetlenség megállapításával, illetve felmentéssel. Az erre vonatkozó részletszabályok szintén meghatározásra kerülnek. A megbízatás megszűnése esetén a tisztséget betöltő személyek felmentési időre, és végkielégítésre jogosultak, rendelkezik továbbá arról is a törvény, hogy a megbízatás megszűnését követően milyen munkaviszony, vagy egyéb jogviszony nem létesíthető.

A 21-22. §-hoz

Meghatározásra kerülnek a Felügyelet elnökének feladatai. A Felügyelet az elnök egyszemélyi vezetése alatt áll. Ha törvény a Felügyelet részére címez hatáskört, azt az elnök gyakorolja. Fontos garanciális szabály, hogy az elnök törvényben meghatározott feladatai során nem utasítható, illetve meg kell hívni a Kormány ülésére a Felügyelet feladatkörét érintő napirendek megtárgyalása esetén.

A 23. §-hoz

A Pénzügyi Békéltető Testület elnökére vonatkozó speciális szabályokat állapítja meg.

A 24-26. §-hoz

A törvény meghatározza a Felügyelet állományába tartozó személyek foglalkoztatási szabályaira vonatkozó szabályokat. A Felügyelet elnöke, alelnöke, a Pénzügyi Békéltető Testület elnöke valamint a Felügyelet feladatainak ellátásához közvetlenül kapcsolódó munkakörben foglalkoztatott személyek tevékenységüket közszolgálati jogviszony keretében látják el, a köztisztviselők jogállásáról szóló törvény rendelkezései az e törvényben foglalt eltérésekkel irányadók. E mellett a nem alaptevékenységet végző alkalmazottak a Munka Törvénykönyvének hatálya alá tartoznak. Rögzíti a törvény a felügyeleti köztisztviselőknek adható címeket, ügyvezetői megbízásokat, illetve a Felügyelet javadalmazási rendszerével kapcsolatban állapít meg rendelkezéseket.

A 27-29. §-hoz

A törvényben szereplő összeférhetetlenségi szabályok a köztisztviselők jogállásáról szóló törvény összeférhetetlenségi szabályainál szigorúbbak, kiegészítő rendelkezéseket tartalmaznak, figyelembe véve, hogy a Felügyelet köztisztviselői tevékenységük során a pénzügyi piacok működésére vonatkozóan többlett-információval rendelkeznek, illetve azok működését adott esetben jelentősen befolyásolhatják.

A 30. §-hoz

A törvény rendelkezik a felügyelet köztisztviselőinek titoktartási kötelezettségéről, munkájuk során tudomásukra jutott valamennyi titokfajtára tekintettel.

A 31. §-hoz

A törvény felsorolja a Felügyelet bevételi típusait, továbbá meghatározza a felügyeleti bírság felhasználásának lehetőségeit.

A bank-, biztosítási-, tőkepiaci és pénztári szakemberek képzésével, valamint a felügyeleti-, illetve a felügyelt tevékenységgel kapcsolatos tanulmányok készítésével elsősorban a piaci szereplők vannak megcélozva, azonban ezzel a Felügyelet saját munkáját is elősegítheti.

Másrészről a bírságbevételt a pénzpiaci szereplők ügyfeleinek tájékoztatására is fel lehet használni, amely tevékenységgel a Felügyelet elősegíti a lakosság pénzügyekben való tájékozottságát. A Felügyelet akár egy adott típusú szolgáltatásra, akár több szolgáltatás összehasonlítására vonatkozó tájékoztató füzeteket, egyéb kiadványokat jelentethetnek meg, de akár különböző figyelemfelhívó kampányokat is szervezhet.

A felügyeleti bírság a 4. §-ban meghatározott szervezetek felszámolásából és végelszámolásából eredő, a Felügyelet az általa létrehozott közhasznú társaságnál jelentkező veszteségeknek megtérítésre is felhasználható.

A 32-35. §-hoz

A legutóbbi pénzügyi válság egyik lényeges tanulsága, hogy az intézmények egyedi felügyelését, az egyedi kockázatok nyomonkövetését ki kell egészíteni a pénzügyi rendszer egészének stabilitását veszélyeztető rendszerkockázati tényezők nyomonkövetésével is. A két eltérő aspektusú vizsgálódás, illetve ezen információk összevezetése egy intézményesített fórumon a hasonló pénzügyi válságok elkerüléséhez elengedhetetlennek tűnik. A Pénzügyi Stabilitási Tanács tehát a pénz- tőke és biztosítási szektor szabályozásáért felelős miniszter, az Magyar Nemzeti Bank elnöke és a Felügyelet elnöke által alkotott konzultációs testület, amelynek elsődleges szerepe, hogy tevékenységével összhangot teremtsen a makro- és mikroprudenciális felügyelés között. A törvény meghatározza a Pénzügyi Stabilitási Tanács feladatait. A Tanács elnöki tisztségét évente felváltva töltik be a pénz- tőke és biztosítási szektor szabályozásáért felelős miniszter, az MNB elnöke és a PSZÁF elnöke. A törvény szerint a Pénzügyi Stabilitási Tanácsnak olyan konzultatív, információ-megosztó, alkotó fórumként kell működnie, amelyben mindhárom közintézmény megtartja a törvényben eredetileg rögzített függetlenségét és felelősségi körét.

A 36. §-hoz

A törvény rögzíti, hogy amennyiben a pénzügyi ágazati jogszabályok vagy a fogyasztókkal szembeni tisztességtelen kereskedelmi gyakorlat tilalmáról szóló törvényben, a gazdasági reklámtevékenység alapvető feltételeiről és egyes korlátairól szóló törvényben, továbbá az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló törvényben, továbbá a törvény ezen fejezetében foglalt szabályok eltérően nem rendelkeznek a Felügyelet által lefolytatott hatósági eljárásra a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szabályait kell alkalmazni.

A 37. §-hoz

A törvény az ügyfél fogalmát a Ket. rendelkezéseitől eltérően, a Felügyelet feladatkörére és a pénzügyi piacok sajátosságára tekintettel határozza meg.

A 38-39. §-hoz

A törvény külön nevesíti a folyamatos felügyelés fogalmát, továbbá rendelkezik a helyszíni ellenőrzést végző személy megbízólevéllel, és szolgálati igazolvánnyal történő ellátásáról, amelynek meghatározza a tartalmi elemeit is.

A 40. §-hoz

A törvény lehetővé teszi, hogy a Felügyeleti hatósági eljárás nyelve a magyar nyelvtől eltérő nyelv legyen. Különösen jellemző ez az értékpapírok nyilvános forgalomba hozatala, illetve szabályozott piacra való bevezetése esetében. Ettől eltérően nem tekinthet el a Felügyelet a magyar nyelv használatától akkor, ha az ügyben ellenérdekű fél is szerepel, vagy alapítási, tevékenység engedélyezési, továbbá befolyásszerzés engedélyezésére irányuló eljárásokban. Ez az eset fordul elő például akkor, amikor az eljárást az Európai Gazdasági Térség bármely tagállamának joga alapján létrejött, fogyasztóvédelmi érdekeket képviselő szervezet indítja.

Ugyanakkor biztosítja a törvény, hogy az ügyfél képviselőjének kivételével az eljárás résztvevői, valamint más érintett hatóság részére - ezzel ellentétes nyilatkozatuk hiányában - a Felügyelet bocsássa rendelkezésükre valamennyi irat magyar fordítását. Ennek költségét a Felügyelet kell, hogy viselje.

A 41. §-hoz

A hatóság eljárásban a Felügyelet köteles biztosítani, hogy az iratbetekintés során senki se férjen hozzá jogosulatlanul olyan adatokhoz, amelyek harmadik személyre vonatkoznak és a jogszabályok által meghatározott titokkörbe esnek.

A törvény felsorolja azokat a Ket.-ben szereplő rendelkezéseket, amelyek a Felügyeleti eljárásban nem alkalmazhatóak.

A 42-44. §-hoz

A törvény a tényállás tisztázására és a helyszíni ellenőrzésre vonatkozó szabályokat állapít meg, továbbá rendelkezik a Felügyelet bűnügyi nyilvántartásban kezelt adatokhoz történő hozzáférés szabályairól, megjelölve annak célját. Lehetőség van eljárási bírság kiszabására az ügyféllel, az eljárás egyéb résztvevőjével, továbbá a közreműködésre kötelezett személlyel szemben, ha a tevékenység az eljárás zavarására irányul, meghatározva a bírság összegét, és az arányosság követelményét.

A 45. §-hoz

A törvény meghatározza, hogy a Felügyelet milyen feltételekkel köthet hatósági szerződést, illetve annak mik az eljárási szabályai.

A 46-47. §-hoz

A közigazgatási eljárás általános szabályaitól való eltéréseket fogalmaznak meg a rendelkezések, továbbá megfogalmazza a Felügyelet kártérítési felelősségére vonatkozó Polgári Törvénykönyvről szóló törvényben foglaltaktól eltérő szabályokat.

A 48-49. §-hoz

A törvény a felügyeleti biztosra állapít meg rendelkezéseket. A korábbi szabályoktól eltérően a Felügyelet felügyeleti biztosnak az általa, a felszámolási feladatok lefolytatása céljából létrehozott nonprofit gazdasági társaságot jelölheti ki, amely a tevékenységének végzése során az ügyfelek érdekeit köteles szem előtt tartani. A felügyeleti biztosi feladatok ellátására a felügyeleti biztos olyan természetes személyt jelölhet ki, amely megfelel a lefektetett rendelkezéseknek, továbbá be kell jelenteni az eljáró személyt a Cégbíróságnak.

Az 50-52. §-hoz

A törvény rendelkezik az engedélyezési eljárás részletes szabályairól (határidők, hiánypótlás, határozathozatal).

Sajátos szabályok vonatkoznak a kérelem kiegészítésére. Ennek alkalmazására tipikusan olyan esetekben kerül sor, amikor bár formailag megfelel a kérelem a jogszabályi előírásoknak, tartalmilag további iratok becsatolása válhat szükségesség pl. a szaktörvényekben található üzleti megbízhatóság igazolására.

Az 53-63. §-hoz

A törvény egyrészről a felügyeleti ellenőrzés részeit, illetve típusait határozza meg, másrészről külön kiemeli a Magyar Nemzeti Bankkal illetve a Nemzetbiztonsági Szakszolgálattal történő együttműködést bizonyos ellenőrzések esetében. Rendelkezik továbbá a tőzsde és elszámolóházi tevékenységet végző szervezet speciális ellenőrzéséről.

Tekintettel arra, hogy a pénzügyi piacok egyre inkább egységesednek, illetve nemzetközivé válnak, növekvő szerepe van a pénzügyi felügyeleti hatóságok együttműködésének. Ez az együttműködés különösen az Európai Unió tagállamaként érinti a Felügyelet munkáját, hiszen fióktelep vagy határon átnyúló szolgáltatás formájában végzett tevékenység során a lehető legszorosabban szükséges az érintett pénzügyi felügyeleti hatóságoknak együttműködniük. Természetesen adott esetben harmadik ország pénzügyi felügyeleti hatóságával történő együttműködés is felmerülhet.

Ezen igénynek megfelelően - azzal, hogy a hatósági jogkör Magyarország területén szigorúan a Felügyeletet illeti meg - az együttműködés igen sokféle formája képzelhető el.

A Felügyelet eljárásában szükséges biztosítani, hogy bizonyos esetekben ideiglenes hatállyal már az érdemi határozat meghozatala előtt is megtilthassa a jogellenes gyakorlat folytatását, jogellenes állapot fenntartását. Természetesen a halaszthatatlan eljárás feltételezi, hogy kizárólag súlyos és később helyrehozhatatlan jogsérelem elkerülése érdekében kerüljön sor ezen ideiglenes hatályú döntés meghozatalára.

A Felügyelet által felügyelt szervezetek és személyek vonatkozásában intézkedési jogosultsággal is rendelkezik. Miután az egyes szaktörvényekben a Felügyelet által alkalmazható intézkedések igen sokszínűek és szorosan kapcsolódnak, illetve alkalmazkodnak az adott jogszabályokban, a felügyelt személyek illetve szervezetek számára előírt rendelkezésekhez, a törvény csak az intézkedési jogkör általános illetőleg közös szabályait, elveit tartalmazza.

Az intézkedési rendszerrel összefüggésben a bírságra vonatkozó szabályok is bekerültek a jogszabályba, meghatározva a bírság összegére és megfizetésére vonatkozó szabályokat.

A 64-74. §-hoz

A Felügyelet fogyasztóvédelmi feladataival kapcsolatban nevesítésre kerül a fogyasztóvédelmi eljárás, amellyel a Felügyelet sokkal hatékonyabban tud fellépni az egyedi jogsértések előfordulása esetén. A külön nevesítésre került jogszabályokban foglalt fogyasztóvédelmi rendelkezések megsértése ellen, továbbá a törvényben meghatározott fogyasztói jogvitával kapcsolatos kötelesség érvényesítésére biztosít hatékony fellépést, ide nem értve az egyedi szerződések létrejöttére, érvényességére, joghatásaira és megszűnésére vonatkozó rendelkezéseket, amelyek tekintetében a bíróság jár el. E körben meghatározásra kerültek az eljárás megindítására vonatkozó szabályok, illetve az intézkedési rendszerre vonatkozó rendelkezések. A törvény ugyanakkor csak az egyedi polgári jogi igények elbírálását zárja ki a Felügyelet fogyasztóvédelmi eljárási köréből, amely figyelemmel van a Pénzügyi Békéltető Testület feladatára is.

A 75-77. §-hoz

A Felügyelet a pénzügyi piacok védelme és az irántuk fennálló bizalom megőrzése érdekében hatósági jogkörrel rendelkezik olyan szervezetek és személyek vonatkozásában, amelyeknél felmerül, hogy engedély vagy bejelentés nélkül végeznek valamely olyan pénzügyi ágazati tevékenységet, amelyek ehhez kötöttek.

Az eljárási határidők vonatkozásában a törvény speciális szabályokat tartalmaz figyelembe véve azt a körülményt, hogy a Felügyelet e szervezetekről vagy személyekről semmiféle információval nem rendelkezik.

Ugyancsak a Felügyelet rendelkezik hatáskörrel a bennfentes kereskedelem, a piacbefolyásolás megállapítására, valamint a vállalatfelvásárlásra vonatkozó szabályok betartásának ellenőrzésére.

Figyelemmel arra, hogy azon szervezetek illetve személyek, akik ellen a Felügyelet piacfelügyeleti eljárást indít, egyébként nem tartoznak a felügyelete alá, szigorúbb adatvédelmi rendelkezések kerültek megállapításra, mindaz s adatkör, mind azok kezelése tekintetében.

A törvény egyrészről az elektronikus hírközlésről szóló törvény rendelkezéseivel összhangban, másrészről a számlaforgalmára vonatkozóan teszi lehetővé, hogy a Felügyelet a piacfelügyeleti eljárása során az eljárás alá vont személy személyes adatait megismerhesse.

A törvény meghatározza a Felügyelet cselekvési lehetőségeit az engedély vagy bejelentés nélkül végzett tevékenység megállapítása esetén, illetve rendelkezik a piacfelügyeleti bírság kiszabásának szabályairól.

A 78-82. §-hoz

A törvény a szabályrendszerbe emeli a Pénzügyi Békéltető Testületről szóló szabályokat, amely egy Felügyelet által működtetett, háromtagú tanácsban eljáró, szakmailag független testület. A hatáskörébe és illetékességébe tartozik a fogyasztó és a szolgáltató között létrejött szerződés megkötésével és teljesítésével kapcsolatos vitás ügy bírósági eljáráson kívüli rendezése. A törvény meghatározza a testület tagjaira vonatkozó követelményeket, illetve a kizárás szabályait.

A 83-104. §-hoz

A törvény meghatározza a Pénzügyi Békéltető Testület eljárására vonatkozó alapvető szabályokat, az eljárás kezdeményezésének és az azzal kapcsolatos eljárási teendőknek a szabályait, az alávetésre vonatkozó rendelkezéseket. Nem lehet eljárást kezdeményezni, illetve a kérelmet a testület elutasítja, ha a jogvita rendezése érdekében akár közvetítői eljárást, akár pert indítottak, vagy „ítélt” jogvitáról van szó.

Lényeges szabály, hogy az eljárás megindítása az elévülést a Polgári Törvénykönyvről szóló törvényben szabályozottakon túl megszakítja.

Az eljárás során a tanács egyezségek kísérel meg létrehozni a szolgáltató és ügyfele között, ennek hiányában vagy kötelezést tartalmazó döntést hoz, vagy ajánlást tesz, amelynek tartalmi elemei meghatározásra kerülnek. E döntések ellen fellebbezési lehetőséget nem biztosít a törvény, viszont a bíróság azt hatályon kívül helyezheti.

A 105-111. §-hoz

Az Európai Unió 2001 óta működteti a FIN-Net hálózatot, amelynek célja és feladata az Európai Gazdasági Térségben a határokon átnyúló pénzügyi jogviták alternatív vitarendezés keretében történő gyors és hatékony megoldása. A törvény a Pénzügyi Békéltető Testület FIN-Net hálózatban történő részvétel szempontjából szükséges intézkedéseket fogalmazza meg.

A 112. §-hoz

A törvény részletes szabályokat tartalmaz a Felügyelet adatkezelése tekintetében, azonban e szabályok mellett természetesen irányadóak a személyes adatok védelméről és a közérdekű adatok nyilvánosságáról szóló törvény rendelkezései.

A külföldi pénzügyi felügyeleti hatóságnak történő adatátadás, illetve külföldi pénzügyi felügyeleti hatóságtól történő adatátvétel a törvény szerint két célja lehet, így ezen adatokat két esetben lehet felhasználni. Egyrészt engedélyezési eljáráshoz, másrészt a piacon immár jelen lévő szervezetek és személyek ellenőrzése eredményeképpen hozott határozatok megalapozottságához. A külföldi felügyeleti hatóságoknak történő adatátadás feltétele az adatvédelmi törvény szabályaival összhangban került meghatározásra.

A 113-115. §-hoz

A törvény részletesen rendelkezik a felügyeleti díj bevallásának és megfizetésének szabályairól.

A 116. §-hoz

A Felügyelet a közérdekű igényérvényesítés gyakorlata során két problémával találkozott, amely miatt a korábbi jogszabályi környezetben beszűkült annak lehetősége, hogy a fogyasztókat érintő polgári jogi igényeket érvényesíteni tudja.

Az első probléma, hogy a normaszöveg feltételrendszere nem ad lehetőséget a Polgári Törvénykönyvből fakadó igények érvényesítésére. Ezért a törvény kibővíti a Felügyelet lehetőségét, hogy akkor is közérdekű igényérvényesítést kezdeményezhet a bíróságnál, ha az adott pénzügyi szervezet általános szerződési feltételeivel kapcsolatban felmerül annak - a Polgári Törvénykönyvről szóló törvényben szabályozottak szerinti - tisztességtelen volta. A másik probléma eljárási jellegű, mert a Felügyelet akkor alkalmazhatja a közérdekű igényérvényesítés lehetőségét, ha a perindítás előtt az adott jogsértés miatt eljárást indított. A szabályozás ezt a felesleges eljárási akadályt megszünteti.

A 117. §-hoz

A Felügyelet elnöke számára az Alkotmány módosításával lehetővé tett rendeletalkotási jogkör gyakorlásához szükséges felhatalmazásokat tartalmazza e § (1) bekezdése. A § további bekezdései a pénzügyi közvetítőrendszer jelentős zavara esetén adnak felhatalmazást a Felügyelet elnökének átmeneti időre rendeletalkotásra. Ennek eszközeként a Felügyelet jogosult arra, hogy ágazati szinten és átmeneti időre valamely tevékenység végzését korlátozza, feltételhez kösse, vagy tiltsa, ha az adott tevékenység végzése jelentős kockázatokkal jár és megalapozottan feltételezhető, hogy számos ügyfél, hitelező érdeke sérül, vagy csökken a pénzügyi közvetítőrendszer működésének átláthatósága.

-----STARTING---POINT---VEGE---

A 118-119. §-hoz

Hatályba léptető és átmeneti rendelkezéseket tartalmaz.

A 120-121. §-hoz

Európai uniós követelményekre utaló jogalkotásra vonatkozó rendelkezéseket tartalmaz.

A 122-136. §-hoz

Az egyes szaktörvények módosításait tartalmazza a törvény a jogszabályok közötti összhang biztosítása érdekében.

A 137. §-hoz

Hatályon kívül helyező rendelkezéseket tartalmaz.