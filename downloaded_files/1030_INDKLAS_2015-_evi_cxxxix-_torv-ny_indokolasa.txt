2015. évi CXXXIX. törvény indokolása

a szerencsejáték szervezéséről szóló 1991. évi XXXIV. törvény módosításáról

-----STARTING---POINT---ALTALANOS--- 

Jelen törvény célja az online kaszinójáték részletes törvényi szintű szabályainak a megalkotása.

-----STARTING---POINT---RESZLETES---

Az 1. §-hoz

A törvény az online kaszinójáték távszerencsejátéktól független bevezetéséről szóló rendelkezései társadalmi kockázatainak mérséklése és a fogyasztóvédelmi, játékosvédelmi érdekek érvényesülése érdekében a szerencsejáték szervezéséről szóló 1991. évi XXXIV. törvény (a továbbiakban: Szjtv.) 1. § (5a)-(6d) bekezdéseit módosító, illetve megállapító rendelkezéseiben definiálja a felelős játékszervezés főbb fogalmi elemeit. A módosítás alapján a hazai játékosok részére a legális szerencsejáték-szervezők a szerencsejátékokhoz való hozzáférést kizárólag a szerencsejáték káros mentális, pszichikai és szociális hatásait kizáró vagy azt minimalizáló módon biztosíthatják.

A 18 év alattiak és egyéb, a szerencsejáték káros hatásainak fokozottan kitett, sérülékeny csoportok védelme, a játékosok részére a szerencsejáték káros hatásainak megelőzésére szolgáló önkorlátozó és önkizáró játékfunkciók folyamatos biztosítása, a kitiltás intézkedés esetén a megfelelő panaszkezelési eljárás alkalmazása minden szerencsejáték-szervező alapvető kötelezettsége. Az állami adóhatóság az önkizáró és önkorlátozó intézkedések, illetve a családtagok (törvényes képviselők) által kezdeményezett, szerencsejátéktól eltiltások hatékony alkalmazása érdekében játékosvédelmi nyilvántartást vezet. A játékosvédelmi nyilvántartás szabályait a törvény a Ptk. rendelkezéseire is figyelemmel tartalmazza. A szervező játékkaszinóban és kártyateremben szervezett szerencsejáték, illetve távszerencsejáték és online kaszinójáték esetén a játékos azonosításával egyidejűleg online adatkapcsolatban az állami adóhatóság játékosvédelmi nyilvántartásából ellenőrzi, hogy a játékos sérülékeny személynek minősül-e.

A 2. §-hoz

A törvény online kaszinójáték távszerencsejátéktól független bevezetéséről szóló rendelkezései társadalmi kockázatainak mérséklése és a fogyasztóvédelmi, játékosvédelmi érdekek érvényesülése érdekében az illegális szerencsejáték reklámok tiltására magas összegű bírságolási lehetőséget biztosít. A szerencsejáték tartalmú reklámokra és a tiltott szerencsejáték tilalmára vonatkozó rendelkezések megsértése esetén a hatóság jelentős, a tiltott reklámmal elért vagyoni előny tízszeresének megfelelő, de legalább 1 millió forintos bírságot szab ki. A bírságot a reklámozóval, a reklám közzétevőjével, a reklámszolgáltatóval és a reklámban szereplő személlyel szemben egyetemlegesen kell megállapítani. Ha a reklámozó, a reklámszolgáltató vagy a reklámban szereplő személy nem állapítható meg, akkor a bírságot a hatóság kizárólag a reklám közzétevőjével szemben szabja ki.

A 3-5. §-hoz

A távszerencsejáték szervezését - azaz online sportfogadás szervezést - az Szjtv. 2014. november 27-én hatályba lépett módosításának megfelelően kizárólag állami szervezők végezhetik. A távszerencsejáték keretében sporteseményre fogadás vagy lóversenyfogadás szervezhető.

A rendelkezés megjeleníti a két állami szervező között kialakult szakmai munkamegosztást: eszerint a Szerencsejáték Zrt. az online sporteseményre fogadás, a Magyar Lóversenyfogadást-szervező Kft. pedig az online lóversenyfogadás szervezésére kizárólagosan jogosult.

A törvény Szjtv. 3. § (1a) bekezdését módosító rendelkezésének az online kaszinójátékról szóló részét technikai okból külön bekezdésben jeleníti meg és a jogértelmezési kérdések elkerülése érdekében rögzíti, hogy az online kaszinójáték szervezésére külön koncessziós társaságot nem kell alapítani, a kaszinójáték és online kaszinójáték szervezése ugyanazon koncessziós társaság útján végezhető.

A 6. §-hoz

A törvény online kaszinójáték távszerencsejátéktól független bevezetéséről szóló szabályai társadalmi kockázatainak mérséklése és a fogyasztóvédelmi, játékosvédelmi érdekek érvényesülése érdekében az Szjtv. 29/U. §-át megállapító rendelkezésével kapcsolatban módosítja az Szjtv. 29/I. §-át. A szervező az önkorlátozó intézkedések igénybevételének lehetőségét köteles biztosítani a játékos részére, az egyes intézkedések tényleges igénybe vétele pedig a játékos eseti döntésétől függ. Az önkorlátozó intézkedések részletes szabályait Kormányrendelet szabályozza majd. Mivel a törvény az online kaszinójátékra megfelelően alkalmazni rendeli az Szjtv. 29/I. §-át, az önkorlátozó intézkedések alaptípusaival kapcsolatos rendelkezés az online kaszinójáték szervezőre is irányadó.

A 7. §-hoz

Kimondja, hogy az online kaszinójáték a kaszinójáték egy speciális módon - jelesül, hírközlési eszköz és rendszer útján - szervezett formája. Ebből következően online kaszinójáték szervezésére csak olyan szervező jogosult, amely rendelkezik kaszinójáték szervezésére vonatkozó koncesszióval.

Magyar jogszabályok alapján, magyar hatóság által kiadott engedéllyel értelemszerűen csak Magyarország területére irányuló szerencsejáték szervezhető. Ezért a törvény kimondja, hogy a szervezőnek folyamatosan figyelnie kell a játékosok IP címét, és csak magyarországi IP címről jelentkező játékos részére biztosítható hozzáférés.

Az állami adóbevételek ellenőrizhetősége és a játékosok védelme érdekében szükséges a hatóság számára megteremteni a Magyarországról biztonságos közvetlen kapcsolat lehetőségét.

A törvény felsorolja a hírközlő eszköz és rendszer útján közvetített online kaszinójáték típusait. A megkülönböztetés az adott játéktípusok technikai és üzemeltetési feltételeinek sajátosságaihoz igazodik.

A játékos számlák biztonsága, és átláthatósága érdekében a szervező egyéb pénzeszközöktől elkülönülten, magyarországi bankszámlán kezeli a játékosok befizetéseit és nyereményeit. Amennyiben a bankszámla egy különösen nagy nyeremény következtében vagy bármilyen más okból nem fedezné a játékosok összesített egyenlegét, úgy kötelessége 30 napon belül kipótolni a különbözetet.

A beléptető és azonosítási rendszereket azonos koncessziós társaság által üzemeltetett játékkaszinóban és online kaszinóban egységesíteni lehet.

Az online kaszinó betartandó üzemeltetési feltételei kapcsán a törvény által hivatkozott jogszabály elsősorban a pénzmosás és a terrorizmus finanszírozása megelőzéséről és megakadályozásáról szóló 2007. évi CXXXVI. törvény alapján megkövetelt részletes adatkezelési irányelveket, a magyar nyelvű, teljes körű tájékoztatás részletes szabályait, és a szerencsejáték szolgáltatásban résztvevő vállalkozások átláthatóságát elősegítő információk részletes közlésének kötelező módját rögzíti.

A 8. §-hoz

Az értelmező rendelkezések kiegészítésével a módosítás bevezeti az online kaszinó és a sérülékeny személy fogalmát az Szjtv.-be.

A 9. §-hoz

Felhatalmazó rendelkezések.

A 10. §-hoz

Szövegcserés módosítások.

A 11. §-hoz

Hatályukat vesztő rendelkezések.

-----STARTING---POINT---VEGE---

A 12. §-hoz

Hatályba léptető rendelkezés.