2014. évi XXII. törvény indokolása

a reklámadóról

-----STARTING---POINT---ALTALANOS--- 

A reklámadóról szóló törvény célja az arányos közteherviselés elvének érvényesítése.

Az elmúlt évek változásaképp az adórendszerben a munkát terhelő (jövedelem)adók közfinanszírozásban betöltött szerepe csökkent, az adórendszer súlypontja egyre inkább a forgalmi-fogyasztási adókra helyeződött át. Több olyan specifikus forgalmi adó jött létre, amely a gazdaság egy-egy - a gazdasági növekedés és a foglalkoztatás szempontjából nem kiemelkedő jelentőségű - szegmensét érintette. Az adórendszer ezen átalakításába illeszkedő módon a törvény a reklámok közzétételével (a reklám-szolgáltatás nyújtásával) kapcsolatos új, forgalmi-fogyasztási jellegű adót irányoz elő.

-----STARTING---POINT---RESZLETES---

Az 1. §-hoz

A törvény a jogszabály alkalmazását elősegítő értelmező rendelkezéseket tartalmazza.

A 2. §-hoz

A törvény szerint adókötelezettség terheli a reklámok - különféle információs csatornákon keresztül [a médiaszolgáltatásról és tömegkommunikációról szóló 2010. évi CLXXXV. törvény (a továbbiakban: Mttv.) szerinti médiaszolgáltatás keretében, a sajtótermékben, a szabadtéri reklámhordozón vagy bármely járművön, nyomtatott anyagon, ingatlanon vagy az interneten túlnyomórészt magyar nyelven] történő - közzétételét.

Az adóköteles tényállással kapcsolatban határozza meg a törvény az értelmező rendelkezések között a reklám fogalmát. Ez - a törvény szerint - átöleli a reklám szinte valamennyi formáját, kiterjed tehát:

- a gazdasági reklámtevékenység alapvető feltételeiről és egyes korlátairól szóló 2008. évi XLVIII. törvény (Reklámtv.) szerinti gazdasági reklámra,

- az Mttv. szerinti kereskedelmi közleményre (azaz a televíziós vásárlásra, termékmegjelenítésre, támogatásra).

A 3. §-hoz

A törvény az adó alanyának tekinti:

- az Mttv. szerinti, Magyarországon letelepedett médiatartalom-szolgáltatót (például kereskedelmi televíziós reklám esetén a kereskedelmi televíziót),

- a Magyarországon le nem telepedett, olyan médiaszolgáltatót, amely napi műsoridejének legalább felében magyar nyelvű médiatartalmat tesz Magyarország területén elérhetővé,

- a sajtótermék (napilap, internetes újság) kiadóját,

- a szabadtéri reklámhordozón (hirdetőoszlopon), ingatlanon (épületen), járművön, nyomtatott anyagon közzétett reklám esetén a reklámfelületet reklámcélra biztosító (hasznosító) személyt vagy szervezetet,

- interneten, magyar nyelvű reklámot közzétevőt.

A 4. §-hoz

A törvény szerint az adó alapja az adóalany által az adóévben az adóköteles tevékenységből elért nettó árbevétel. Ez utóbbi fogalmát az értelmező rendelkezések tartalmazzák. Abban az esetben, ha az adó alanya saját célú reklámot (saját előállítású termékre, saját tulajdonú, vásárolt termékre, azaz árura, saját, nyújtott vagy saját név alatt vásárolt közvetített szolgáltatásra, tevékenységre, cégnévre, megjelölésre irányuló reklám) tesz közzé, akkor az adó alapja - lévén, hogy ennek kapcsán árbevétel nem keletkezik - a közzététellel összefüggésben felmerült, közvetlen költség (reklámanyag költsége, a reklám készítésének, gyártásának, gyártatásának, közlésének költsége stb.).

Az 5. §-hoz

Az adót a törvény értelmében a sávosan progresszív adómérték-táblázattal kell megállapítani. Az adóteher tehát igazodik az adóalany teherviselő képességéhez, a reklámpiacon meghatározó jelentőségű, a reklámpiacon befolyásoló szereppel bíró, tehát a reklám közzétételéből kiemelkedő árbevétellel rendelkező adóalany adója az árbevétel nagyságtól függően progresszív módon emelkedik.

A 6. §-hoz

Annak érdekében, hogy a fizetendő adót az adóalanyok „szétdarabolásával” ne lehessen csökkenteni (részben vagy egészben megkerülni), a törvény a társasági adóról és az osztalékadóról szóló törvény szerinti kapcsolt vállalkozás adóalanyok esetén előírja, hogy az adóalapot össze kell számítani, s az összeszámított adóalap után kell a sávosan progresszív adómérték alkalmazásával az adót kiszámítani. Az egyes adóalanyok a kiszámított adót olyan arányban viselik, amilyen arányt a saját adóköteles adóalapjuk az összes adóalapon belül képvisel.

A 7. §-hoz

Az adó önadózásos adónem. Erre tekintettel a törvény rögzíti, hogy az adót az adó alanya állapítja meg, vallja be és fizeti meg az adóhatósági feladatokat ellátó állami adóhatóság által megadott számlára, mégpedig az adóévet követő ötödik hónap utolsó napjáig. Az adóból származó bevétel a központi költségvetés bevétele.

A törvény az adó, az adóelőleg, az adóelőleg-kiegészítés bevallását és fizetését is elrendeli. Az adóelőleget az adóévet megelőző évben is működő adóalany esetén az adóévet megelőző évről szóló bevallással egyidejűleg, jogelőd nélkül kezdő vállalkozó esetén az adóköteles tevékenység megkezdését követő 15 napon belül kell bevallani. Az adóelőleget - főszabály szerint - az adóévet megelőző adóévben folytatott adóköteles tevékenységből származó, az egy évnél rövidebb megelőző adóévű adóalany esetén az évesített, a kezdő adóalany esetén a várható nettó árbevétel, valamint a sávosan progresszív adómérték alkalmazásával kell kiszámítani. Átalakulással létrejött adóalany esetén a jogelőd által az átalakulás napjáig elért adóköteles nettó árbevétel és a progresszív adómérték alkalmazásával számított adónak az átalakulás során megkapott vagyon arányában kalkulált összeg tekintendő adóelőlegnek.

Az adóelőleget két egyenlő részletben - főszabály szerint - az adóév hetedik és tizedik hónapjának 20. napjáig kell megfizetni. Az adóelőleg-fizetés a jogelőd nélkül kezdő és az átalakulással létrejött adóalany esetén a tevékenység megkezdését követő 15 napon belül, valamint az adóév utolsó hónapjának 20. napjáig esedékes.

A törvény szerint az adóelőleget az adóévi várható adó összegére ki kell egészíteni, mégpedig az adóév utolsó hónapjának 20. napjáig.

A törvény értelmében - adminisztrációs egyszerűsítési szempontok miatt - nem kell adóbevallást benyújtani annak, akit adófizetés nem terhel.

-----STARTING---POINT---VEGE---

A 8. §-hoz

A törvény értelmében - Magyarország gazdasági stabilitásáról szóló törvényben foglalt 30 napos felkészülési időre figyelemmel - a törvény a kihirdetését követő 31. napon lép hatályba.

A 9. §-hoz

A törvény - a törvény évközi hatálybalépésére figyelemmel - meghatározza, hogy a 2014-ben kezdődő adóévben az adót a 2014. adóévi (teljes) adóköteles nettó árbevétel és a sávosan progresszív adómérték-táblázat alkalmazásával, a törvény hatálybalépése napjától az adóév utolsó napjáig eltelt naptári napok számával arányosan kell megállapítani.

Szintén időarányosan kell adóelőleget megállapítani, mégpedig a 2013. évi reklám közzétételi tevékenységből eredő nettó árbevétel és a sávosan progresszív mérték-táblázat alapján.

A 2014. évi adóelőleget 2014. augusztus 20-ig kell bevallani, továbbá két egyenlő részletben befizetni, 2014. augusztus 20-áig, illetve 2014. november 20-ig.

A 10. §-hoz

Mérsékli azon adóalanyok terheit, amelyeknél a társasági adóban, személyi jövedelemadóban a korábbi években elhatárolt veszteség halmozódott fel. A reklámadónál figyelembe vett, az elhatárolt veszteség 50%-a legfeljebb a reklámadó alapjának összegéig számítható be.