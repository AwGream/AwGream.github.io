2015. évi LXXIX. törvény indokolása

a nemzetgazdasági szempontból kiemelt jelentőségű közlekedési infrastruktúra-beruházások megvalósításának gyorsításával összefüggésben egyes törvények módosításáról

-----STARTING---POINT---ALTALANOS--- 

A nemzetgazdasági szempontból kiemelt jelentőségű közlekedési infrastruktúra beruházások megvalósításának gyorsításával összefüggésben egyes törvények módosításáról szóló törvény célja a közlekedési infrastruktúra beruházások - közúti és vasúti fejlesztések - gyorsításához szükséges törvényi szabályok megállapítása. E fejlesztéseknek ugyanis olyan alapvető szerepe van az ország versenyképességének fokozásában, a lakosság és a vállalkozások mindennapjainak segítésében, amely kiemeli azokat az infrastrukturális fejlesztések köréből. A törvény ugyanakkor számos szabály esetében szélesebb körben is elrendeli a gyorsító rendelkezések alkalmazását, segítve ezzel általában a nemzetgazdasági szempontból kiemelt jelentőségű beruházások mielőbbi megvalósítását.

A törvény lehetőséget ad arra, hogy a Kormány - hasonlóan ahhoz, ahogyan a nemzetgazdasági szempontból kiemelt jelentőségű beruházások és ahhoz kapcsolódó ügyek kijelölése történik - nemzetgazdaságilag kiemelt jelentőségű közlekedési infrastruktúra beruházásokat, vagyis útfejlesztési beruházásokat jelöljön ki. E beruházásokra vonatkozó - a beruházás megvalósítását gyorsító - rendelkezéseket állapít meg a törvény a tervezéstől a kivitelezésig.

A rendelkezések kiemelten fókuszálnak a kivitelezést megelőző tervezési és engedélyezési folyamatokra, mivel ezek hossza összességében többszöröse a kivitelezés átlagos időigényének. Ennek oka az, hogy az előkészítés nemcsak az útfejlesztés szakmai tartalmának kialakítását jelenti, hanem az útfejlesztéssel érintett ágazatok, valamint állami, önkormányzati és civil szereplők jogos, ámde igen sokrétű érdekeinek összehangolását is. E beruházásokat az is kiemeli a többi, alapvetően lokalizálható hatásokkal bíró beruházások halmazából, hogy azok földrajzilag kiterjedt területen valósulnak meg, számos települést, nemritkán pedig több megye területét is érintve; az útfejlesztéssel érintettek számát ez sokszorosára növeli. Az előkészítés e komplexitása teszi szükségessé a speciális rendelkezések megállapítását, hogy mielőbb megvalósulhassanak a következő évekre tervezett útfejlesztési elképzelések, s azok széles körben, hatékonyan szolgálják honfitársaink és a Magyarországon működő vállalkozások, az állam és a helyi közösségek érdekeit.

-----STARTING---POINT---RESZLETES---

Az 1. §-hoz

Több önkormányzati projekt nem kizárólag buszöböl-építésre vagy útcsatlakozás kiépítésére korlátozódik, hanem e munkákkal kapcsolatosan útfelújítással is együtt jár. Ehhez igazodóan indokolt bővíteni az önkormányzatok, illetve a magántőkés beruházók építtetői jogait. A közútkezelői szakfelügyelet elegendő biztosíték arra, hogy az ilyen útépítési munkák megfelelő minőségben kerüljenek megvalósításra.

A 2. §-hoz

Az 1988. évi I. törvény (a továbbiakban: Kkt.) 29. § (13) bekezdés alkalmazása a gyakorlatban jogbizonytalanságot okoz, amelynek eredményeként az útfejlesztéshez kapcsolódó eljárások elhúzódhatnak. A törvény ezért pontosítja, kiegészíti a rendelkezéseket, hogy az építtetői és helyi önkormányzati igények összeegyeztetése garantáltan megtörténjen, ám az ne járhasson az engedélyezési eljárás hosszának növekedésével.

Elsőként egyértelművé teszi a törvény azt, hogy mit jelent a törvényszövegben a „szükséges hozzájárulások” kitétel: az önkormányzat az említett többletberuházási igényt mint helyi közútkezelő vagy mint tulajdonos támaszthatja, az építtetőnek az útügyi építési engedélyezési eljárásban kell becsatolni az e minőségben tett önkormányzati nyilatkozatokat. Egyértelműen szükséges meghatározni, hogy a beruházás részeként kell elvégezni a hatások vizsgálatát, és annak kell igazolni a többletigény egyik feltételéül szolgáló terhelésnövekedést, másrészt szükséges rögzíteni, hogy az építtetőnek a szükséges testületi döntések meghozatalára megfelelő időt biztosítva kell az önkormányzathoz fordulni a jóváhagyás beszerzése iránt. Az önkormányzati nyilatkozat tartalmának mérlegelése az építésügyi engedélyezési eljárásban történik, az építésügyi hatóságnak kell döntenie arról, hogy engedélyezi-e az adott feltételekkel az útépítést; olyan építésre adható ki engedély, amely a jogosan támasztott önkormányzati igényeket teljesíti. A törvény szabályokat ad arra, hogy az engedély mikor adható ki: ha az önkormányzat nem nyilatkozott határidőben a jóváhagyásról, ha olyan esetben támasztott többletigényt, amikor a Kkt. 29. § (13) bekezdése alapján arra nincs lehetőség, illetve akkor, ha a támasztott többletigény nem a szabályozás céljának megfelelő. A Kkt. ugyanis éppen azért köti a forgalomnövekedéshez a többletigény támasztását, hogy azzal ellentétes hatást lehessen elérni vagy legalább a hatásait lehessen enyhíteni, a többletigény másik - értelemszerű - korlátja pedig az, hogy az magának az útfejlesztésnek a célját ne lehetetlenítse el.

A 3. §-hoz

A közút- és vasútfejlesztések során történnek a fejlesztés céljával össze nem függő, a megvalósításhoz nem szükséges, ám mégis elvégzendő egyéb fejlesztések. Ilyen a közművek fejlesztése is annak érdekében, hogy teljesülhessen a vezetékek közterületen való elhelyezésének kötelezettsége, illetve a beruházás megvalósítása miatt lebontásra kerülő közművek helyett újak kerüljenek kialakításra. A törvény - annak érdekében - hogy egyértelművé váljon a közlekedési infrastruktúra fejlesztés és a közmű infrastruktúra fejlesztés viszonya, rögzíti, hogy a közlekedési infrastruktúra fejlesztése során megvalósított közműhálózat építés esetében az előbbi bír elsődleges jelentőséggel. A létrehozott közmű jogi, támogatási szempontú stb. kezelését ez - tehát az, hogy létrehozására közérdekből történt - határozza meg, s ha az nem terjeszkedik túl a közérdek szükséges és ésszerű érvényesítésének keretein, akkor az ingyenesen átadható a korábbi közmű tulajdonosának anélkül, hogy az tiltott állami támogatást valósítana meg. Nem vitásan ez a közműkiváltás megvalósításának mindkét fél számára legésszerűbb módja: ez biztosítja azt, hogy az adott vagyonelem a létrehozásától kezdve annak a tulajdonát képezze, akinek érdekében működik, s aki egyébként köteles is a működtetésére. Ennek az uniós támogatások feltételeként szabott fenntartási kötelezettség sem képezi akadályát, hiszen az a vonalas infrastruktúra - a közút, illetve a vasút - fenntartására vonatkozik, az ingyenességnek az azonban feltétele, hogy a feltétlenül szükséges közműkiváltás történt, és hogy annak költségei nem haladták meg a szokásos piaci árnak megfelelő mértéket.

A 4 §-hoz

A felszín alatti közút (alagút) építése - különösen lakott területen - Magyarországon előzmények nélküli új terület; a törvény - részben építve a felszín alatti vasút építésével kapcsolatos szabályozásra - állapítja meg az ezzel kapcsolatos szabályokat. E beruházások - amellett, hogy kiemelt közérdekből valósulnak meg - a legforrásigényesebb fejlesztések. Ezek akadályoztatása, a beruházás megvalósulásának ellehetetlenülése még jelentősebb társadalmi károkat okozna, ezért annál a néhány projektnél, ahol ez szükségessé válhat a jövőben, kiemelten fontos, hogy a tulajdoni viszonyok esetleges rendezetlensége ne akadályozza a beruházást. Ugyanúgy az is lényeges, hogy ezek a forrásigényes beruházások ne dráguljanak tovább azzal, hogy olyan ingatlanok is kisajátításra kerülnek, amely műszaki szempontból nem szükségesek a műtárgy biztonságos megépítéséhez és üzemeltetéséhez, másrészt kötelezettség a jogalkotó számára, hogy az alkotmányos védelem alatt álló tulajdonjogot valóban csak a legszükségesebb mértékben tegye korlátozhatóvá a szabályozással.

A törvény elsőként rögzíti, hogy a felszín alatt út építésére, csakúgy mint a közút egyéb szakaszainak megépítésére is, fontos közérdekből kerül sor; erre figyelemmel kell kezelni a felszín alatti közút építésével összefüggő, a felszín feletti ingatlanokat érintő tulajdoni korlátozásokat is. Az alagút építése érdekében ezért van alkotmányosan lehetőség az érintett ingatlanok tulajdonjogának korlátozására, annak határát jelenti ugyanakkor a szükségesség és arányosság, valamint az, hogy a korlátozással arányos kártalanítás mellett kerülhessen sor az ingatlan igénybe vételére. A főszabály mellett - miszerint a felszín feletti ingatlan tulajdonosa köteles tűrni az alagút megépítése és üzemeltetése érdekében az ingatlana igénybe vételét - a törvény részletesen is rögzíti, hogy milyen jogok illetik meg az építtetőt, illetve a későbbiekben a közútkezelőt az alagút létrehozásával és fenntartásával kapcsolatban, valamint másik oldalról azt is rögzíti, hogy ezen felüli egyéb korlátozást a felszín alatti útépítési jog nem valósíthat meg.

Az alagút - vagyis az út felszín alatti része - osztja a közút jogi sorsát: az ugyancsak kizárólagos állami tulajdonban álló vagyontárgy. Arra tekintettel továbbá, hogy a felszíni ingatlanhatárok alapján azt nem lehet körülhatárolni, a törvény önálló ingatlanként határozza meg az alagutat. Az alagút kialakításának előkészítése során az építtető feladata mindazon ingatlan-tulajdonosok értesítése, akiknek az ingatlanát az alagút létrehozása a fentiek szerint érinti, illetve az ő feladata az, hogy ingatlan felszín alatti közúttal való érintettségét, mint közérdekű korlátozással járó tényt az ingatlan jogi jellegeként az ingatlan-nyilvántartásba feljegyeztesse.

A törvény részletes szabályokat ad arra, hogy a tulajdonos a felszín alatti útépítési joggal megvalósított igénybe vétel miatti értékcsökkenésnek megfelelő mértékű kártalanításra tarthat igényt, melyre az építtetőnek ajánlatot is kell adnia az ingatlan tulajdonosának annak elősegítésére, hogy arról elsősorban megegyezéssel dönthessenek. Tekintettel arra, hogy a kártalanítás alapvető szabálya az egyidejűség (az az érdeksérelem bekövetkezésével egyidejűleg válik esedékessé), a tényleges érdeksérelem mértéke ez esetben azonban még csak nem is kivitelezéskor vagy annak befejezésekor, hanem az üzemeltetés megkezdését követően válik ismertté, a törvény lehetőséget ad arra a tulajdonosnak, hogy a kártalanítást a felszín alatti út forgalomba helyezését követően két évig igényelhesse. Ha a kártalanításról a felek szerződések nem tudnak dönteni, a törvény értelmében a kisajátítási kártalanításra vonatkozó eljárásrend szerint kell eljárni.

Ugyancsak korlátját jelenti a tulajdonjog korlátozásának az, ha az ingatlan igénye vétele már olyan mértékű, hogy az az ingatlan rendeltetésszerű használatát ellehetetleníti vagy jelentős mértékben akadályozza. Ez esetben ugyanúgy kell eljárni, mint a többi, közérdekből történő jogkorlátozás esetében: az inatlan tulajdonosa követelheti, hogy az ingatlant az állam váltsa magához: vásárolja meg vagy - megállapodás hiányában - kerüljön az kisajátításra.

A felszín alatti útépítési jog folytán az építtető és a közútkezelő nemcsak az igénybe vétellel arányos értékcsökkenést köteles megtéríteni, hanem akár az építés folyamán, akár a későbbiekben az üzemeltetés során az ingatlanra való belépéssel, az ott folytatott tevékenységgel esetileg okozott károkat is.

Az 5. §-hoz

Jelenleg a közút műtárgyának csak a burkolt árok minősül, azonban nem rendezett a nem burkolt árok közúthoz tartozása és az ehhez rendelt fenntartási kötelezettség, ezért a törvény kimondja, hogy az árok minden esetben a közút része, így ehhez igazodik a fenntartása is.

A 6. §-hoz

Közterületen nem kerül sor vezetékjog alapítására, hanem a törvényből eredő tűrési kötelezettség biztosítja a terület védelmét. A közterületen elhelyezett vezetékek védelme érdekében szükséges a korlátozás érvényesítése a szomszédos idegen ingatlanokon is. A szomszédos idegen ingatlanokra a törvényből eredő tűrési kötelezettség nem vonatkozik, ezért ott vezetékjogot kell alapítani, ha az ingatlant érinti a biztonsági övezet, de az övezet területe nem csökkenthető. Az igénybevételi megállapodás megkötése két veszélyes üzem találkozásánál szükséges, így nem lehetséges, hogy azonos jogokat biztosítson, mint a vezetékjog, hiszen a vezeték üzemeltetése mellett az út, vasút üzemeltetésének biztosítása is szükséges. A megállapodásnak az ingatlan igénybevételével és a létesítmények üzemeltetésével kapcsolatos műszaki rendelkezéseket kell tartalmaznia, s a törvény rögzíti azt, hogy az a bányászati törvény hivatkozott rendelkezéseiben foglalt jogokat nem korlátozhatja jobban, mint a vasúti közlekedésről szóló és a vízgazdálkodásról szóló törvényben beazonosított korlátozások.

A 7. §-hoz

A törvény ezen rendelkezésének célja, hogy megakadályozza a kisajátítási eljárás alá vont ingatlanok végrehajtás során történő értékesítését és ezáltal a tulajdoni viszonyoknak a kisajátítási eljárás során történő, az eljárást elhúzó változását. Ezen időszak alatt is előírja ugyanakkor a törvény, hogy kerüljön sor a zálogjogosultak bekapcsolódására annak érdekében, hogy a későbbiekben a kártalanítási összeg vonatkozásában kielégítési elsőbbségükkel élhessenek.

A 8. §-hoz

A kisajátítási törvény értelmében a végrehajtási joggal terhelt ingatlan kisajátítása esetén a kártalanítást a végrehajtó részére kell megfizetni. Emellett az is rendezendő, hogy miként kell eljárnia a végrehajtónak a vételár kifizetése, felosztása tekintetében. Annak érdekében, hogy ezen esetkör kapcsán a végrehajtási törvény szabályozás rendszere ne kerüljön megbontásra, a törvény olyan eljárást rendel el alkalmazni, mintha ingatlanárverés történt volna és az abból befolyt összeget osztaná fel a végrehajtó a Vht. szerinti kielégítési sorrendben.

A 9. §-hoz

A Vgtv. 3. § (2) bekezdésének módosítása egyértelművé teszi, hogy a közúthoz tartozó vízilétesítmények - a közúti közlekedésről szóló 1988. évi I. törvény 47. § 9. pontja alapján - a közút műtárgyai, tehát e törvény (Kkt.) hatálya alá tartoznak, erre tekintettel üzemeltetésük nem a vízügyi igazgatóság feladatköre. Egyúttal egyértelműen meghatározásra kerül a vízügyi igazgatóság vagyonkezelésébe tartozó vízilétesítmények és természetes képződmények köre. A felszín alatti vizek víztartó képződményeire és a medrekre vonatkozó vagyonkezelői jog rögzítésére a nemzeti vagyonról szóló 2011. évi CXCVI. törvény 4. § (1) bekezdésének megfelelően került sor. A nyári gátak ugyanakkor olyan nagyvízi mederben elhelyezett vizilétesítmények, amelyek az érintett ingatlantulajdonosok érdekeit szolgálták és fenntartásukat is ők végzik, így a vízügyi igazgatóság vagyonkezelői joga, illetve fenntartási kötelezettsége a törvény értelmében ezekre nem terjed ki.

A 10. §-hoz

A Vgtv. 20. §-a a vizekkel és vízilétesítményekkel összefüggő ingatlanokra vonatkozó használati korlátozásokat tartalmazza. A törvény szerinti új (3a) bekezdés az országos közút és tartozékai, illetve a törzshálózati vasúti pálya és tartozékai víztelenítését szolgáló közcélú vízilétesítményekre ír elő tűrési kötelezettséget, amely alapján az ingatlan tulajdonosa (használója) köteles tűrni az országos közút és tartozékai, illetve a törzshálózati vasúti pálya és tartozékai víztelenítését szolgáló közcélú vízilétesítményeknek az ingatlanán történő elhelyezését, üzemeltetését, a szükséges vízi munkák elvégzését. A tűrési kötelezettség addig tart, ameddig az ingatlan rendeltetésszerű használatára még van lehetőség. A rendeltetésszerű használat megszűnése esetén - a közérdekből történő korlátozások esetében általában érvényesítendő szabályozási elvre figyelemmel - a tulajdonos az ingatlan kisajátítását kérheti.

A Vgtv. 20. § (4) bekezdésének módosítása a kártalanításra és a kisajátítás kérelmezésére jogosultak körébe beemeli annak az ingatlannak a tulajdonosát is, amelynek a területén az országos közút és tartozékai, illetve a törzshálózati vasúti pálya és tartozékai víztelenítését szolgáló közcélú vízilétesítménnyel kapcsolatos munkákat végzik.

A 11. §-hoz

A Vgtv. 1. melléklet 26. pont a) alpontjának kiegészítésével a törvény a közcélú vízilétesítmények körébe beemeli az országos közút és a törzshálózati vasút kiépítését, fejlesztését és fenntartását szolgáló vízilétesítményeket, ezáltal biztosítja a törvényen alapuló tűrési kötelezettség előírásának lehetőségét e létesítményekre vonatkozóan is.

A 12. §-hoz

A nemzetgazdasági szempontból kiemelt jelentőségű közlekedési infrastruktúra beruházások felgyorsítása szükségessé tette a részben a kivitelezés előtt, részben annak során elvégzendő régészeti feladatellátásra vonatkozó szabályozás felülvizsgálatát is. A nagyberuházásokra nézve a kulturális örökség védelméről szóló törvény már ma is speciális szabályokat tartalmaz; ezekhez képest is kialakít a törvény egy különös eljárási rezsimet, oly módon biztosítva a régészeti feltárások elvégzésének feltételeit, hogy az maximálisan igazodjon az útfejlesztés ütemezéséhez, szoros időkorlátaihoz. A megelőző régészeti feltárást erre akkreditált intézménynek kell végeznie, a törvény ugyanakkor - hogy akár több régészeti szakaszon, egyidejűleg is végezhessenek régészeti munkákat - lehetővé teszi, hogy eges résztevékenységek végzésébe nem akkreditált intézményeket is bevonjanak. Fontos, hogy a régészeti előmunkálatokat minél előbb elvégezzék, ennek érdekében a törvény a beruházó részére is haladéktalan feladatellátást ír elő: amint a területet birtokba vette, intézkednie kell az iránt, hogy a régészeti feladatellátás céljára az átadható legyen (az ehhez szükséges földmunkákat előzetesen el kell végezni). Ha feltárásra kerül sor, azt annyi régészeti területi szakaszon kell elvégezni párhuzamosan, ahányat az építtető átad, s annak időtartama az átadást követően 30 nap. A törvény tehát nem külön jogszabályra utalással („régészeti feltárás elvégzésére jogszabályban meghatározottak szerint alkalmas nap”) határozza meg a feltárás határidejét, hanem törvény rögzíti a 30 napot, azt is lehetővé teszi ugyanakkor, hogy ha ezen időtartama alatt a régészeti feladatellátásra külön jogszabály szerint nem alkalmas napon a munkák folytatására külön technikai felszerelést biztosítottak, az elszámolható legyen a régészeti feladatellátás költségvetésében.

A törvény a régészeti feladatellátást két szakaszra osztja: a feltárási engedélyben meghatározott teljes területű feltárás elvégzéséig tartó és az azt követő időszakra. Amennyiben az előző keretében egy régészeti területi szakaszt már feltártak, ott - tekintettel arra, hogy a megelőző feltárás az a régészeti munka, amellyel gondoskodni kell az építéssel érintett területeken esetlegesen található régészeti örökség elemeinek feltárásáról - a későbbiekben feltárásra már nem kerül sor. A teljes felületű feltárással nem érintett területeken ugyanakkor nem lehet kizárni leletek előkerülését, hiszen itt még feltárásra nem került sor; erre az esetre egy speciális gyorsított eljárás lefolytatását írja elő a törvény: a kulturális örökség védelméért felelős miniszter az, aki soron kívül meghozott döntésével elrendelhet feltárást abban az esetben, ha az előkerült lelet megóvása a kivitelezés hátráltatása nélkül nem lehetséges. A jelzést ennek érdekében a régészeti megfigyelést végzőnek kell megtenni, a beruházónak és a kivitelezőnek pedig ettől számítva 8 napot kötelezően várnia kell a beruházást folytatásával kivéve, ha előbb megérkezik a miniszteri döntés arról, hogy feltárás nem szükséges. Ha 8 nap alatt nem érkezik feltárást elrendelő miniszteri döntés, a beruházást a 9. napon folytatni kell.

A 13. §-hoz

Tekintve, hogy a beruházás kivitelezése során 8 napon belül kell a feltárást elrendelő döntését meghoznia a miniszternek, alapvető fontossággal bír, hogy az ügyintézés során az értesítések gyorsan, gördülékenyen, a döntés meghozatalát maximálisan segítő módon és tartalommal történjenek. E folyamat részleteinek rendeleti meghatározására felhatalmazást ad a törvény a miniszternek.

A 14. §-hoz

Szövegcserés módosítások.

A 15. §-hoz

A felszín alatti közút (alagút) építésének szabályait a közúti közlekedésről szóló 1988. évi I. törvény 35/A-35/D. §-ai tartalmazzák. Az új szabályozás miatt szükséges a felszín alatti nyomvonallal érintett védett területen zajló építkezések szabályozásának pontosítása a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvényben. E szerint a hatóság az építtető hozzájárulásával megadhatja a felszíni építkezéshez szükséges engedélyt abban az esetben, ha az építési tevékenység nem jár értéknövekedéssel, vagy a tulajdonos lemond az ebből származó kártérítési igényéről.

A 16-18. §-hoz

A törvény egyszerűsíti a nyomvonallal érintett területsáv és a védettségi időtartam meghatározásának módját. A nyomvonal kijelölésére a Kormány a felhatalmazó rendelkezések kiegészítése nyomán rendeletben lesz jogosult, a védettségi idő eddigi egységes meghatározása helyett azonban lehetőség lesz annak differenciált megállapítására, amellyel figyelembe vehető a fejlesztések ütemterve; ezáltal csökkenthető a fejlesztéssel járó szükségtelen tulajdonjog korlátozás, valamit az az érintett ingatlan vonatkozásában is kiszámíthatóbb helyzetet teremt. Ehhez a változtatáshoz kapcsolódnak a törvényben szövegcserés módosítások és hatályon kívül helyező rendelkezés is.

A 19. §-hoz

A közút- és vasútfejlesztések során történnek a fejlesztés céljával össze nem függő, a megvalósításhoz nem szükséges, ám mégis elvégzendő egyéb fejlesztések. Ilyen a közművek fejlesztése is annak érdekében, hogy teljesülhessen a vezetékek közterületen való elhelyezésének kötelezettsége, illetve a beruházás megvalósítása miatt lebontásra kerülő közművek helyett újak kerüljenek kialakításra. A törvény - hasonlóan a közúti közlekedési törvény foglalt módosításhoz - annak érdekében, hogy egyértelművé váljon a közlekedési infrastruktúra fejlesztés és a közmű infrastruktúra fejlesztés viszonya, rögzíti, hogy a vasúti infrastruktúra fejlesztése során megvalósított közműhálózat építés esetében az előbbi bír elsődleges jelentőséggel. A létrehozott közmű jogi, támogatási szempontú stb. kezelését ez - tehát az, hogy létrehozására közérdekből történt - határozza meg, s ha az nem terjeszkedik túl a közérdek szükséges és ésszerű érvényesítésének keretein, akkor az ingyenesen átadható a korábbi közmű tulajdonosának anélkül, hogy az tiltott állami támogatást valósítana meg. Nem vitásan ez a közműkiváltás megvalósításának mindkét fél számára legésszerűbb módja: ez biztosítja azt, hogy az adott vagyonelem a létrehozásától kezdve annak a tulajdonát képezze, akinek érdekében működik, s aki egyébként köteles is a működtetésére. Ennek az uniós támogatások feltételeként szabott fenntartási kötelezettség sem képezi akadályát, hiszen az a vonalas infrastruktúra - a vasút - fenntartására vonatkozik, az ingyenességnek az azonban feltétele, hogy a feltétlenül szükséges közműkiváltás történt, és hogy annak költségei nem haladták meg a szokásos piaci árnak megfelelő mértéket.

A 20. §-hoz

A perontető nem szerepel a vasúti törvényben, mint pályatartozék, így automatikusan a magasépítményekre vonatkozó jogszabályok alapján, a területileg illetékes építésügyi hatóságok eljárásában történt engedélyezésük. A törvény - arra figyelemmel, hogy a perontető funkcionálisan elválaszthatatlan része a vasúti infrastruktúrának - beemeli a perontetőt a vasúti pálya tartozékai közé, így megépítésének engedélyezése beintegrálódik a vasúti közlekedési hatóság engedélyezési eljárásába.

A 21. §-hoz

A törvény kiterjeszti a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény (Ngt.) hatályát a nemzetgazdasági szempontból kiemelt jelentőségű közlekedési infrastruktúra beruházással összefüggő ügyek kapcsán bevezetendő új szabályokra, valamint korábbi módosítás miatt szükséges kodifikációs pontosítást végez.

A 22. §-hoz

A törvény új alcímet épít be a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvénybe, amely a nemzetgazdasági szempontból kiemelkedő jelentőségű közlekedési infrastruktúra beruházással összefüggő ügyekre vonatkozó rendelkezéseket állapítja meg. A Kormány az újonnan beiktatott 6/D. § alapján rendeletével jelölheti ki a nemzetgazdasági szempontból kiemelkedő jelentőségű közlekedési infrastruktúra beruházással összefüggő ügyeket.

A nemzetgazdasági szempontból kiemelkedő jelentőségű közlekedési infrastruktúra beruházással összefüggő ügyek kapcsán, a beruházások tényleges gyorsítását elősegítendő előírja törvény az Ngt. 6/E. §-ában a nyomvonalak kiválasztásának elősegítése érdekében az építtető által kezdeményezendő egyeztetést, ahol a környezetvédelmi hatóság (Országos Környezetvédelmi és Természetvédelmi Főfelügyelőség), a katasztrófavédelmi hatóság, a kormányzat koordinációért felelős képviselője, a régészeti örökség és a műemléki érték védelmével kapcsolatos feladatok tekintetében hatáskörrel rendelkező hatóság, valamint a környezeti hatásvizsgálati eljárásban közreműködő szakhatóságok vesznek részt. Résztvevői az egyeztetésnek továbbá az útügyi építési engedélyt kiadó hatóság, valamint az eljárásában közeledésbiztonsági és honvédelmi szakhatóságként közreműködő szervek. Az egyeztetés célja, hogy a lehetséges nyomvonalak és a tervezés kapcsán felmerülő akadályokat, vizsgálandó szempontokat valamennyi résztvevő előzetesen, közösen feltárja, a lehetőséges nyomvonalak között mondhatni megvalósíthatósági szempontból sorrendet állítson fel a további megvalósítás könnyítése érdekében. A felek számára a részvétel és a közérdekű adatok átadása kötelező. Az egyeztetésre - céljának érvényesülése érdekében - a beruházás megvalósítását megelőző hatósági eljárási folyamatot megelőzően, már közvetlenül a környezet védelméről szóló törvény szerinti előzetes vizsgálati eljárás vagy - amennyiben előzetes vizsgálati eljárás lefolytatása nem szükséges, úgy - a környezeti hatásvizsgálati eljárást megelőzően kerül sor.

A törvény által beiktatott 6/F. § által a nemzetgazdasági szempontból kiemelt jelentőségű közlekedési infrastruktúra beruházásokkal kapcsolatos környezetvédelmi engedély az általános 5 év helyett 10 évvel a kiadás után vonható vissza, amennyiben a beruházás megvalósításának előkészítési munkái vagy a beruházás nem kezdődik meg. A módosítás által az elmúlt években engedélyeztetett, de még megvalósítási szakig el nem jutó közlekedési infrastruktúra beruházások kiemeltté nyilvánítása esetén is gyorsulhat a megvalósítás.

A törvénnyel beiktatott 6/G. § által ezen ügyek kapcsán az építési engedélyezési eljárás akkor is lefolytatható, hogyha az építési engedélyezési eljárás megkezdése előtt kötelezően lefolytatandó környezeti hatásvizsgálati eljárás eredményeképpen kiadott környezetvédelmi engedéllyel szemben még bírósági felülvizsgálat van folyamatban. Az építési engedély ugyanakkor kizárólag a felülvizsgálat megfelelő lezárása esetén lép hatályba. Továbbá az építésügyi engedélyezés iránti eljárás meg is kezdhető környezetvédelmi engedély nélkül: ez esetben az engedély hatálya - értelemszerűen - a környezetvédelmi engedélyhez kötött. Vagyis a környezetvédelmi szempontok érvényesítése ez esetben is teljes körűen biztosított, csupán az egyes engedélyezési eljárások párhuzamos lefolytatásával jelentősen rövidül az beruházás megvalósításához szükséges idő.

Az Ngt. 6/H. § a települési önkormányzatok településfejlesztési eszközeinek a nemzetgazdasági szempontból kiemelt jelentőségű infrastruktúra beruházás nyomvonalával összhangot teremtő módosításának különös eljárási szabályait alkotja meg, igazodva ahhoz a gyorsított eljárási rendhez, amelyet a jogalkotó a beruházások mielőbb megvalósításhoz fűződő közérdekre tekintettel előírt, ugyanakkor összhangban van a Magyarország helyi önkormányzatairól szóló 2011. évi CLXXXIX. törvény és az épített környezet alakításáról és védelméről szóló 1997. évi LXXVIII. törvény rendelkezéseivel.

A törvény általános kötelezettséget állapít meg a településrendezési eszköz módosítására - attól függően eltérő időponttól kezdődően, hogy a nyomvonal még nem szerepel, vagy már szerepel az Országos Területrendezési Tervben -, melyre 4 hónap áll az önkormányzat rendelkezésére. A módosítás iránt az intézkedést legkésőbb akkor meg kell tenni, amikor település a településrendezési szerződés keretében készülő telepítési tanulmánytervet kézhez kapja a beruházótól; ezzel van biztosítva a feladatellátás háttere.

A beruházások megvalósításának érdekében a törvény rendelkezést tartalmaz arra az esetre is, ha a települési önkormányzat nem teljesíti a kötelezettségét határidőn belül. Ekkor az építtető az állami főépítészi hatáskörében eljáró fővárosi és megyei kormányhivatalnál a településrendezési eszköz hiánytalan tervezetének benyújtásával kérelmezi a településrendezési eszköz módosítását. Az egyeztetési mechanizmusok kapcsán is eltérő szabályokat tartalmaz a törvény; a módosítás véleményezéséhez fűződő jogok sérelme nélkül kerültek megállapításra a kiemelt közérdekhez igazodó határidők. A véleményezést követően az állami főépítészi hatáskörében eljáró fővárosi és megyei kormányhivatal egyeztető tárgyalást hív össze a partnerek, valamint az államigazgatási szervek, az érintett területi és települési önkormányzatok részére, majd az egyeztetésekről szóló jegyzőkönyveket, a záró szakmai véleményét, valamint a településrendezési eszköz szükség szerint módosított tervezetét megküldi a polgármesternek, a településrendezési eszköz elfogadása céljából. Amennyiben a települési önkormányzat képviselő-testületét a szükséges döntéshozatal céljából nem hívja össze, illetve annak eredményeként az eszköz elfogadásra nem kerül, a kormányhivatal a Magyarország helyi önkormányzatairól szóló 2011. évi CLXXXIX. törvény szerinti jogalkotási kötelezettség elmulasztásának megállapítása iránti eljárást kezdeményez a Kúriánál, majd megtörténik a helyi önkormányzat törvényen alapuló jogalkotási kötelezettsége pótlása.

A Kvt. 90. § (3) bekezdése szerint a környezetvédelmi hatóság részére a környezeti hatásvizsgálati eljárási iránti kérelmet egy példányban elektronikus adathordozón is be kell nyújtani. Tekintettel arra, hogy valamennyi adat elektronikus formában is a hatóság rendelkezésére áll, a törvénnyel beiktatott 6/I. § alapján, az eljárás további gyorsítása érdekében, a környezeti hatásvizsgálati eljárással kapcsolatos dokumentumok elektronikus formában a szakhatóságoknak közvetlenül továbbítandóak 5 napon belül.

A környezetvédelmi hatásvizsgálati eljárás mielőbbi lezárásához alapvető érdek fűződik, hiszen a tervezési munka csak ezt követően kezdhető meg; garantálni szükséges ezért azt, hogy az eljárás valóban a jogszabályban meghatározott időtartam alatt fejeződjön be. A törvény ennek érdekében több, a döntéshozatal időigényét csökkentő módosítást tartalmaz (pl. előzetes kockázatok feltárása a nyomvonal egyeztetés során, a hiánypótlás teljesítését segítő személyes kapcsolatfelvétel szervezett lehetővé tétele); ezekre figyelemmel már nem kerülhető el, hogy a döntéshozatalt, ha arra a szakhatósági állásfoglalás időben nem érkezik meg a hatósághoz, előírja a hatóság számára. Amennyiben a szakhatóság a hiánypótlás tárgyában szükséges 5 napon belül kötelező visszajelzést a teljes szakhatósági eljárás lefolytatására nyitva álló 15 napon belül sem teszi meg, vagy a hiánypótlásra tűzött határidőt követő, vagy a hiánypótlásra nyitva álló határidő meghosszabbítása esetén a hosszabbítás véghatáridejét követő 15 napon belül nem ad szakhatósági állásfoglalást, úgy az eljáró hatóság dönt saját hatáskörben önállóan, vagy szakértő bevonásával a szakkérdésben.

A törvénnyel beiktatott 6/J. § a földvédelmi és talajvédelmi engedélyezési, valamint az erdő igénybevételére vonatkozó elvi engedélyezésre irányuló eljárás környezeti hatásvizsgálati eljárás keretében történő lefolytatását teszi lehetővé, az építtető kérelmére. Ezekben az esetekben a szakhatóság állásfoglalása, szakkérdés kapcsán adott hozzájárulása kiváltja a termőföld végleges más célú hasznosítására vonatkozó engedélyt, vagy az erdő igénybevételére vonatkozó önálló elvi engedélyt. A beruházás megvalósításához szükséges idő lerövidítése céljából ezekben az esetekben a földvédelmi vagy erdővédelmi járulék megfizetési, illetve a csereerdősítési kötelezettséget a hatóság majd önálló határozatban állapítja meg. A rendelkezéshez kapcsolódóan a törvény módosítja a termőföld védelméről szóló törvényt is.

A törvénnyel beiktatott 6/K. § az eljárás résztvevői közötti folyamatos kapcsolattartási szabályokat írja elő, különös tekintettel a 6/G. § (2) bekezdés szerinti esetre, amikor is az építésügyi hatóság a környezetvédelmi engedély hiányában fogadja be az építési engedély iránti kérelmet; a két hatóság fokozott kommunikációja és együttműködése szükséges ahhoz, hogy az építési engedély megfelelően tükrözze a környezetvédelmi kötelezéseket.

A 23. §-hoz

Indokolt, hogy a kiemelt ügyben hozott határozatot a bíróság előtt vitató fél a saját felróható mulasztásával ne okozhasson indokolatlan késedelmet a per lefolytatásában és így a közérdekű beruházás megvalósításában. Ennek részeként elvárható a felperestől, hogy elérhető legyen azon a címen, melyet a bíróság részére megadott. Ezért arra az esetre, ha a perlő fél hibájából nem elérhető az általa megjelölt címen (vagyis amikor az általa megjelölt címre küldött iratot azért nem lehet kézbesíteni, mert a címzett a bejelentett címen ismeretlen, vagy onnan ismeretlen helyre költözött), a törvény úgy egészíti ki az Ngt. 8. §-át, hogy - a Polgári perrendtartás általános szabályától (Pp. 98. §, 101. § és 137. §) eltérően - a bíróság az eljárás gördülékeny folytatása érdekében hivatalból rendeli el ezen fél tekintetében a hirdetményi kézbesítést, és így nem kell várni a másik fél kérelmére a hirdetményi kézbesítés kapcsán, illetve nem kerül sor szünetelésre abból az okból, hogy a másik fél nem kérte a hirdetményi kézbesítést [Pp. 137. § (1) bekezdés c) és d) pont]. A bírói gyakorlat megerősítésenként a törvény egyértelművé teszi azt is, hogy ilyen esetben az érintett fél részére ügygondnokot rendelni nem kell.

A 24. §-hoz

A törvény felhatalmazást ad a Kormány számára a nemzetgazdasági szempontból kiemelt jelentőségű közlekedési infrastruktúra beruházásokhoz kapcsolódó ügyek és intézésük részletszabályainak rendelettel történő meghatározására.

A 25. §-hoz

A törvény a környezetvédelmi engedély későbbi visszavonásáról rendelkező szabályhoz állapít meg átmeneti szabályt: a rendelkezést attól kezdődően lehet alkalmazni, hogy a Kormány az adott beruházással összefüggő ügyet nemzetgazdasági szempontból kiemelt jelentőségű közlekedési infrastruktúra beruházással összefüggő ügynek minősítette.

A 26-27. §-hoz

Az Ngt. 1. § (1) bekezdésének pontosításával egyértelművé teszi a törvény, hogy a nemzetgazdasági szempontból kiemelt közúti infrastruktúra beruházások esetében nem csupán közigazgatási hatósági eljárásokra nézve állapít meg a törvény szabályokat, hanem bármely olyan kérdésben (eljárásban), melyre a törvényhozási igény mutatkozik; ilyen például a nem hatósági eljáráskánt létrehozott nyomvonal egyeztetési eljárás.

A törvény szerinti kodifikációs pontosításhoz szükséges hatályon kívül helyező rendelkezést tartalmaz.

A 28. §-hoz

A közterületen elhelyezett közcélú villamos hálózat esetén nem lehetséges a vezetékjog bejegyzése; a közterület tulajdonosával, vagy az afölött rendelkezni jogosulttal minden esetben erre vonatkozó megállapodást kellett kötni. E megállapodás hiányában jognyilatkozat pótlásának nem volt helye, ezért a közterület felett a tulajdonosi jogokat gyakorló együttműködésének a hiányában hosszú ideig elhúzódhatott a beruházás megvalósítása. Ennek elkerülésére, és az érintettek joginak, kötelezettségeinek egyértelmű rögzítésére a törvény a megállapodás helyett törvényen alapuló tűrési kötelezettséget ír elő az érintettek terhére, kártalanításra való jogosultság megállapításával együtt.

A 29. §-hoz

A módosítás összefoglaló megfogalmazással („tulajdonjog ingatlan-nyilvántartási átvezetésére is alkalmas elfogadó nyilatkozat” tételének elmulasztása) magába olvasztja a hatályos rendelkezést (az ajánlatot nem fogadja el, illetve arra nem nyilatkozik), valamint azt a hatályos rendelkezésben nem kezelt esetet is, mikor a tulajdonosok - magasabb ajánlati ár kikényszerítése érdekében - a kisajátítást kérő ajánlatának elfogadását követően megtagadják a bejegyzésre alkalmas okirat aláírását, és ellenajánlatot terjesztenek elő. Az ajánlat elfogadásával a szerződés létrejön, azonban a bejegyzésre alkalmas okirat létrejöttének hiányában csak hosszas bírósági és bizonyítási eljárás lefolytatását követően kerülhet sor a tulajdonjog ingatlan-nyilvántartási bejegyzésére. Így tehát a vételi ajánlat elfogadását a bíróság (nem gyakorlatszerűen, de alkalmanként) előszerződés létrejöttének minősíti, amely alapján a jogosult csupán a szerződés létrehozását követelheti - szintén jelentős időveszteség révén. Emiatt szükséges kimondani, hogy csak az a tulajdonosi elfogadó nyilatkozat felel meg, mely minden olyan feltételt teljesít, mely által az okirat ingatlan-nyilvántartási bejegyzésre alkalmassá válik.

A 30. §-hoz

A 2007. évi CXXIII. törvény (a továbbiakban: Kstv.) 4. § (1) bekezdés d) pont da) és dd) alpontjának módosítását az indokolja, hogy a Kkt. 29. §-ának 2013. január 1-jétől hatályos (1b) bekezdés b) pontja szerint az állam tulajdonába és az építtető vagyonkezelésébe kerül a helyi közút létesítésének céljára megvásárolt vagy kisajátított földrészlet. Ezért - annak ellenére, hogy a közút építése érdekében történő kisajátítás az önkormányzati fejlesztés körében jelenleg is lehetséges [4. § (1) bekezdés c) pont] - az egyértelműség érdekében indokolt, hogy a Kstv. külön is nevesítse a közérdekű célok között a helyi közút építését.

Cél a sport- és szabadidő szolgáltatások színvonalának emelése, a korábban már egyedileg meghatározott szolgáltatások és igények megteremtése, továbbá a nemzetközi színvonalú, összetett szolgáltatások biztosítása, mely az állampolgárok egészségmegőrzésével és a családok szabadidejének minőségi eltöltésének támogatásával áll összhangban

A 31. §-hoz

A törvény a kisajátítással érintett ingatlant érintő végrehajtásra speciális szabályokat állapít meg a Vht.-ban; e különleges eljárásrendre az egységes jogalkalmazás és jogértelmezés érdekében a kisajátítási törvényben is elhelyez egy utalást a törvény.

A 32. §-hoz

A gyakorlatban előfordul, hogy a jelzálogjogosult a nyilatkozattételi kötelezettségét nem teljesíti, és ez azzal a következménnyel jár, hogy nem lehetséges a még ténylegesen fennálló tartozás letétbe helyezése sem, illetve az esetlegesen a nyilatkozat hiányában mégis letétbe helyezett teljes kártalanítási összegből a már teljesített tartozás tulajdonos részére történő felszabadítása sem. Ezért szükséges a zálogjogosultat érdekeltté tenni a nyilatkozattételre azzal, hogy ennek hiányában a letétbe helyezés helyett a teljes pénzbeli kártalanítás a tulajdonos részére lesz kifizetve.

A törvény szabályozási hiányt pótolva rendezi azt, hogy az ingatlanon fennálló több végrehajtási jog esetében melyik végrehajtó részére kell a kártalanítást kifizetni. A végrehajtók közti további eljárást már a végrehajtási jogszabályok rendezik.

A 33. §-hoz

Jelenleg egyes ügyek elhúzódását okozza az, hogy olyan esetben is részletesen vizsgálódik a kisajátítási hatóság a tulajdonos által igényelt, de a kisajátítást kérő által biztosítani nem kívánt csereingatlan megfelelőségéről, mely esetben egyébként nem volna kötelező csereingatlan biztosítása. Ezért a módosítás egyértelművé teszi, hogy a felek megállapodásától függő esetben, ha a tulajdonos kezdeményezése ellenére a kisajátítást kérő nem kíván csereingatlan biztosításában megállapodni, akkor az érdemi eljárást a továbbiakban folytatni kell és pénzbeli kártalanításról kell dönteni.

A 34. §-hoz

A módosítás indoka, hogy az 1000 Ft alatti kártalanítási összegek átutalása gazdaságtalan, ezért e fizetési mód alkalmazására csak akkor kerülhet sor, ha a megfizetés ezen módját a kártalanításra jogosult kifejezetten kéri.

A módosítás a joggyakorlatban néhány esetben felmerült félreértés elkerülése érdekében egyértelművé teszi, hogy a kisajátítást kérő szempontjából a törvényi előírásoknak megfelelő letétbe helyezés is teljesítésnek, a kártalanításra jogosult szempontjából pedig a kártalanítás megfizetésének minősül.

A kisajátítási határozatok - tartalmukat tekintve - alkalmatlanok számviteli bizonylatnak, ezért a kisajátítást kérő köteles számlát bekérni. A számla kézhezvételéig a kisajátítást kérő - önhibáján kívül - nem tud teljesíteni, így indokolt, hogy - hasonlóan a szerződéses kapcsolatokhoz - a jogosult késedelme a kötelezett egyidejű késedelmét kizárja, és a kamatfizetési kötelezettség csak a számla beérkezését követően álljon be.

További jelentős akadályozó tényező, hogy a bíróságok megtagadják a kártalanítási összeg bírói letétként történő elfogadását abban az esetben, ha az ingatlan- vagy egyéb közhiteles nyilvántartásba bejegyzett jogosult elhalálozott, de az örökös ingatlanon fennálló joga (jellemzően a tulajdonjog) bejegyzésére nem került sor. Ennek legfőbb oka, hogy a hagyatéki eljárás lefolytatására nem került sor. A bírói gyakorlat abba az irányba kezd elmozdulni, hogy - jogi érdekre tekintettel - a letevő, vagyis a kisajátítást kérő köteles a hagyatéki eljárás megindítását kezdeményezni. Mindez a jelentős munkateher-növekedés mellett azt is maga után vonja, hogy a hagyatéki eljárás lefolytatásáig - amely az örökösök felkutatására, a hagyatékolás egyéb körülményeire tekintettel - bizonytalan ideig tarthat, nincs lehetőség a kártalanítási összeg megfizetésére, amely a birtokbaadást akadályozza és a késedelmi kamatok mértékét növeli. Fentiekre figyelemmel indokolt pontosítani a Kstv. 21. § (6) bekezdés a) pontját, amely kiterjeszti a bírói letétbe helyezés eseteit, és a kártalanítási összeg akkor is letétbe helyezhető, ha a bejegyzett jogosult elhunyt, de örökösének személye a közhiteles nyilvántartásban nem került feltüntetésre a kisajátítási határozat jogerőre emelkedésének időpontjáig.

A Kstv. 21. § (6) bekezdésének h) ponttal történő kiegészítése rendezi azt az esetet, hogy letétbe helyezéssel történhet a kártalanítás kifizetése akkor, ha a kártalanításra jogosult a kötelezettsége ellenére nem állítja ki a számlát.

A 35. §-hoz

Tekintettel arra, hogy a kiemelten gyors beruházások esetében a szükséges források a beruházás adott szakaszához igazodóan állnak rendelkezésre, ugyanakkor a forrás a kellő időben a kiemelt közérdekű megvalósítás okán biztosítva lesz, indokolatlan előre a teljes összeg meglétéről nyilatkozni.

A 36. §-hoz

A jelenleg hatályos szabályozás szerint a kisajátítási hatóság csak kérelemre küldi meg a szakvéleményt a tulajdonosoknak. Ez oda vezetett a gyakorlatban, hogy a tulajdonosok csak a tárgyaláson találkoztak a szakvéleménnyel, annak véleményezésére, jogi képviselővel való konzultációra rendszerint 8-15 napos határidőt kértek, s ez végső soron az eljárás elhúzódását eredményezte.

Annak a jogalkotói szándéknak az elérése érdekében, hogy a nemzetgazdasági szempontból kiemelt beruházások esetében az eljárási határidő 45 nap legyen és az nem meghosszabbítható, elengedhetetlen feltétele, hogy az ügyfelek a szakvéleményt hivatalból, kérelem nélkül, a tárgyalást megelőzően megkapják. E nélkül a kormányhivatalok képtelen lennének az eljárási határidőt tartani, azt kizárólag az ügyfél jogainak csorbításával érhetnék el, ami viszont a Ket. előírásaiba is ütközne. Így viszont indokolt minden eljárásban hivatalból megküldeni a szakvéleményt.

A 37. §-hoz

A kisajátítási eljárások gyorsítását az is szolgálja, hogy a kisajátítást kérőt terhelő kötelezettségek teljesítésére is rövidebb határidőt szab a törvény. A kártalanítás rövidebb határidőn belül történő teljesítése által a tulajdonos kiköltözésére és így az ingatlan birtokba bocsátására is korábban kerülhet sor.

Az építmény nélküli, jellemzően külterületi ingatlan esetében az ingatlan „elhagyása” (pl. az ott lévő mezőgazdasági gépek elvitele) és birtokba bocsátása nem vesz annyi időt igénybe, mint a lakóhelyként vagy tartózkodási helyként szolgáló, vagy állatállomány, gépek tárolására szolgáló épületek kiürítése, ezért ezekben az esetekben az általános 2 hónap helyett 1 hónap is elegendő a birtokba bocsátásra. Ez jelentősen gyorsíthatja a nyomvonalas beruházások megvalósítását, mert azok számos esetben ilyen üres külterületi ingatlanokon valósulnak meg.

A kisajátítást kérő birtokba lépését nagyban elősegítheti, ha a kártalanítás megfizetését követően a kisajátítási hatóság még külön figyelmezteti a tulajdonost és egyéb, az ingatlan elhagyásra kötelezett személyt arra, hogy megindult a kiköltözési határidő, valamint hogy annak nemteljesítése a kötelezettség hatósági eszközökkel történő kikényszerítését is maga után vonja.

A 38-41. §-hoz

A nemzetgazdasági szempontból kiemelt jelentőségűvé nyilvánított beruházások körén belüli szűkebb, kiemelten gyorsan megvalósítandónak megjelölt (nemzetgazdasági szempontból kiemelt jelentőségű közlekedési infrastruktúra) beruházások minél előbbi realizálhatósága érdekében a törvény külön meghatározza az általános szabályoktól eltérő sajátos rendelkezéseket az eljárásnak mind a közigazgatási hatósági, mind a bírósági felülvizsgálati szakaszára.

A módosítás a Pp. általános 30 napos szabályától eltérően [Pp. 330. § (2) bekezdés] 15 napra rövidíti a keresetlevél benyújtásának határidejét. E határidő mind a tulajdonosok, mind a kisajátítást kérő részéről tartható, hiszen egy megfelelően lefolytatott, a feleket bevonó eljárás során már kellően birtokába kerültek azon információknak (különös tekintettel a kártalanítási összeget megalapozó szakértői véleményre), melyek alapján meg tudják ítélni, hogy indokolt-e a kisajátítási határozatot a bíróság előtt megtámadni.

A kisajátításról döntő határozatnak alapvetően két eleme támadható meg a tulajdonos részéről: egyrészt a kisajátítás jogalapja, másrészt a kisajátítási kártalanítás összege. A kisajátítás jogalapját csak elenyésző mértékben támadják meg a tulajdonosok, a per jellemzően a kártalanítás összegszerűsége (többletkártalanítás) körül folyik.

A kisajátítás határozat végrehajtásának a felfüggesztését lehetővé tevő hatályos rendelkezések a kisajátítási határozat alapján történő, a tulajdonjog ingatlan-nyilvántartási átvezetésére irányuló, illetve építési engedélyezési eljárás felfüggesztésének időtartama tekintetében nem tesznek különbséget aszerint, hogy a tulajdonos a perben a jogalap mellett a kártalanítás összegszerűségét is vitatja. Ugyanis a Kstv. értelmében a felfüggesztés minden esetben a per jogerős befejezéséig tart, pedig a bíróság - értelemszerűen - a perben először a jogalapot bírálja el, és a pert csak ezt követően folytatja a kártalanítás összegszerűségére nézve. Ugyanakkor a jogalap kérdése általában jóval egyértelműbben megítélhető és így gyorsabban eldönthető, mint a kártalanítás összegének kérdése (mely utóbbi során a közigazgatási szakban kirendelt szakértői véleményt vitatják a felek, és ezért többnyire a bíróság is kirendel egy újabb igazságügy szakértőt egy újabb vélemény elkészítésére, melyet adott esetben a felek továbbra is vitathatnak és újabb bizonyítási indítványokkal élhetnek).

Bár a Pp. alapján jelenleg is lehetőség van a jogalap tekintetében közbenső ítélet meghozatalára, ezzel egyrészt a bíróságok nem mindig élnek, másrészt ha élnek is, a Kstv. alapján nem a közbenső ítéletig, hanem a teljes - tehát a kártalanítás összegszerűségében is véglegesen döntő - per befejezéséig lenne a végrehajtás felfüggesztve.

Ezért indokolt, hogy - hasonlóan a Kstv. korábbi szabályozásához - kerüljön előírásra a jogalap tekintetében történő közbenső ítélethozatali kötelezettség, oly módon, hogy a végrehajtás csak a közbenső ítélet meghozataláig legyen felfüggesztve. E körben változás az is, hogy a törvény szerint csak akkor lehet a kisajátítási határozat végrehajtását felfüggeszteni, ha a jogosult a jogalapot (is) vitatja. Ennek indoka, hogy ha a tulajdonos nem vitatja, tehát elismeri a kisajátítás jogszerűségét és - a kisajátítási határozatban foglalt önkéntes teljesítési idő alatt vagy azt követően végrehajtás útján - megkapja a kisajátítási határozatban a részére megítélt kártalanítást, akkor megkövetelhető, hogy a maga részéről is teljesítse a kisajátítási határozatban előírt birtokba bocsátási kötelezettségét, és ily módon tegye lehetővé a beruházás mielőbbi megvalósítását. Ettől függetlenül a per természetesen folytatódhat a kártalanítás összegszerűsége kérdésében.

Másik oldalról ugyanakkor az pedig minden esetben biztosítandó, hogyha még a kisajátítás jogalapja is vitás, akkor annak eldöntéséig a kártalanításra jogosult akarata ellenére a kisajátítási határozatot ne lehessen végrehajtani. Mind a tulajdonjog és a tulajdonos védelme, mind a felesleges költségek elkerülése azt indokolja, hogy ne fordulhasson elő az, hogy még a jogalap végleges eldőlése előtt az ingatlan a kisajátítást kérő birtokába kerül és azon (akár felépítményes, akár pl. szántóterületen) a kisajátítást kérő a beruházás megkezdésével visszafordíthatatlan változásokat okozzon. Ezért a törvény a kisajátítás jogalapjának a vitatása esetére minden esetben lehetővé teszi a kisajátítási határozat végrehajtásának felfüggesztését.

Ez egyúttal azt is jelenti, hogy adott esetben a kisajátítást kérő által a kártalanítási összeg csökkentése érdekében indított perben sem lehetséges a végrehajtás felfüggesztése. Ez azonban egyrészt összhangban van azzal, hogy a tulajdonos által a csak a kártalanítás összegszerűsége miatt indított perben sincs helye felfüggesztésnek, másrészt a kisajátítást elszenvedő tulajdonos érdekeinek a védelmében indokolt az, hogy attól még, hogy a kisajátítást kérő túlzónak találja az összeget, a kisajátítási határozatban megítélt kártalanítást a tulajdonos megkaphassa.

A tulajdonos részére ezen jogvédelem biztosítása tehát szükséges. Ugyanakkor mind a tulajdonos, mind a kisajátítást kérő alapvető érdeke az is, hogy minél gyorsabban eldőljön a kisajátítás jogalapjának a kérdése. Ezért a törvény a közbenső ítélethozatalra 2 hónapos határidőt szab a bíróság számára (mely meghosszabbodik azon ritkán előforduló esetben, ha a szakértő igénybevétele is szükséges a jogalap elbírálásához). Így biztosítható, hogy a jogalap vitatása esetén is belátható időn belül mindkét érdekelt fél számára egyértelmű helyzet álljon elő, és eldőljön, hogy megkezdhető-e a beruházás vagy nem.

A Kstv. 32/B. §-aként jelzett szöveg a jelenlegi 32/A. § kodifikációs okból történő újra megállapítása, annak tartalmi módosítása nélkül.

A 42. §-hoz

A törvény a bírósági és közjegyzői eljárásokban már bevett megoldáshoz hasonlóan megteremti a lehetőségét annak, hogy az eljárás megindítását megelőzően sor kerülhessen szakvélemény előzetes beszerzésére, mely a később indítandó kisajátítási eljárásban felhasználható lehet, mely így gyorsítja az eljárást, mivel a kisajátítási eljárásban újabb szakértőt már nem kell kirendelni, hanem az előzetes szakvéleményt lehet alapul venni.

Ez a megoldás alátámasztja azt a jelenlegi gyakorlatot, hogy a kisajátítást kérő sok esetben eleve igazságügyi szakértőt kér fel a kisajátítást megelőző adásvételi ajánlatok alapjául szolgáló vételár meghatározása érdekében. Így ha e szakértőt előzetesen a kisajátítási hatóság mint független szerv rendeli ki, akkor megteremtődik a jogalapja annak, hogy ezen szakértői vélemény a később indított kisajátítási eljárásban is felhasználható legyen.

A 43. §-hoz

Az előmunkálat fontos adatokkal szolgál a beruházás későbbi megvalósításához, ugyanakkor az előmunkálat során okozott károkat meg kell téríteni, valamint a kisajátítást kérő nem okozhat helyreállíthatatlan kárt, és ha az ingatlan kisajátítására végül nem kerül sor, az ingatlant helyre kell állítani. Minderre tekintettel nem indokolt, hogy a tulajdonos feleslegesen akadályozhassa az előmunkálatok elvégzését, ezért a törvény ebben az esetben kizárja a végrehajtás felfüggesztésének lehetőségét.

A 44. §-hoz

A közlekedési infrastruktúra beruházások esetében a szakértő előzetes kirendeléséhez kapcsolódó felhatalmazó rendelkezést tartalmaz a törvény.

A 45. §-hoz

A törvény átmeneti rendelkezéseket állapít meg az új szabályokra vonatkozóan.

A 46. §-hoz

A Kstv. 3. § (1) bekezdés b) pont módosításának oka, hogy a jogalkalmazás segítése érdekében indokolt megszüntetni azt a félreérthető megfogalmazást, amely alapján úgy tűnhetett, hogy az ingatlant - az adásvétellel való megszerzés mellett - cserével csak akkor lehet megszerezni, ha erre valamely törvény kifejezetten lehetőséget ad.

A Kstv. 4. § (2) bekezdés új a) pontja fogalmi pontosítást tartalmaz. A Kstv. 38. § új (1) és (4) bekezdése a Kstv. 24. § (5) bekezdés c) pontjának módosításával összhangot teremtő technikai módosítás.

A 47. §-hoz

A termőföld védelméről szóló 2007. évi CXXIX. törvény (a továbbiakban: Tfvt.) 8/B. §-a az Ngt. rendelkezéseivel összhangban megteremti a nemzetgazdasági szempontból kiemelt jelentőségű közlekedési infrastruktúra beruházással összefüggő ügyek esetében lehetséges, környezetvédelmi eljárásban integrált földvédelmi eljárás, vagy termőföld végleges más célú hasznosításának engedélyezése kapcsán a szakhatóságként eljáró hatóságokra vonatkozó szabályozást. A szakhatóságokon túl az ügyfélre kötelező rendelkezések is itt jelennek meg. Tekintettel arra, hogy a nyomvonalakat a környezetvédelmi engedély tartalmazza, így az engedélyezést megelőző szakaszba integrált szakhatósági eljárások után, de még a beruházás megkezdése előtt szükséges, hogy a beruházó bejelentse az ingatlanügyi hatóságnak a más célú hasznosítással érintett földrészletek listáját és a terület kimutatást. A korábban szakhatóságként eljáró ingatlanügyi hatóság önálló eljárást folytat le a bejelentés alapján a földvédelmi járulék megállapítása és megfizetése céljából.

A nemzetgazdasági szempontból kiemelt jelentőségű közlekedési infrastruktúra beruházás esetén a környezeti hatásvizsgálati eljárást követően, a környezetvédelmi engedély kiadása után, de még a beruházás megkezdését megelőzően köteles a beruházó bejelentéssel élni az ingatlanügyi hatóság felé (a földvédelmi járulék megállapítása céljából). A bejelentés elmulasztása esetén az ingatlanügyi hatóság földvédelmi bírsággal sújtja a beruházót.

A 48. §-hoz

A törvény értelmében az átlagosnál jobb minőségű termőföldek más célú hasznosításának korlátozása körében a nemzetgazdasági szempontból kiemelt jelentőségű közlekedési infrastruktúra beruházás esetében az átlagosnál jobb minőségű termőföld végleges más célú hasznosítása is engedélyezhető, amennyiben annak megvalósítása más jogszabály rendelkezéseire figyelemmel más helyen vagy más nyomvonalon nem lehetséges.

A 49. §-hoz

A bejelentés elmulasztása a földvédelmi bírság fizetésének esetkörei közé kerül a Tfvt. 24. § (1) bekezdésének módosítása által.

Az 50. §-hoz

A Tfvt. 2. mellékletének módosításával a 25. § (1) bekezdés g) pontja szerinti bírság mértéke a termőföld ingatlan-nyilvántartás szerinti AK értékének kétezerszeresében kerül meghatározásra.

Az 51. §-hoz

A módosítás egyrészt az erdőről, az erdő védelméről és az erdőgazdálkodásról szóló 2009. évi XXXVII. törvény (a továbbiakban: Evt.) 78. § (3) bekezdésének a jogalkotó eredeti szándéka szerinti jogértelmezést segíti elő, vagyis kitér arra, hogy a csereerdősítési kötelezettség mellett közérdekkel való összhang hiányában is lehetséges a gazdasági elsődleges rendeltetésű kultúrerdő és faültetvény igénybevétele, másrészt a nemzetgazdasági szempontból kiemelt jelentőségű beruházásokkal összefüggő ügyekben a közérdekkel való összhang fennállását kötelező vélelemként nevesíti.

Az 52. §-hoz

Az Evt. 79. §-át érintő módosítások az erdő igénybevétel megkezdésének és befejezésének, illetve a kérelem tartalmi elemeinek egyértelmű meghatározásával pontosítják az erdő igénybevétel hatályos szabályozását.

Az 53. §-hoz

Az Evt. 80. § új (5) bekezdése lehetővé teszi, hogy az erdő igénybevétel engedélyezését követően az igénybevételhez kapcsolódó fakitermelés egyszerűen és gyorsan megkezdhető legyen, közvetlenül a műveleti lap kiállítását követően.

Az 54. §-hoz

Az Evt. 82. § (2) és (6) bekezdésének módosítása pontosítja az erdő igénybevételhez kapcsolódóan előírt erdővédelmi járulék fizetési és csereerdősítési kötelezettség teljesítésére vonatkozó hatályos szabályozást. Emellett a (6a) bekezdés a nemzetgazdasági szempontból kiemelt jelentőségű közlekedési infrastruktúra beruházásokkal kapcsolatos ügyekben folyó erdő igénybevételi eljárásokra vonatkozó különös szabályt határoz meg: az igénybevétel megkezdéséhez elegendő a csereerdősítési terv engedélyezésre történő benyújtása.

Az 55. §-hoz

A szerződéses jogviszonyok megszüntetésének fő szabály szerinti módja a szerződő felek közös akaratnyilvánításával történő megszüntetés (a gyakorlatban ez történik), ha viszont erre nem kerül sor, biztosítani kell, hogy a jogviszony a törvény erejénél fogva szűnjön meg, hiszen a közlekedési infrastruktúra fejlesztés, mint törvényben rögzített közérdek érvényesítését garantálni kell. A szerződéses jogviszonyba történő beavatkozásnak az alkotmányos követelmények teljesítése érdekében az a feltétele, hogy a használatra jogosult kellő időben tájékoztatást kapjon a földterület építési beruházásban való érintettségéről, csak a lehető legszükségesebb mértékben érintse az a földterületét, a jogviszony megszűnésének időpontját a törvény pontosan rögzítse, a jogviszony megszűnésével egyidejűleg pedig történjen meg a földhasználatra jogosult kártalanítása. A törvény rögzíti a szerződéses jogviszony megszüntetésével kapcsolatban az összes érintett feladatait.

A használatra jogosult elsőként arról kap értesítést, hogy az általa használt földterület közlekedési infrastruktúra beruházással érintett területen fekszik, s ebben az időszakban kerül sor az ezzel összefüggésben szükséges telekalakításra is annak érdekében, hogy az építkezés csak a lehető legkisebb területen vegyen igénybe mezőgazdasági termelést szolgáló földet. A törvény rögzíti, hogy a telekalakítás érdekében az építtetőnek kell eljárnia, s az annak eredményeként történő telek-megosztások nem érintik a földhasználatra jogosító szerződés hatályát, azon tehát ebben az időszakban a gazdálkodó tovább tevékenykedhet.

Ha a beruházó bejelentette az NFA-nak a más célú hasznosítást megkezdését, az NFA köteles egyezség létrehozását kezdeményezni a földrészlet használójával, az ajánlatnak értelemszerűen a kártalanításra is vonatkoznia kell. Amennyiben az egyezségi ajánlatra a fél nem nyilatkozik vagy nemleges választ ad, az NFA értesíti a földrészlet használóját a más célú hasznosítás megkezdéséről; a jogviszony az egyezségi ajánlat elfogadására nyitva álló határidő leteltét követő 15. napon szűnik meg. A módosítás rendezi azon esetköröket is, amikor a hasznosítási szerződést csupán egy részét képező földrészletek érintettek. Ilyenkor az eredeti szerződésből eredő jogok és kötelezettségek csak a beruházással közvetlenül érintett földrészletre vonatkozóan szűnnek meg, a szerződés szerinti egyéb földterületek vonatkozásában a jogviszony fennmarad: az NFA - a kisebb földterülethez arányosított tartalmú - szerződés-módosítási ajánlat tételére köteles a használó felé.

A szerződés megszűnése miatt járó kártalanítás összege nyilvánvalóan az adott ügy egyedi körülményeihez igazodóan állapítható meg (milyen földterület érintett, azon milyen termelés zajlik, a szerződés az év mely szakában szűnik meg stb.), a törvény azonban - az egységes joggyakorlatot elősegítendő - meghatározza a kártalanítás elveit.

Az 56. §-hoz

A törvény átmeneti rendelkezést állapít meg a szerződés megszűnésére vonatkozó szabályok alkalmazásához: azt attól az időponttól lehet alkalmazni korábban megkötött szerződések esetében, ha a használatra jogosult megkapta az első értesítést arról, hogy az általa használt földterület vagy egy része útfejlesztés területére esik.

-----STARTING---POINT---VEGE---

Az 57. §-hoz

A törvény a hatálybalépésének időpontjaként a kihirdetését követő 15. napot állapítja meg.