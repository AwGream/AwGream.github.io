2010. évi CLXXXII. törvény indokolása

a Bethlen Gábor Alapról

-----STARTING---POINT---ALTALANOS--- 

A. Alap létrehozása

A Magyar Köztársaság Alkotmánya 6. § (3) bekezdése szerint a Magyar Köztársaság felelősséget érez a határain kívül élő magyarok sorsáért, és előmozdítja a Magyarországgal való kapcsolatuk ápolását. A Magyar Köztársaság és a határon túli magyar közösségek egyaránt abban érdekeltek, hogy a magyar nemzet polgárai szülőföldjükön boldogulva legyenek részesei a Nemzeti Együttműködés Rendszerének. A magyar nemzet tagjait, éljenek a határokon belül vagy kívül, összekötik a közösen megélt történelem, a nemzeti hagyományok, a magyar nyelv és kultúra. A magukat magyarnak valló személyek jellemzője az erős nemzeti azonosságtudat megléte, a magyar nyelvhez és kultúrához való kötődés, valamint a kulturális, gazdasági és családi kötelékek megtartása a Magyar Köztársasággal, illetőleg annak állampolgáraival.

Az Országgyűlés a határon túli magyarságnak a szülőföldjén való anyagi és szellemi gyarapodását, az anyaországgal bővülő és erősödő kapcsolattartást elősegítő programok megvalósítása érdekében „Szülőföld Alap” elnevezéssel elkülönített állami pénzalapot hozott létre. Az Alappal megvalósítani kívánt cél - a határon túli magyarságnak a szülőföldjén való - egyéni és közösségi - boldogulása, anyagi és szellemi gyarapodása, nyelvének és kultúrájának megőrzése és továbbfejlesztése, az anyaországgal való és egymás közötti sokoldalú kapcsolatának fenntartása és erősítése érdekében támogatások nyújtása - nem változott, a jelenleg működő rendszer azonban nem alkalmas arra, hogy ez a cél hatékonyan és maradéktalanul megvalósuljon.

Az elmúlt években már csak ötletszerűen elnevezett célelőirányzatok nem mutatják egyértelműen, hogy az ezekkel gazdálkodó költségvetési szervek korábban mire is költötték az adott forrást, mostanra a támogatási rendszer átláthatatlanná, sok esetben párhuzamossá vált. A célelőirányzatok tervezése folyamatosan ki van téve a bázis-alapú központi költségvetési gondolkodásnak és nem képes követni az összetett feladatrendszert. Amennyiben a nemzetpolitikában egy adott költségvetési évben váratlan fordulatok következnek be (ez gyakran megtörténik a környező országok tekintetében), a célelőirányzat nem képes hatékonyan lekövetni a módosult célokat, ehhez túlzottan bürokratikus és hiányzik belőle a terepismeret. Az előirányzatok felhasználása és elszámoltatása nem egy folyamatos, monitoring-rendszerben, helyszíni záró ellenőrzéssel történik, hanem pusztán a minisztérium rendszerében működő egyik pénzügyi osztály általi számlamásolatok bekérésével, így az elmúlt években igen halvány nemzetpolitikai célok valódi megvalósulása sem kimutatható.

Fentiek miatt célszerű megszüntetni a már meglévő, a határon túli magyar szervezetek működését és programjait támogató Szülőföld Alapot, és a 2011. évi tervezett KIM célelőirányzatokkal való feltőkésítés, illetve a feladatok teljes nemzetpolitikai palettával való kibővítése révén létrehozni az új, egységes Bethlen Gábor Alapot. A 2011. évi költségvetési törvénybe bekerült határon túli magyarokat illető KIM célelőirányzatok a Bethlen Gábor Alapba beemelésre kerülnek.

A törvény ezt az Alapot hozza létre, és egyben hatályon kívül helyezi a Szülőföld Alapról szóló törvényt.

A létrehozandó Bethlen Gábor Alap egységes forrásrendszerét minden új költségvetési év előtt az aktuális nemzetpolitikai feladatokra lehet hangolni, év közben pedig szükség szerint rugalmasan, de ugyanakkor átláthatóan és az ÁHT/ÁMR-nek megfelelően lehet módosítani.

Az Alapból támogatandó számtalan alsó-, közép- és felsőoktatási program és működési célú igény a pénzügyi alap sajátossága miatt a költségvetési évtől eltérően, végre a tanév időbeosztása és logikája alapján tervezhető, és vállalható rá kötelezettség.

Az új Alap elnevezésekor azért esett a választás Bethlen Gáborra, mivel nevét és a hozzá fűződő erdélyi rendi, gazdasági és társadalomszervezési aranykort minden magyar ismeri.

B. Szátv. módosítás

Az Alkotmány 6. § (3) bekezdése kimondja, hogy „a Magyar Köztársaság felelősséget érez a határain kívül élő magyarok sorsáért, és előmozdítja a Magyarországgal való kapcsolatuk ápolását.”

A Magyar Kormány fontosnak tartotta, hogy a nemzet egységének szimbolikus megjelenítésén túl törvény által is kifejezze a magyar nemzet határokon átívelő összetartozását. A szomszédos államokban élő magyarokról szóló 2001. évi LXII. törvény elfogadása ezt a célt szolgálta. Az állampolgárság azonban még erősebb köteléket jelent, ezért az Országgyűlés elfogadta a magyar állampolgárságról szóló 1993. évi LV. törvény (a továbbiakban: Ápt.) módosításáról szóló 2010. évi XLIV. törvényt, amely lehetővé teszi az egyszerűsített honosítást. Ezáltal a Magyar Állam és a Magyarország területén kívül élő magyarok közötti hivatalos kapcsolatban a hangsúly a magyar állampolgárságra tevődik át.

Az Ápt. módosítása által bevezetett egyszerűsített honosítási eljárás miatt - a magyar állampolgárságról szóló törvénnyel való összhang megteremtése érdekében -, a szomszédos államokban élő magyarokról szóló 2001. évi LXII. törvényt (a továbbiakban: Szátv.) módosítani szükséges. A Szátv. hatályos rendelkezései értelmében ugyanis a magyar állampolgárok nem tartoz(hat)nak a Szátv. hatálya alá, illetve a magyar állampolgárság megszerzése a már kiadott Magyar igazolvány visszavonását vonja maga után.

Az egyszerűsített honosítási eljárás bevezetése azt a célt szolgálja, hogy a Magyarországon lakóhellyel nem rendelkező határon túli magyarok is magyar állampolgársághoz juthassanak. A magyar állampolgárság megszerzésével bizonyos kedvezmények alanyi jogon elérhetővé válnak, vannak azonban olyanok, amelyek ilyen módon nem biztosíthatók. Ezen kívül tekintettel kell lenni azokra a külhoni magyarokra, akik rajtuk kívül álló okok miatt nem tudják igényelni a magyar állampolgárságot (például hivatásuk miatt vagy a lakóhelyük szerinti állam törvényi szabályozása miatt).

Ennek megfelelően biztosítani kell azt, hogy a határon túl élő magyarság az állampolgárság megszerzését követően is megtarthassa korábban szerzett jogait és ne hátrányokkal, hanem előnyökkel járjon számukra a Nemzeti Együttműködés Rendszerében betöltött szerep. A Szátv. módosítása értelmében a szomszédos államokban lakóhellyel rendelkező személyek a magyar állampolgárság megszerzésétől függetlenül továbbra is igénybe vehetik, illetve részesülhetnek a Szátv.-ben meghatározott kedvezményekben és támogatásokban.

Annak érdekében pedig, hogy a Szátv. hatékonyabban tudja betölteni rendeltetését, a szülőföldön való megmaradás és gyarapodás, továbbá a kulturális és nyelvi azonosságtudat megőrzése elősegítését és erősítését, a törvény eredeti szellemének értelmében indokolt az oktatási-nevelési támogatás kiterjesztése az óvodásokra is, mivel a gyermekek további iskoláztatását sokszor a legelső döntés határozza meg.

A Szátv. hatályos szövege a - 2007. július 12-én hatályba lépett - legutolsó módosítást követően technikai módosításokra is szorul. Az előterjesztés ezeket is tartalmazza.

-----STARTING---POINT---RESZLETES---

A Preambulumhoz

A Magyar Köztársaság Alkotmánya 6. § (3) bekezdése szerint a Magyar Köztársaság felelősséget érez a határain kívül élő magyarok sorsáért, és előmozdítja a Magyarországgal való kapcsolatuk ápolását.

A magyar nemzet polgárait, éljenek a határokon belül vagy kívül, összekötik a közösen megélt történelem, a nemzeti hagyományok, a magyar nyelv és kultúra. A törvény a határon túli magyarságnak a szülőföldjén való anyagi és szellemi gyarapodását, az anyaországgal bővülő és erősödő kapcsolattartást elősegítő programok megvalósítására „Bethlen Gábor Alap” elnevezéssel pénzügyi forrás képzésére és felhasználási céljaira vonatkozik.

Az 1. §-hoz

A törvény hatálya a magukat magyarnak valló személyekre, illetve a törvényben megfogalmazott célok megvalósításában szerepet vállaló személyekre, illetve szervezetekre, intézményekre és önkormányzatokra terjed ki.

A 2. §-hoz

Ez a rendelkezés határozza meg, hogy a törvény rendelkezéseit milyen kötelezettségekkel, szerződésekkel és elvekkel összhangban kell alkalmazni.

A 3. §-hoz

Ez a rendelkezés határozza meg az Alapból nyújtandó támogatások céljait az adott kedvezményezettekre vonatkozóan.

A 4. §-hoz

A törvény megteremti a „Bethlen Gábor Alap” javára történő, a nemzeti szolidaritás önkéntes befizetésekben és adományokban megnyilvánuló kifejezésének lehetőségét állampolgárságtól és lakóhelytől, illetve telephelytől függetlenül bármely jogi személy, jogi személyiség nélküli szervezet és természetes személy számára. A törvény alapján a Magyar Köztársaság költségvetésében meghatározott forrásokat is biztosít a Bethlen Gábor Alap javára.

A Bethlen Gábor Alap mindenkori működőképességének megőrzése érdekében a törvény egy minimális költségvetési támogatás kötelezettségét írja elő. Ennek értelmében minden költségvetési évben legalább egy milliárd forintra ki kell egészíteni az Alap pénzeszközeit.

Az 5. §-hoz

A Bethlen Gábor Alap a következő mechanizmust hozza létre:

- Politikai szint:

Intézményi forma: MÁÉRT

Feladat: a magyarországi és más országok felelős vezetői évről évre egyeztetik a célokat, prioritásokat, és javaslatot fogalmaznak meg ezekre.

- Szakmai szint:

Intézményi forma: Kollégium.

Feladat: a döntéshozatal a felelős szakemberek kezében marad.

- Végrehajtói szint:

Intézményi forma: az Alap kezelő szervezete.

Feladat: A célokhoz kell rendelni a konkrét összegeket, amelyek folyósításáról a közvetlen politikai befolyástól mentes végrehajtó mechanizmus gondoskodik.

A szakmai és a politikai szint elválasztásával pedig megerősödhet a döntések szakmai alátámasztottsága.

A 6. §-hoz

Szigorú összeférhetetlenségi szabályok megalkotása indokolt annak érdekében, hogy a különböző szintek függetlensége és a döntéshozatal pártatlansága biztosítható legyen. Ennek érdekében részletesen rögzítésre kerülnek az összeférhetetlenségi szabályok, a Kollégium elnökének és tagjainak kinevezésére, valamint a testület feladat- és hatáskörére vonatkozó alapvető rendelkezések. A Kollégium képezi azt a szakmai szintet, ahol a pályázatokról a döntésre vonatkozó javaslat megszületik, éppen ezért a testületeket mind a MÁÉRT, mind az Alap kezelő szervezete részéről történő közvetlen befolyásolástól (utasítástól) mentessé szükséges tenni.

A 7. §-hoz

A Kollégium tagjai megbízatásának megszüntetésre vonatkozó rendelkezéseket tartalmazza.

A 8. §-hoz

A szabályozás szerint a Kollégium tagjai díjazásban nem részesülnek.

A 9. §-hoz

Szükség van a támogatásokkal kapcsolatos feladatokat ellátó szervezet létrehozására, ez a Bethlen Gábor Alapkezelő Nonprofit Zrt., valamint annak vezetője megbízatására vonatkozó összeférhetetlenségi szabályok megállapítására.

A 10. §-hoz

Az Alap működését tekintve a nyilvánosság és a pályázati úton történő támogatás-elosztás alapelvként érvényesül. Azzal, hogy az elosztható pénzkeret minden új költségvetési évben az aktuális nemzetpolitikai feladatokra hangolható, lehetőség nyílik az egységes elvek alapján történő, előre nem tervezhető, nyomós indokból adott kiadásokra. A támogatási rendszer egészének koordinálása, szabályszerű működése és nyilvánossága céljából a bevételekről, a támogatás iránt benyújtott pályázatokról és a MÁÉRT, valamint a Bizottság Alappal kapcsolatos döntéseiről, a kiadásokról központi nyilvántartást kell vezetni.

A 11. §-hoz

Az Alapból nyújtott támogatások a közpénzek felhasználásával, a köztulajdon használatának nyilvánosságával, átláthatóbbá tételével és ellenőrzésének bővítésével összefüggő egyes törvények módosításáról szóló 2003. évi XXIV. törvény alapján közérdekű, illetve közérdekből nyilvános adatnak minősülnek.

Az Alap működésének nyilvánosságát internetes honlap is biztosítja.

A 12. §-hoz

Az (1) bekezdéshez

Az egyszerűsített honosítási eljárás bevezetése azt a célt szolgálta, hogy a Magyarországon lakóhellyel nem rendelkező határon túli magyarok is magyar állampolgársághoz juthassanak. A magyar állampolgárság megszerzésével bizonyos kedvezmények alanyi jogon elérhetővé válnak, vannak azonban olyanok, amelyek ilyen módon nem biztosíthatók. Ezen kívül tekintettel kell lenni azokra a külhoni magyarokra, akik rajtuk kívül álló okok miatt nem tudják igényelni a magyar állampolgárságot (például hivatásuk miatt vagy a lakóhelyük szerinti állam törvényi szabályozása miatt).

Ennek megfelelően biztosítani kell azt, hogy a határon túl élő magyarság az állampolgárság megszerzését követően is megtarthassa korábban szerzett jogait és ne hátrányokkal, hanem előnyökkel járjon számukra a Nemzeti Együttműködés Rendszerében betöltött szerep.

Ennek biztosítása érdekében az a kitétel, miszerint magyar állampolgárok nem tartozhatnak az Szátv. hatálya alá törlésre kerül. A Szátv. személyi hatályának kiterjesztése értelmében a szomszédos államokban lakóhellyel rendelkező, magát magyar nemzetiségűnek valló személy a magyar állampolgárság megszerzésétől függetlenül továbbra is igénybe veheti, illetve részesülhet a Szátv.-ben meghatározott kedvezményekben és támogatásokban.

A (2) bekezdéshez

Az oktatási-nevelési támogatás óvodásokra való kiterjesztésével összhangban indokolt az óvodai oktatási intézményben tanító pedagógust is kedvezményekben, illetve támogatásban részesíteni, továbbá lehetővé kell tenni, hogy a Szátv.-ben meghatározott továbbképzésekben részt vehessen.

A (3) bekezdéshez

Tekintettel arra, hogy a határon túli magyar pedagógusok esetében egy 30 órás továbbképzés általában 1 hetes itt tartózkodást jelent, az étkezési költségek biztosítása feltétlenül szükséges. Ennek költségnövelő hatása nem jelentős - megoldható a felkínált képzések számának kismértékű csökkentésével - viszont e nélkül a támogatás nélkül nagyon sok külhoni magyar pedagógus nem tud élni a lehetőséggel, ami ellentétes a jogalkotó törvényben megfogalmazott szándékával.

A (4) bekezdéshez

Az oktatási-nevelési támogatás óvodásokra való kiterjesztésével összhangban indokolt az óvodai oktatási intézményben tanító pedagógust és oktatót is kedvezményekben részesíteni.

Az (5) bekezdéshez

Annak érdekében, hogy a Szátv. hatékonyabban tudja betölteni rendeltetését a törvény eredeti szellemének értelmében indokolt az oktatási-nevelési, valamint tankönyv és taneszköz támogatás kiterjesztése az óvodásokra is, mivel a gyermekek további iskoláztatását sokszor a legelső döntés határozza meg. Az asszimiláció elkerülése érdekében alapvető fontosságú, hogy a szülők gyermekeiket magyar tannyelvű oktatási intézménybe írassák be.

A (6) bekezdéshez

Tekintettel a törvény személyi hatályának kiterjesztésére, valamint arra a tényre, hogy Magyarország teljes mértékben megnyitotta munkaerőpiacát az EU tagállamainak állampolgárai tekintetében, akik hazai munkavállalása nem engedélyköteles, a törvény vonatkozó rendelkezését módosítani kell. A módosítás értelmében a rendelkezés a harmadik országbeli állampolgárok Magyarországon történő munkavállalására vonatkozik.

A (7) bekezdéshez

A Szátv. személyi hatályának magyar állampolgárokra történő kiterjesztése miatt rögzíteni kell, hogy magyar állampolgárok is jogosultak lehetnek Magyar igazolványra.

A (8)-(9) bekezdéshez

A Szátv., illetve a magyar igazolvány és a magyar hozzátartozói igazolvány kiadásával kapcsolatos eljárásról szóló 318/2001. (XII. 29.) Korm. rendelet (a továbbiakban: rendelet) nem fogalmazza meg, hogy a kérelmező egyidejűleg csak egy érvényes okmánnyal (függetlenül annak típusától: „Magyar igazolvány”, „Magyar hozzátartozói igazolvány”) rendelkezhet. Így a jelenleg hatályos szabályozás alapján a kérelmező akár mindkét típusú okmánnyal rendelkezhet egyidejűleg. Ez azt eredményezheti, hogy az igazolvány birtokosa az okmányhoz fűződő kedvezményeket és támogatásokat többszörösen is igénybe veheti. A fentiekre tekintettel a Szátv. 19. § (4) bekezdésének a) pontjába a „Magyar hozzátartozói igazolvány”-ra, a Szátv. 19. § (6) bekezdésének a) pontjába pedig a „Magyar igazolvány”-ra történő hivatkozás kerül bele.

A (10)-(11) bekezdéshez

Technikai jellegű módosítások.

A 20. § (1) bekezdés b) pontjában a Szátv. 21. § (5) bekezdése helyett a 21. § (3) bekezdésére kell utalni, illetve a felsorolás elemei közötti logikai kapcsolatot egyértelművé kell tenni.

A 20. § (4) bekezdésben hivatkozott 19. § (3) bekezdés módosítása miatt a hivatkozásokat pontosítani szükséges.

A (12) bekezdéshez

A Szátv. 21. § (1) bekezdésében, illetve a rendelet 15. § (2) bekezdésében található párhuzamos rendelkezéseket indokolt megszüntetni. Mivel a rendelet hivatkozott bekezdése a Szátv. 21. § (1) bekezdésében szabályozott érvénytelenségi okokon túlmenően egy további érvénytelenségi okot is tartalmaz, ez a további ok c) pontként átkerül a Szátv. 21. § (1) bekezdésébe, ezzel egyidejűleg módosul a rendelet 15. § (2) bekezdése, a 15. § (3) bekezdése pedig hatályát veszti.

A (13) bekezdéshez

A Szátv. személyi hatályának magyar állampolgárokra történő kiterjesztése miatt a magyar állampolgárság megszerzése, mint visszavonási ok törlésre kerül. A c) pont új rendelkezése nyomatékosítja, hogy hasonlóan a Magyar igazolvánnyal rendelkező, nem magyar állampolgárságú személy Magyar igazolványának a bevándorolt vagy letelepedett jogállás megszerzése, vagyis magyarországi lakóhely létesítése esetén történő visszavonásához, a magyar állampolgárságú személy, illetve a szabad mozgás és tartózkodás jogával rendelkező személy Magyar igazolványa is visszavonásra kerül, ha annak tulajdonosa Magyarországon lakóhelyet létesít. A felsorolás elemei közötti logikai kapcsolatot egyértelművé kell tenni.

A (14) bekezdéshez

Az anyakönyvekről, a házasságkötési eljárásról, és a névviselésről szóló 1982. évi 17. tvr. (a továbbiakban: At.) 27. § (1) bekezdése szerint a hatósági eljárásban, igazolásban, igazolványban, nyilvántartásban magyar állampolgár a születési, illetve a házassági anyakönyv szerint őt megillető születési vagy házassági nevet viseli. Az At. hivatkozott bekezdésében, valamint az At. „A születési név” alcímet viselő 27/A. §-ában foglaltakkal összhangban a Szátv. 21. § (3) bekezdésében a leánykori családi és utónévre történő hivatkozást indokolt születési családi és utónévre módosítani.

A (15) bekezdéshez

A rendelet 16. § (1) bekezdés első mondata új bekezdésként a Szátv. 21. §-ába kerül. A menekültügyi hatóságra vonatkozó rendelkezésből a „vagy kiutasításról rendelkező” szövegrész törlésre kerül, mivel a menekültügyi hatóság nem rendelkezik kiutasítási jogkörrel, következésképpen kiutasító döntést sem hozhat.

A Szátv. 21. § (6) bekezdése eddig nem tartalmazott a polgárok személyi adatainak és lakcímének nyilvántartását kezelő központi szervre történő hivatkozást, melyre az új (7a) bekezdés is hivatkozik. A polgárok személyi adatainak és lakcímének nyilvántartásáról szóló 1992. évi LXVI. törvény végrehajtásáról szóló 146/1993. (X. 26.) Korm. rendelet (a továbbiakban: R.) 29. § (4) bekezdése értelmében a szabad mozgás és tartózkodás jogával rendelkező személy első lakóhelyét az idegenrendészeti hatóságnál a regisztrációs igazolás, illetve a tartózkodási kártya kiállításával kapcsolatos eljárásban jelenti be. A R. 21. § (1) bekezdése alapján azonban a külföldről hazatérő magyar állampolgár a magyarországi lakóhelyére történt beköltözéstől számított három munkanapon belül a lakóhelye szerinti jegyzőnél köteles a nyilvántartásba vételhez szükséges - okirattal igazolt - személyi- és lakcímadatokat bejelenteni.

A visszaélések elkerülése érdekében a polgárok személyi adatainak és lakcímének nyilvántartását kezelő központi szervnek indokolt előírni azt, hogy az igazolvány visszavonása érdekében haladéktalanul értesítse az elbíráló hatóságot, amennyiben a személyiadat- és lakcímnyilvántartásba bejegyzésre kerül, hogy a Magyar igazolvánnyal vagy Magyar hozzátartozói igazolvánnyal rendelkező személy Magyarországon lakóhelyet létesített.

A Szátv. 19. § (2) bekezdésben elbíráló hatóságként megjelölt, a Magyar Köztársaság Kormánya által erre kijelölt magyar központi közigazgatási szerv, illetve a Szátv. 26. § (2) bekezdésben hivatkozott, a nyilvántartást kezelő központi közigazgatási szerv alatt a rendelet 1. § (1) bekezdésben hivatkozott Közigazgatási és Elektronikus Közszolgáltatások Központi Hivatalát (a továbbiakban: Hivatal) kell érteni. A magyarországi bejelentett lakóhely címét tartalmazó, a személyi azonosítót és lakcímet igazoló hatósági igazolvány kiállításának ténye a kiállító hatóságok - okmányirodák - által az okmánnyilvántartásban kerül rögzítésre, e nyilvántartást szintén a Hivatal, mint a polgárok személyi adatainak és lakcímének nyilvántartását kezelő központi szerv működteti és kezeli. Az egymással jelenleg nem összekapcsolt hatósági nyilvántartások közötti - elektronikus úton - történő adatszolgáltatás megteremtené a lehetőségét mindkét nyilvántartás irányából a hatósági tevékenység ellátásához szükséges információk rendelkezésre állásának.

A (16) bekezdéshez

A Szátv. 27. § (3) bekezdésében foglalt rendelkezés lehetővé teszi, hogy nemzetközi szerződés alapján a magyar nyelven vagy a magyar kultúra tárgyában tanuló, a szomszédos állam nem magyar nemzetiségű állampolgára is igénybe vehessen ilyen kedvezményt, illetve támogatást. Mivel az oktatási-nevelési támogatás az óvodásokra is kiterjesztésre kerül, rögzíteni szükséges, hogy a támogatások hatálya nemzetközi szerződés alapján az óvodai oktatási intézményben tanulói jogviszonyban álló és magyar nyelven tanuló, a szomszédos állam nem magyar nemzetiségű állampolgárára is kiterjed.

A (17) bekezdéshez

A Szátv. 27. § (4) bekezdésében foglalt rendelkezés lehetővé teszi, hogy nemzetközi szerződés alapján a szomszédos állam nem magyar nemzetiségű állampolgára, aki magyar nyelven vagy a magyar kultúra tárgyában oktató pedagógus vagy oktató is igénybe vehessen ilyen kedvezményt, illetve támogatást. Mivel a pedagógusokat és oktatókat megillető támogatás az óvodai oktatási intézményben tanító pedagógusra és oktatóra is kiterjesztésre kerül, rögzíteni szükséges, hogy a kedvezmények és támogatások hatálya nemzetközi szerződés alapján az óvodai oktatási intézményben magyar nyelven oktató, a szomszédos állam nem magyar nemzetiségű állampolgár pedagógusra vagy oktatóra is kiterjed.

A 13. §-hoz

A visszaélések elkerülése érdekében a polgárok személyi adatainak és lakcímének nyilvántartását kezelő központi szerv részére meg kell teremteni annak elvi lehetőségét, hogy ellenőrizhesse, a Magyarországon lakóhelyet létesítő személy rendelkezik-e Magyar igazolvánnyal vagy Magyar hozzátartozói igazolvánnyal.

A (2) bekezdés egyes szövegrészek hatályon kívül helyezéséről rendelkezik.

A 14. §-hoz

Technikai módosítás.

-----STARTING---POINT---VEGE---

A 15. §-hoz

A törvény hatálybalépéséről rendelkezik.

A 16. §-hoz

A Szülőföld Alapról szóló 2005. évi II. törvény hatályon kívül helyezéséről, valamint a Szátv. módosítására és a hozzájárulásról és képzés fejlesztésének támogatásáról szóló 2003. évi LXXXVI. törvény egyetlen szövegrészt érintő módosítására vonatkozó rendelkezések hatályon kívül helyezéséről rendelkezik.

A 17. §-hoz

Jogutódlásról szóló rendelkezés.

A 18-19. §-hoz

Felhatalmazó és értelmező rendelkezések.