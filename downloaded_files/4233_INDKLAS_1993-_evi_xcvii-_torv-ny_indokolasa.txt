1993. évi XCVII. törvény indokolása

az illetékekről szóló 1990. évi XCIII. törvény módosításáról

-----STARTING---POINT---ALTALANOS--- 

Az illetékekről szóló 1990. évi XCIII. törvény (a továbbiakban: Itv.) 1991. január 1-jén lépett hatályba. Az Országgyűlés a törvény megalkotásakor - a lakosságot és a gazdálkodó szervezeteket egyaránt érintő illetékfizetési kötelezettségek megállapításával - az állami és társadalmi feladatokhoz való arányos hozzájárulást, valamint az önkormányzatok bevételi forrásának gyarapítását tűzte ki célul.

A törvény hatályba lépése óta eltelt közel két és fél év gyors változásai következtében a törvényi szabályozás alapjául szolgáló jogintézmények átalakultak, az értékviszonyok lényegesen módosultak, a vagyoni viszonyok erőteljes differenciálódást mutatnak.

A vagyonszerzési illetékek alacsony mértékei, valamint túlzott kedvezményi rendszere e változásokat nem követi. A túlhaladottá vált kedvezmények, mérsékelt elvonások differenciálás nélkül érvényesülnek. Az örökölt, illetőleg ajándékba kapott, vagy ellenérték fejében megszerzett vagyonok után befizetett illetékből származó bevételek stagnálnak, még az infláció ütemét sem követik.

Az államigazgatási eljárási illetékek egyes fix tételei az értékviszonyok változása miatt nem fejezk ki az eljárás valós költségigényét. Ily módon költségvetési bevételt biztosító szerepük is fokozatosan csökken.

Mindezek hatásaként az illetéktörvény ma már nem teljes mértékben felel meg a kodifikáció idején kitűzött elvárásoknak.

Ilyen megfontolások alapján indokolt a vagyonszerzési (öröklési, ajándékozási és a visszterhes vagyonátruházási) illetékek mértékének, valamint kedvezményi rendszerének a felülvizsgálata és a változott feltételekhez igazítása.

Az államigazgatási eljárási illetékek körében a változtatási igény elsődlegesen azoknál az eljárásoknál merül fel, amelyek nagyságrendjüket tekintve aránytalanul alacsonyak. E körbe tartoznak: az általános tételű első fokú és a jogorvoslati eljárások, valamint egyes ingatlannyilvántartási eljárások.

A vagyonszerzési illetékek, valamint szűkebb körben az államigazgatási eljárási illetékek módosítása mellett a Javaslat néhány, a jogalkalmazás során felmerült, vitás kérdést is rendez.

-----STARTING---POINT---RESZLETES---

az 1. §-hoz

A Javaslat kibővíti a teljes személyes illetékmentességet élvező szervezetek körét a társadalombiztosítási önkormányzatokkal. Ily módon az egészségbiztosítási, valamint a nyugdíjbiztosítási önkormányzat vagyonszerzése, államigazgatási vagy bírósági eljáráskezdeményezése - feltétel nélkül - mentesül az illeték alól.

A vállalkozási eredmény utáni fizetési kötelezettségek időközbeni változásai indokolják az Itv. 5. §-a (2)-(3) bekezdésének módosítását. A törvényben felsorolt szervezeteket a teljes személyes illetékmentesség azzal a feltétellel illeti meg, ha az illetékköteles vagyonszerzést, illetőleg hatósági, bírósági eljárás kezdeményezését megelőző évi vállalkozási tevékenységük után nem keletkezett társasági adó fizetési kötelezettségük, illetve - költségvetési szerv esetében - a központi költségvetésbe befizetési kötelezettségük. E feltételhez kötött személyes illetékmentesség tehát a nem nyereségorientált, ún. non-profit szervezeteket kedvezményezi.

A 2-3. §-hoz

A Javaslat az öröklési és az ajándékozási illeték tekintetében is - a rokoni csoport szerinti differenciálást megtartva - a mainál magasabb lineáris elvonási mértékeket határoz meg. A lakástulajdon öröklése, illetve ajándékozása után fizetendő illeték mértéke azonban nem változik, a kulcstáblázatok a hatályos szabályozással azonos mértékű elvonást tartalmaznak. Ily módon lakástulajdon öröklésekor az illetéket - a szerzett vagyon tiszta értéke alapulvételével - a 2,5%, 4%, 5%-os, ajándékozásakor pedig 5-8-10%-os illetékkulcsok alkalmazásával kell kiszámítani.

A hagyatéki terhek között gyakran vannak olyanok, amelyek nem az egész hagyatékot terhelik, hanem csak egy-egy hagyatéki vagyontárgyhoz tapadnak. A Javaslat egyértelművé teszi, hogy ezeket a terheket az adott vagyontárgy értékénél kell figyelembe venni. Ez a szabályozási megoldás előnyös az örökösöknek akkor, ha a hagyatékba tartozó vagyontárgyakat más-más örökös szerzi meg. Ilyen esetben a terhet lényegesen viselő örökös örökrészének értékét csökkenti a teher összege.

A 4. §-hoz

A Javaslat a lakóház építésére alkalmas telektulajdonnak az örökös által történő beépítését preferálja oly módon, hogy feltételhez kötött mentességet biztosít az öröklési illeték megfizetése alól. A mentességnek két feltétele van: egyfelől az örökösnek az illetékfizetési meghagyás jogerőre emelkedéséig nyilatkoznia kell építési szándékáról, másfelől a 4. évet követő 15 napon belül igazolnia kell a lakóház felépítését. Az illetékhivatal - az építési szándéktól függetlenül - a megszerzett ingatlan után kiszabja az illetéket, de az illeték megfizetését felfüggeszti. Az illetékmentességi feltételek teljesülése esetén az illetékhivatal a kiszabott, de a megfizetés tekintetében felfüggesztett illetéket végleg elengedi. A törvény a kiskorú örökös fizetési kedvezményét módosítja. A nagykorúvá válástól számított 2 éves türelmi idő fenntartásával annyiszor 10% engedményt ad, ahány évvel korábban a kiskorú az illetéket megfizeti. E kedvezmény felső határa azonban maximum 70% lehet.

Az 5. §-hoz

Kizárólag jogszabályszerkesztési okból - hasonlóan az öröklési és a visszterhes vagyonátruházási illetékek kapcsán követett megoldáshoz - a Javaslat önálló bekezdésben szabályozza az ajándékozási illeték alóli mentességeket [(1) bekezdés] és kedvezményt [(2) bekezdés].

A Javaslat az ajándék címén szerzett, lakóház építésére alkalmas telek tulajdonosának is a 4. §-ban ismertetett feltételes illetékmentességgel azonos terjedelmű és lényegében egyező feltételrendszerű kedvezményt biztosít. Az ilyen telekszerzés illetékmentességére a megajándékozott is csak akkor tarthat igényt, ha egyfelől az illetékfizetési meghagyás jogerőre emelkedéséig nyilatkozik lakóházépítési szándékáról, másfelől a Javaslatban előírt időpontig igazolja a beépítési kötelezettség teljesítését.

A külterületi termőföldek ajándékozására irányadó, hatályos illetékkedvezményi szabályt a Javaslat változatlan tartalommal átveszi, azonban - kifejezetten jogtechnikai okok miatt - a törvény kedvezményi rendelkezései közé építi be.

A 6. §-hoz

A törvény illetékfizetést ír elő a közterületen álló, ingatlannak nem minősülő építmény tulajdonjogának, vagyoni értékű jogának megszerzésekor is.

A 7-11. §-hoz

A Javaslat a visszterhes vagyonátruházási illeték általános mértékét a megszerzett vagyon forgalmi értékének 8%-ára emeli, a lakáshoz jutást azonban továbbra is kedvezményezi.

A jelenleg is hatályos 2%-os illetékmérték részbeni fenntartása folytán a lakástulajdon visszteher mellett történő megszerzésének, valamint a lakástulajdonok egymás közötti cseréjének pénzügyi terhe a kisebb értékű (4 millió forint alatti) lakásoknál nem növekszik.

A 12. §-hoz

A gépjármű megszerzéséhez az Itv. a gépjármű kora szerint differenciált, degresszív illetéket kapcsol. A Javaslat ezt a megkülönböztetést megszünteti, a gépjármű korára tekintet nélküli, egységes illetékfizetési kötelezettséget állapít meg. A gépjárműszerzés illetékét a jármű hengerürtartalmának minden cm3-e után 6 Ft-ban határozza meg. Egyidejűleg az értékviszonyok változásához igazítja a pótkocsi tulajdonjogának, haszonélvezeti jogának megszerzése esetén fizetendő illetéket.

A 13. §-hoz

A Javaslat a lakóház építésére alkalmas. telektulajdon visszterhes megszerzésére feltételes illetékmentességet biztosít. A mentességnek két feltétele van. Egyrészt a vagyonszerzőnek a Javaslatban meghatározott időpontig nyilatkoznia kell építésdi szándékáról, másrészt az építkezésre előírt határidő (4 év) elteltével igazolnia kell lakóházának felépítését. Ha a vagyonszerző e feltételeket teljesíti, az illetékhivatal a kiszabott, de a megfizetés tekintetében felfüggesztett illetéket végleg elengedi. Mentes az illeték alól az állami, vagy helyi önkormányzati lakástulajdonra megszerzett kezelői jog is.

A Javaslat mentességet biztosít a cégbejegyzés szerint lakás forgalmazására jogosult vállalkozó újraértékesítési célu lakásszerzéseire. Lényeges, új feltétel, hogy a vállalkozó a mentességre csak akkor tarthat igényt, ha a lakás újraértékesítése a szerzés illetékkiszabásra történő bejelentésétől számított egy éven belül megvalósul és ezt ingatlannyilvántartási bejegyzésre alkalmas szerződéssel igazolja az illetékhivatalnál. Ezzel a megszorítással a lakásszerzés célja ellenőrizhetővé válik és megszűnik az illetékmentesség jogosulatlan igénybevételének lehetősége.

A Javaslat mentesíti a visszterhes vagyonátruházási illeték alól az új gépjármű és pótkocsi megszerzését. E rendelkezés olyan gépjármű esetében alkalmazható, amelyet a gyártását követően sem belföldön, sem külföldön nem vettek még hatósági nyilvántartásba.

A 14. §-hoz

Az Itv. fő szabályként mondja ki, hogy a vagyonszerzési illetéket a szerző fél viseli. A Javaslat egyértelművé teszi, hogy e rendelkezéstől a szerződő felek a Ptk-ban rögzített szerződéskötési szabadságukból adódóan eltérhetnek, a szerződésben bármelyikük magára vállalhatja a jogügylettel járó illetékterhek viselését. Ilyenkor az illetéket a behajthatatlanság igazolásáig, de legfeljebb az illeték jogerős megállapítását követő egy évig csak ettől a féltől lehet követelni.

A 15. §-hoz

Az Itv. az államigazgatási (közigazgatási) hatóságok eljárásáért fizetendő illeték mértékét átalány jelleggel, tételes összegben határozza meg. Ez alól kivételek azok az eljárások, amelyek munka- és költségigénye az általánostól eltérő mértékű illeték megállapítását indokolja.

A tételes összegű illetékek nem képesek követni az értékviszonyok változását, ezért azokat időről időre korrigálni kell. Ennek tesz eleget a Javaslat azzal, hogy az első fokú államigazgatási eljárásért fizetendő ún. általános tételű illeték mértékét 300 forintról 500 forintra emeli. A fellebbezési eljárásért fizetendő illeték miniimum összege, valamint az olyan fellebbezések illetéke, amelyek tárgyának értéke pénzben megállapítható, szintén emelkedik. A jogorvoslati eljárásokért lerótt illetéket azonban, ha a felülvizsgált döntés jogszabálysértőnek bizonyul, az ügyfél részére vissza kell téríteni. (Itv. 32. §).

A 16. §-hoz

A Javaslat a tárgyánál fogva illetékmentes eljárások körét a személyi igazolvány kiadásával kapcsolatos egyes eljárásokkal bővíti. Ennek indoka az, hogy a személyi igazolvány kiadásának és nyilvántartásának átmeneti szabályozásáról Kormányrendelet jelenik meg. Ezzel egyidejűleg a személyi igazolvány kiadása iránti egyes eljárások igazgatási szolgáltatási díjára vonatkozó rendelkezések hatályukat vesztik. Úgyszintén illetékmentesek a polgárok személyi adatainak és lakcímének nyilvántartásával kapcsolatos eljárások, kivéve a kérelemre történő adatszolgáltatást (amiért igazgatási szolgáltatási díjat kell fizetni), továbbá az adószámláról készített fizetési értesítéssel (határozattal) kapcsolatos jogorvoslati eljárás.

A 17. §-hoz

A törvény lehetőséget teremt arra, hogy a hatóság mulasztása miatt ne érje vagyoni hátrány a vagyonszerzésben érintett illetékfizetésre kötelezettet.

A 18. §-hoz

Különösen haszonélvezeti, használati jog szerzésénél gyakori, hogy a jog valamely személy életének, házasságának, özvegységének idejére korlátozódik. A Javaslat e jogok illeték alapjául szolgáló értékét, az ilyen joggal terhelt vagyontárgy forgalmi értékére és a jogosult életkorára figyelemmel határozza meg. A jelenleg hatályos ún. korszorzók a szükségesnél differenciáltabbak és a jog legmagasabb értéke nem igazodik az özvegyi jog Ptk. 616. §-a (4) bekezdése szerinti értékéhez. A Javaslat a számítás módját egyszerűsíti és a jog legmagasabb értékét - a Ptk. említett rendelkezésével megegyezően - a vagyontárgy értékének legfeljebb 50%-ában határozza meg.

A 19. §-hoz

Az Itv. a gépjármű és pótkocsi szerzésekkel kapcsolatos ügyintézés egyszerűsítélse érdekében lehetővé teszi, hogy a vagyonszerző az illetéket a tulajdonog-változás átvezetésére illetékes rendőrhatóságnál (közlekedési hatóságnál) rendelkezésre álló átutalási postautalványon fizethesse meg. E rendelkezés alkalmazásakor problémát okozott a rendőrhatóság szerepének eljárásjogi megítélése, ezért a Javaslat egyértelművé teszi, hogy az első foku illetékhatósági jogkört e vagyonszerzések tekintetében is az illetékhivatalok gyakorolják. Ebből következően - ha a fizetendő illeték vitás vagy ezt más körülmény indokolja - a vagyonszerzési illetéket az illetékhivatal állapítja meg.

A 20. §-hoz

A Javaslat jogalkalmazási szempontból elengedhetetlen, további értelmező rendelkezésekkel egészíti ki a törvényt, illetőleg a jelenleg nem teljesen egyértelmű fogalmakat pontosítja. Ilyen okból korrigálja a lakástulajdon fogalmát, melynek révén a tanyaként feltüntetett lakóépületek, illetve a félkész lakások illetékjogi minősítése egyértelművé válik.

A lakóházépítésre alkalmas telektulajdonnak a joggyakorlat által hiányolt fogalmát a Javaslat pótolja, az új gépjármű fogalmát pedig a jelenleginél egyértelműbben határozza meg.

A 21. §-hoz

A Javaslat Melléklete módosítja az Itv. Mellékletében szabályozott egyes államigazgatási eljárások külön illetékei közül azoknak a mértékeit, amelyek nagyságrendje az adott eljárással felmerülő átlagos költségekhez képest aránytalanul alacsony. E körbe tartozik a becsületsértés és magánlaksértés miatt indult szabálysértési, továbbá egyes építéshatósági, valamint ingatlannyilvántartási eljárások illetéke.

A Javaslat szerinti új mértékek jobban igazodnak az egyes eljárások tényleges költségeihez, a vagyoni értékű jogok ingatlannyilvántartási bejegyzése iránti eljárások illetékei pedig egységesednek. A pénzintézetek az általuk nyújtott hitelt biztosító jelzálogjog, valamint az ezzel összefüggő elidegenítési és terhelési tilalom bejegyzését, illetőleg törlését eddig illetékmentesen kezdeményezhették. A Javaslat e mentességet a lakáscélú pénzintézeti kölcsönt biztosító jelzálogjog, valamint elidegenítési tilalom bejegyzése és törlése iránt kezdeményezett eljárásokra szűkíti.

-----STARTING---POINT---VEGE---

A 22. §-hoz

A törvény hatályba lépésének időpontja 1994. január 1.

Az öröklési illeték esetén - ha az illetékkötelezettség 1994. január 1-je előtt keletkezett - a korábbi szabályokat kell alkalmazni, ha azok az örökösök számára kedvezőbbek.

A Javaslat a hatályba lépésével egyidejűleg hatályon kívül helyezi azokat a rendelkezéseket, amelyek túlhaladott kedvezményeket tartalmaznak, vagy megszűnt jogintézményekhez kapcsolódnak, illetőleg fenntartásuk jogszabályszerkesztési szempontból már szükségtelen. Tartalmi sajátosságai miatt indokolt, hogy a telki szolgalom a vagyoni értékű jogok közül, és ily módon az illeték hatóköréből kikerüljön.