1991. évi XVI. törvény indokolása

a koncesszióról

-----STARTING---POINT---ALTALANOS--- 

A Javaslatban foglaltak alapján a „koncesszió” fogalmát a következőkben foglalhatjuk össze:

Az állam, illetőleg az önkormányzat (önkormányzati társulás) a törvényben tételesen meghatározott tevékenységek gyakorlásának jogát visszterhes szerződéssel, időlegesen úgy engedi át, hogy a jogosultnak részleges piaci monopóliumot biztosít. A koncesszió ily módon történő definiálását szükségessé tette az a körülmény, hogy a hatályos magyar jogrendszer nem ismeri ezt a - a hazai jogtörténetben is komoly hagyományokkal rendelkező - jogintézményt.

A hiányosság mielőbbi megszüntetése látszólag paradox módon épp a piacgazdaság kiépítésének időszakában vált sürgető feladattá. Jelenleg is létezik ugyanis a „kizárólagos állami tevékenységek” jogi kategóriája, amely alapján egyes jogszabályok e tevékenységeket, mint az állami gazdálkodó szervezetek részére fenntartott, csak általuk ellátható feladatokként nevesítettek. A gazdasági társaságokról szóló 1988. évi VI. törvény viszont már akkor is lehetőséget ad a gazdasági társaságoknak az állami monopóliumok gyakorlására, ha a társaságban az állam, állami szerv vagy állami gazdálkodó szervezet - akárcsak névleges részesedéssel - tagként (részvényesként) jelen van.

Az előzőektől eltérő rendelkezést tartalmaz a postáról szóló, módosított 1964. évi II. törvény, mely a távközlési szolgáltatások végzésére az állam többségi részesedésével működő gazdasági társaságokat jogosítja fel. A koncesszió jogintézményének hiánya továbbá több esetben - így pl. egyes szerencsejátékok szervezésére irányuló tevékenységek kapcsán - azzal a következménnyel járt, hogy diszkrecionális jellegű hatósági engedélyezési eljárás keretében kerül sor a gazdasági tevékenység folytatására vonatkozó jog átengedésére.

A Javaslat minderre figyelemmel azt a jogalkotói megfontolást tükrözi, hogy abban a szűk körben, ahol az állami (önkormányzati) gazdasági monopóliumok fenntartása továbbra is szükséges, ott e körülmény érdemi, valóságos rendelkezési jogot kell hogy biztosítson az állam (önkormányzat) számára. Ha az állam (önkormányzat) a tevékenységet nem a saját vállalkozásában valósítja meg, úgy törvényi szinten szabályozott, nyilvános eljárás keretei között választhatja ki a számára - és az általa képviselt közösség számára - legkedvezőbb ajánlatot tevő személyt, illetőleg szervezetet.

A Javaslat a koncessziós törvényt olyan keret törvényként határozza meg, mely a koncesszió-köteles tevékenységek folytatására vonatkozó alapvető, valamennyi ágazatra irányadó közös, kötelező szabályokat tartalmazza. Ugyanakkor kellő rugalmasságot kíván biztosítani annak érdekében, hogy az egymástól sok vonatkozásban eltérő tevékenységek sajátosságait a koncessziós szerződésekben érvényesíteni lehessen. Ezért a speciális részletszabályokat az ágazati törvények (bányatörvény, távközlési törvény, frekvenciagazdálkodásról szóló törvény, szerencsejátékok szervezéséről szóló törvény, út törvény stb.) állapítják meg.

-----STARTING---POINT---RESZLETES---

Az 1. §-hoz

A Javaslat tételesen felsorolja a koncesszió-köteles tevékenységeket. A taxáció az Alkotmány 9. § (2) bekezdésében foglaltak biztosítékául szolgál, kizárva annak a lehetőségét, hogy az ágazati törvények, más jogszabályok, illetőleg egyedi államigazgatási határozatok a felsoroltakon kívül, más tevékenységek folytatását is koncesszió elnyerésétől tegyenek függővé, és ezáltal közvetve a tevékenység monopolizálására kerüljön sor.

Az (1) bekezdés a)-d) pontjaiba tartozó tevékenységek gyakorlása meghatározott vagyontárgyak működtetésében nyilvánul meg. Ettől eltérően az (1) bekezdés e)-m) pontjaiban felsorolt tevékenységek folytatásához szükséges vagyon, illetőleg azok tulajdonjogi helyzete a koncesszió-kötelessé minősítés szempontjából irreleváns. Közös vonása azonban mindkét alkalmazási körnek, hogy a koncessziós szerződés tárgya nem valamely dolog, hanem maga a tevékenység folytatás joga, mely a Javaslatban meghatározott feltételekkel kerül átengedésre.

Az elsőként említett esetben az állam vagy az önkormányzat egy kizárólagos állami tulajdonban lévő, illetőleg önkormányzati törzsvagyonhoz tartozó vagyontárgy működtetésének, hasznosításának jogát engedi át vagy koncessziós díj ellenében, vagy pedig annak fejében, hogy a vele szerződést kötő vállalja a nagy tőkeigényű beruházás részben vagy egészben történő finanszírozását. A működtetés jogának átengedésére tehát - eltérően pl. a bérleti vagy a haszonbérleti szerződéstől nemcsak már elkészült, létező vagyontárgyak vonatkozásában van lehetőség, hanem a Javaslat alapján mód nyílik - a szerződés megkötésének időpontjához képest - jövőbeni beruházások eredményeként megvalósuló műtárgyak koncesszióba adására is.

A Javaslat ugyanakkor nyilvánvalóvá teszi, hogy a vagyontárgyak létrehozására a törvény tárgyi hatálya nem terjed ki, egy autópálya megépítése (megépíttetése) pl. önmagában nem koncesszió-köteles tevékenység.

A koncesszióban rejlő lehetőségek kiaknázásának az (1) bekezdés e)-m) pontjaiban foglaltakon alapuló második nagy területe azokhoz a kizárólagos állami tevékenységekhez kapcsolódik, ahol a tevékenység nemzetgazdasági szempontból stratégiai jelentőségű közszolgáltatás nyújtására irányul (pl. postai alapszolgáltatás, egyes távközlési szolgáltatások). Ide tartoznak továbbá azok a tevékenységek is, amelyek végzése kiemelten magas extraprofitot biztosíthat a vállalkozónak (pl. játékkaszinó működtetése).

A Javaslat a hatálya alá tartozó tevékenységek folytatásának részletes szabályait meghatározó törvényekről - jogtechnikai okokból - egységesen, mint „ágazati törvényekről” tesz említést. A koncesszióról szóló törvény és az ágazati törvények az „általános és a különös” filozófiai viszonyában állnak egymással. A Javaslat ezzel összhangban az ágazati törvények koncesszióval összefüggő szabályozási „lehetőségeit”, mozgásterét oly módon határolja be, hogy egyértelművé teszi: az ágazati törvények csak a koncesszióról szóló törvény keretei között rendelkezhetnek, állapíthatnak meg részletszabályokat.

A Javaslat 1. § (1) bekezdése bányászati kutatásról és kitermelésről, szerencsejátékok szervezéséről stb. szólva gyűjtőfogalmakat, általános terminológiákat használ. Mindazonáltal a Javaslat lehetőséget kíván adni arra, hogy az általa felsorolt kategóriákon belül egy-egy tevékenységtípust az ágazati törvények kiemelhessenek a koncesszió-köteles tevékenységek közül, azok végzése alanyi jogon illesse meg a vállalkozót. A (2) bekezdés ezért kimondja, hogy az ágazati törvények az (1) bekezdésben meghatározott átfogó fogalmakon belül egyes vállalkozási tevékenységeket liberalizált tevékenységgé minősíthetnek.

A 2. §-hoz

A Javaslat a hatálya alá tartozó tevékenységek gyakorlására kétféle módon ad lehetőséget.

Az a) pont alapján az állam, az önkormányzat, illetőleg az önkormányzati társulás maga hozhat létre olyan gazdálkodó szervezetet - így pl. gazdasági társaságot is -, melyben közvetlen és többségi tulajdonosi részesedéssel rendelkezik. A Javaslat a jogalkotó szándékának megfelelően az „állam” és nem az „állami vállalat” vagy az „állami gazdálkodó szervezet” kifejezést használja, ezáltal is hangsúlyozva, hogy ha pl. egy állami vállalat kíván - akár többségi részesedése mellett is - gazdasági társaságot alapítani koncesszió-köteles tevékenység végzésére, úgy ezt megelőzően számára is kötelező a nyilvános pályázaton történő részvétel, illetőleg a tevékenység folytatás jogának koncessziós szerződéssel történő megszerzése.

A b) pontban foglalt rendelkezés a koncesszió intézményének lényegi elemét tartalmazza. A koncesszió eszerint egyfelől lehetőség arra, hogy a Javaslat hatálya alá tartozó tevékenységek felett diszponáló állam (önkormányzat) a monopolizált tevékenység tényleges gyakorlását átengedhesse.

Ugyanakkor azonban eltérően a gazdasági tevékenységek túlnyomó többségétől, a piacra lépés a vállalkozó számára nem alanyi jogon biztosított, a tevékenység gyakorlásának előfeltétele a koncessziós szerződés megkötése. Ez utóbbi körülménynek természetesen csak az 1. § (1) bekezdés e)-m) pontjaiban felsorolt tevékenységek vonatkozásában van valódi jelentősége. Az 1. § (1) bekezdés a)-d) pontjaiban meghatározott tevékenységek szabad gyakorlásának ui. már eleve határt szab az a tény, hogy az állam (önkormányzat) a tevékenységek folytatásához szükséges vagyontárgyak kizárólagos tulajdonosa. A forgalomképtelen állami (önkormányzati) vagyon működtetését illetően a Javaslatban előírtak ugyanakkor kizárják annak a lehetőségét, hogy pl. az állam egy autópályát - a nyilvánosság kontrolljának mellőzésével - határozatlan időre kötött bérleti szerződéssel hasznosítson.

A Javaslat a továbbiakban a 2. § b) pontjához kapcsolódva a jog átengedésére - a pályázati eljárásra és a koncessziós szerződés tartalmi követelményeire - vonatkozó szabályokat állapítja meg, valamint a koncessziós szerződés alapján történő tevékenység gyakorlás feltételeiről rendelkezik.

A 3. §-hoz

A Javaslat az állammal, az önkormányzattal kötendő koncessziós szerződés potenciális alanyának tekinti a belföldi és külföldi természetes és jogi személyeket, nem zárva ki annak a lehetőségét, hogy a koncessziós szerződés által gyakorolható tevékenységek folytatására többen, közösen pályázzanak, illetőleg szerződjenek.

A nemzetközi beruházásvédelmi megállapodások kiemelt figyelmet fordítanak arra, hogy a fogadó állam a külföldi beruházóknak is biztosítsa mindazon lehetőségeket, melyek az országban élő természetes személyeket, illetőleg a belföldi székhelyű cégeket megilletik. A Javaslat ezért kogens szabályként állapítja meg, hogy a külföldi állampolgárok és a külföldi székhellyel rendelkező cégek és más szervezetek a belföldiekkel azonos feltételekkel és eséllyel pályázhatnak a koncesszió elnyeréséért, vagyis annak a jognak a megszerzéséért, hogy a koncesszió-köteles tevékenység folytatására - a 20. §-ban foglalt szabályok szerint - gazdasági vállalkozást alapíthassanak.

A 4. §-hoz

A Javaslat - szűk körű kivételtől eltekintve - a nyilvános pályáztatás kötelezettségének előírásával látja biztosíthatónak, hogy a jelentős állami vagy önkormányzati érdekeket érintő koncessziós szerződések megkötésének szándékáról, a pályázati feltételekről a közvélemény is tudomást szerezhessen.

A Javaslatban előírt pályázati eljárás mellőzésére csak a koncessziós szerződésnek - a 12. § (2) bekezdésében előírtak szerint korlátozott időtartamú - meghosszabbítása esetén kerülhet sor.

A pályázati eljárás főszabályként nyilvános. Ha az 5-6. §-ban meghatározott személy, illetőleg szerv (az ágazati miniszter, vagy az önkormányzati képviselőtestület) honvédelmi vagy nemzetbiztonsági érdekből zártkörű pályázat kiírását látja szükségesnek, úgy köteles ezirányú döntése meghozatala előtt az Országgyűlés illetékes bizottsága véleményét kikérni.

Az 5. §-hoz

A koncessziós rendszer elveinek kialakítása során döntést igénylő kérdésként merült fel, hogy a koncessziós szerződés megkötésére egy állami szerv rendelkezzen-e kizárólagos hatáskörrel, vagy a koncessziós törvény - élve a Ptk. 27. §-ában biztosított osztott hatáskörgyakorlás lehetőségével - a koncessziós tevékenység átengedésére több szervezetet is feljogosítson.

Az állami feladatok túlzott centralizálásának elkerülése, valamint a koncesszió által érintett tevékenységek szakmai sokszínűsége az állam képviseleti jogának megosztását indokolják. A Javaslat ezért az adott tevékenység szerint illetékes ágazati minisztert jogosítja fel a pályázat kiírására, a koncessziós szerződés aláírására.

A Javaslat állást foglal abban a kérdésben, hogy az önkormányzatok milyen mélységben befolyásolhassák az államot az általa kiírni kívánt koncessziós pályázatok tekintetében. Az 5. § (1) bekezdés egyfelől biztosítani kívánja, hogy ne váljon lehetetlenné az állami jog átengedése az önkormányzat vagy önkormányzatok esetleges eltérő gazdasági érdeke folytán, ugyanakkor azonban figyelembe veszi a helyi közösségek, az ott élő állampolgárok jogos beleszólási igényét is.

A 6. §-hoz

Az önkormányzatoknál a koncessziós szerződés a közszolgáltatások ellátását elősegítő nagyberuházások megvalósításához kapcsolódik. A Javaslat ennek megfelelően a képviselőtestület kizárólagos hatáskörét állapítja meg, mind a pályázat kiírása, mind a szerződés megkötésére vonatkozó döntés tárgyában. A Javaslat ugyanakkor nem zárja ki annak a lehetőségét sem, hogy önkormányzati rendelet helyi népszavazást írjon elő a helyi önkormányzatokról szóló 1990. évi LXV. törvény alapján.

A 7. §-hoz

Jogszabály a koncesszió-köteles tevékenységek folytatását számos esetben hatósági engedély kiadásától teszi függővé. A Javaslat a koncessziós pályázat kiírására jogosult kötelezettségeként írja elő, hogy a tevékenység átengedésére irányuló szándékát még a pályázat közzététele előtt az illetékes államigazgatási szervvel egyeztesse.

Az előzetes tájékoztatás, illetőleg tájékozódás megkövetelése nem eredményezi azonban azt, hogy a hatósági engedélyezési jogkörben eljáró államigazgatási szerv az engedély kiadására előzetesen kötelezettséget vállalna. A jogalkotó szándéka arra irányul, hogy a pályázat kiírója a pályázók számára teljeskörű és helytálló felvilágosítást adhasson a tevékenység folytatásának feltételeire vonatkozóan, illetőleg hogy elkerülhető legyen az olyan koncessziós szerződés megkötése, amelynek teljesítése valamely jogszabályi tilalom folytán - pl. meghatározott földrajzi területen környezetvédelmi előírásba ütközik a tevékenység gyakorlása - eleve kizárt.

A 8-10. §-okhoz

A Javaslat meghatározza a pályázat lebonyolításának módjára, feltételeire vonatkozó legfontosabb szabályokat, így a pályázati kiírásnak garanciális szempontból mellőzhetetlen tartalmi elemeit. Az ágazati törvények a Javaslatban foglaltak mellett további részletszabályokat írhatnak elő.

A 11. §-hoz

A pályázati rendszerrel kapcsolatban különös fontosságú az a szabály, hogy a pályázatot nem szükségképp az a pályázó nyeri meg, aki a legmagasabb összegű koncessziós díj fizetését vállalja, illetőleg - ha a koncessziós szerződés kizárólagos állami tulajdon (önkormányzati törzsvagyon) létesítésével függ össze - aki a beruházás finanszírozása kapcsán a legmagasabb összegű pénzfedezet előteremtésére vállal kötelezettséget. Az állam, illetőleg az önkormányzat nevében eljáró személy (szerv) mint tulajdonos - illetőleg mint aki a közösségi tulajdonért felelősséggel tartozik - a nemzeti (helyi) érdekek (foglalkoztatáspolitikai szempontok, a közszolgáltatások szakmai színvonala stb.) összességének mérlegelése alapján dönt a pályázatok elbírálása során.

A 12. §-hoz

A Javaslat kizárja annak a lehetőségét, hogy a felek a koncessziós szerződést határozatlan időre is létrehozhassák. A határozatlan időre kötött szerződés ugyanis, figyelemmel arra, hogy a koncessziós szerződés megszüntetésére a jogot szerző érdekei védelmében csak az előre meghatározott esetekben (pl. szerződésszegés vagy pontosan körülírt külső esemény bekövetkezése stb.) kerülhet sor, gyakorlatilag a koncessziós jog végleges átruházását is eredményezhetné.

A koncesszió alapján végezhető tevékenységek sokrétűsége nem teszi lehetővé, hogy a koncessziós törvény a koncesszió időtartamát egységesen meghatározza. A Javaslat ezért csak az általános maximumot (harmincöt év) állapítja meg.

A Javaslat figyelembe veszi azt a körülményt, hogy a koncessziós szerződések tipikusan hosszú időre keletkeztetnek a felek között jogviszonyt, valamint, hogy a vállalkozói pozícióban lévő számára létfontosságú, hogy a szerződés időtartama lehetővé tegye befektetett tőkéje megtérülését, nyereség realizálását. Ezért a Javaslat a Polgári Törvénykönyv általános szabályaihoz képest szűkíti a szerződés egyoldalú megszüntetésének lehetőségét. A törvényben rögzített eseteken kívül a koncessziós szerződés felmondásának feltétele, hogy annak indokában a felek előzetesen megállapodjanak.

A 13. §-hoz

A Javaslat a koncessziós díj fizetésének kötelezettségét kogens szabályként nem írja elő. A koncessziós szerződésnek visszterhesnek kell lennie, de a koncesszió átengedése ellentételezésének módjában a szerződő felek a koncessziós szerződésben a konkrét körülmények szem előtt tartásával határozhatnak.

A koncessziós szerződésből származó bevételek kiemelt jelentősége indokolja e díjak elkülönített nyilvántartását, és a felhasználást illetően az Országgyűlés rendelkezési jogának előírását.

A 14. §-hoz

A koncesszió jogintézményének lényeges fogalmi eleme, hogy a koncessziós szerződés alapján a jogosultat, illetőleg az általa alapított gazdasági társaságot a részére átengedett tevékenység gyakorlása során - részleges vagy teljes - kizárólagosság illeti meg.

A koncessziós szerződés e jellemzője abban nyilvánul meg, hogy a megállapodásban rögzített időtartam alatt az ott megjelölt földrajzi-közigazgatási egységen belül az állam, illetve az önkormányzat a jogosult hozzájárulása nélkül koncesszió-köteles tevékenység folytatására utóbb újabb gazdálkodó szervezetet - a Javaslat 2. § a) pontja alapján - csak akkor alapíthat, továbbá újabb koncessziós pályázatot csak akkor írhat ki, ha az erre vonatkozó előzetes tájékoztatás a pályázati kiírásban feltüntetésre került, és a felek a koncessziós szerződésben erről megállapodtak. A Javaslat e rendelkezést az 1. § (1) bekezdésben felsorolt valamennyi tevékenység vonatkozásában alkalmazni rendeli, mely ezáltal pl. védelmet jelent egy autópályát megépítő és azt koncessziós szerződés alapján üzemeltető vállalkozó számára is: az állam csak hozzájárulásával helyezhet üzembe a szerződés időtartama alatt alternatív útvonalat.

A Javaslat az előzőekben ismertetetteken kívül - összhangban a 19. §-nak a Polgári Törvénykönyv rendelkezéseitől való eltérést megalapozó szabályával - kizárja a koncessziós szerződés jogszabállyal történő visszamenőleges hatályú módosítását [Ptk. 226. § (2) bekezdés] is, feltéve, hogy az a jogosult vagyoni értékű pozícióját hátrányosan megváltoztatná, és ennek lehetőségében, mértékében a felek között nem jött létre előzetesen konszenzus.

A 15. §-hoz

Abban az esetben, ha a koncesszió-köteles tevékenység kizárólagos állami tulajdonhoz vagy önkormányzati törzsvagyonhoz kapcsolódó vagyontárgyak működtetésére irányul, a koncesszió elnyerése e vagyontárgy tulajdoni státusát a Javaslatban meghatározott kivétellel nem érinti. Az átadott vagyontárgyat a koncessziós tevékenységet végző gazdasági társaság mint idegen forrást köteles nyilvántartani. Ha e vagyontárgy épp a koncessziós szerződés folytán jön létre, úgy az üzembe helyezésének időpontjával az állam, illetőleg az önkormányzat tulajdonába kerül.

A 16. §-hoz

Az állam, illetőleg az önkormányzat a koncessziós szerződés megkötésekor mint magánjogi jogalany jelenik meg, lemond az őt közhatalmi minőségében megillető előjogokról, mentességről. Az államot, illetőleg az önkormányzatot ennek folytán a koncessziós jogviszonyban a gazdasági életben részt vevő más jogi személyekkel azonos jogállás illeti meg, képviselője útján pert indíthat, illetőleg perelhető.

A Javaslat szerint a koncessziós szerződésből eredő jogviták rendezésére - ha a másik fél a devizajogszabályok alapján belföldinek minősül - az általános hatáskörrel és illetékességgel rendelkező bíróságok előtt lefolytatott polgári peres eljárásban kerülhet sor. Kivételt képeznek azok az esetek, amikor nemzetközi szerződés ettől eltérően rendelkezik, így pl. ha a koncessziós szerződés aláírója az 1988. évi XXIV. törvény hatálya alá tartozó külföldi részvétellel működő gazdasági társaság és kétoldalú beruházásvédelmi egyezmény a jogvita elbírálására nemzetközi fórumot határoz meg.

Azokban az esetekben, ha a koncessziós jogviszony alanya a devizajogszabályok szerint külföldinek minősül, a felek a szerződésben maguk határozhatják meg - pl. nemzetközi választottbíróság kijelölésével - a szerződésből eredő vitás kérdések eldöntésére jogosult bíróságot.

A 17. §-hoz

A koncessziós szerződésben a jogosult(ak) által a koncesszió-köteles tevékenység gyakorlásával összefüggésben vállalt kötelezettségek teljesülésének előfeltétele, hogy a társaság alapítója (alapítói) a szavazóképes társasági részvények (üzletrészek) többségével rendelkezzen (rendelkezzenek).

A Javaslat azonban nem ír elő ezzel kapcsolatban a gazdasági társaságokról szóló 1988. évi VI. törvényben (a továbbiakban: Gt.) foglaltakhoz képest megszorító rendelkezéseket. Célszerűbbnek látszik ugyanis e kérdést a koncessziós szerződés keretei között rendezni. A koncessziót elnyerő(k) vállalja (vállalják), hogy a koncessziós szerződésben rögzített jogi, pénzügyi követelményeket a társaság alapításáról szóló okiratban érvényesíteni fogja (fogják).

Ha az állammal (önkormányzattal) szerződést kötő személyek, illetőleg szervezetek e kötelezettségüknek nem tesznek eleget, a Javaslat azonnali hatályú felmondást helyez kilátásba. Ez esetben ugyanis a jogot átengedő számára nincs biztosítva annak a lehetősége, hogy a koncesszió-köteles tevékenységet ténylegesen folytató gazdasági társaság működése összhangban legyen a koncessziós szerződéssel.

A 18. §-hoz

Mindkét fél számára garanciális jelentőségű, hogy az ágazati törvények meghatározott nagyságrendű koncessziós szerződések létrejöttéhez az Országgyűlés jóváhagyását írhassák elő. A Javaslat azonban - összhangban a Ptk. 215. § (1) bekezdésében foglaltakkal - módot ad arra, hogy a jogosult a törvényben meghatározott idő elteltét követően nyilatkozati kötöttségétől szabaduljon.

A 19. §-hoz

A Javaslat a koncessziós szerződés legfontosabb - több esetben kogens - tartalmi elemeit határozza meg. Ennek során - figyelemmel a jogintézmény sajátos jellegére - több esetben eltér a Polgári Törvénykönyv általános szabályaitól. (Így pl. a szerződés időtartamára, a szerződés felmondására, meghosszabbítására vonatkozó rendelkezések esetében.)

Ugyanakkor azonban a Javaslat garanciális szempontból kimondja, hogy mindazon esetekben, ahol a koncesszióról szóló törvény eltérően nem rendelkezik, a Polgári Törvénykönyvbe foglalt szabályok szubszidiárius jelleggel alkalmazásra kerülnek.

A 20. §-hoz

A Javaslat annak érdekében, hogy biztosítható legyen a koncesszió-köteles tevékenység biztonságos folytatásához szükséges tőkemennyiség, valamint hogy korlátozza az induló tőkének és a felhalmozott vagyonnak más tevékenységekhez - adott esetben a koncessziós szerződés alapján nyújtott közszolgáltatás folyamatosságát vagy szakmai színvonalát veszélyeztető módon - történő átcsoportosítását, úgy rendelkezik, hogy a koncessziós szerződést vállalkozói pozícióban aláíró(k) a tevékenység folytatására belföldi székhelyű gazdasági társaságot (koncessziós társaság) köteles(ek) létrehozni. E jogi megoldást támasztja alá az az érv is, hogy ily módon a koncessziós tevékenységet végző koncessziós társaság működése felett a magyar állam rendelkezik joghatósággal.

A Javaslat a koncessziós társaság alapítására a koncessziós szerződés megkötésétől, illetőleg az Országgyűlés jóváhagyásától számított 90 napos határidőt ír elő, melynek elmulasztása az állam, illetőleg az önkormányzat részéről felmondási okként vehető figyelembe.

A Javaslat alapján az ágazati törvény kivételesen, normatív módon meghatározott esetekben mentesítheti az állammal, illetőleg az önkormányzattal szerződő személyt (szervezetet) a gazdasági társaság alapításának kötelezettsége alól.

A 21. §-hoz

A hatósági engedély és a koncessziós szerződés mind célját, mind pedig szabályozásának módját tekintve lényegesen különbözik egymástól. Míg az előbbi a tevékenység gyakorlásához szükséges személyi, tárgyi, szakmai feltételek biztosítását szolgálja normatív követelmények előírásával, addig a koncessziós szerződés megkötését az állam (önkormányzat) tulajdonosi-üzleti döntése előzi meg. A két jogintézmény eltérő karaktere azonban nem zárja ki azt, hogy egyazon ügyletnél ne lehetne mindkettőnek relevanciája.

A Javaslat - összhangban a Gt. 58. §-ában foglalt rendelkezéssel - előírja, hogy ha a koncesszió-köteles tevékenység folytatását jogszabály hatósági engedélyhez köti, a koncessziós társaság tevékenységét csak ennek birtokában gyakorolhatja.

A Javaslat a koncessziós szerződést és a hatósági engedélyt egymástól elválasztja, és ennek következtében a hatósági engedély hiánya vagy visszavonása a koncessziós szerződés érvénytelenné válását önmagában nem eredményezi. A Javaslat ugyanakkor egy tartós, a fogyasztók érdekeit is veszélyeztető helyzet - szerződés van, hatósági engedély nincs, - elkerülése érdekében meghatározott határidő eredménytelen elteltével az állam, illetőleg az önkormányzat számára felmondási jogot biztosít.

A 22. §-hoz

A hatályos jog is ismeri azt a jogi megoldást, amely a nagy tőkeigényű vagy fokozott kockázattal járó tevékenység folytatására csak az e célra alapított gazdasági társaság kizárólagos tevékenységeként ad lehetőséget. (Pl. az egyes értékpapírok nyilvános forgalomba hozataláról és forgalmazásáról, valamint az értékpapírtőzsdéről szóló 1990. évi VI. törvény.)

A Javaslat a tipikusan hosszú időre, többnyire kiemelt fontosságú állami (önkormányzati) feladatok megvalósítását szolgáló koncesszió-köteles tevékenység mellett, csak az azzal szervesen összefüggő tevékenységek folytatását biztosítja a koncessziós társaság számára. A koncessziós társaság számára e tevékenységek az ágazati törvényben, valamint - az önkormányzat által átengedett jog esetén - az önkormányzat ez irányú döntésében állapíthatók meg.

A 23. §-hoz

Ha az állam, illetőleg az önkormányzat kizárólagos állami tulajdon, illetőleg önkormányzati törzsvagyon létrehozása érdekében kíván koncessziós szerződést kötni, a szerződés szükségszerű velejárója, hogy a beruházást finanszírozó számára a vagyontárgy birtoklásának, használatának, hasznosításának jogát a műtárgy üzembehelyezését követően időlegesen átengedje.

A Javaslat szerint azonban mindenképp elkerülendő, hogy ezen vagyontárgyaknak forgalomképtelenségét egy kvázi tulajdonjogként „viselkedő” átruházható használati jog tegye formálissá. Kizárja ezért a használati jog elidegenítésének, gazdasági társaságba nem pénzbeni betétként történő bevitelének lehetőségét.

A 24. §-hoz

A koncesszió jogosultja számára garanciális jelentőségű, hogy a kizárólagos állami tulajdonnak (önkormányzati törzsvagyonnak) tekinthető „fődolog” rendeltetésszerű használatát elősegítő, de annak működtetéséhez nem elengedhetetlenül szükséges vagyontárgyak az elkészültük (üzembehelyezésük) után - ha a felek a koncessziós szerződésben eltérően nem rendelkeztek - a jogosult, illetőleg az általa működtetett koncessziós társaság tulajdonába kerüljenek. (Így pl. autópálya működtetésével összefüggésben épített benzinkút, vendéglő stb.).

A 25. §-hoz

A koncessziós társaság működésére a koncessziós szerződésben kikötött és a társasági szerződésben (alapító okiratban) érvényesített speciális feltételeken kívül a gazdasági társaságokra irányadó általános szabályok vonatkoznak. A társasági működés törvényi korlátját csak a koncesszió-köteles tevékenység gyakorlását lehetővé tevő vagyoni értékű jog átruházásának feltételhez kötése jelenti.

A Javaslat - figyelemmel arra, hogy az állam (önkormányzat) maga kívánja megválasztani a tevékenység gyakorlására jogosultat, pontosabban a tevékenységet végző koncessziós társaság felett meghatározó tulajdonosi jogokkal rendelkezők személyét -, a koncessziós jog átruházását csak az engedményező állam (önkormányzat) hozzájárulása esetén teszi lehetővé.

A 26. §-hoz

A koncessziós társaság alapításáról szóló okiratban meghatározott időtartam értelemszerűen megegyezik a koncessziós szerződésben a koncesszió-köteles tevékenység gyakorlására biztosított időtartammal. A koncessziós szerződés lejártakor a koncessziós társaság tagjai (részvényesei) a társaság jogutód nélküli megszűnése esetére irányadó rendelkezések szerint kötelesek eljárni. A társaság élettartamának meghosszabbításáról csak akkor határozhatnak, ha azt megelőzően a koncessziós szerződést - a Javaslat 12. § (2) bekezdésében foglaltak szerint - az állammal (önkormányzattal) megújították.

A végelszámolás lefolytatásának előírása törvényi garanciát jelent arra vonatkozóan, hogy a koncessziós társaság vagyona fedezetéül szolgál mind az állammal, illetőleg az önkormányzattal, mind pedig a társaság üzletfeleivel kapcsolatban keletkezett tartozások megfizetésére.

A 27-28. §-okhoz

A koncessziós társaság fizetésképtelenné válása - ha a felek a koncessziós szerződésben eltérően nem rendelkeztek - a koncessziós szerződés megszűnését eredményezi. A felszámolási eljárás során az állam, illetőleg az önkormányzat által a társaság használatába adott vagyontárgyak - mivel azok felett a társaság tulajdon, illetőleg kezelői jogot nem szerzett - nem tartoznak a hitelezői követelések fedezetéül szolgáló felszámolási vagyonba, azt a felszámoló köteles a tulajdonos részére kiszolgáltatni. Egyebekben azonban a koncessziós társaságra - éppúgy mint bármely más gazdasági társaságra - irányadóak a felszámolás lefolytatására vonatkozó rendelkezések.

-----STARTING---POINT---VEGE---

A 29. §-hoz

A koncessziós törvény elfogadásával egyidejűleg szükségessé vált a Gt-nek az állami monopóliumok körébe tartozó gazdasági tevékenységek gyakorlásának feltételeit megállapító 4. § (2) bekezdését módosítani.

Összhangban a Javaslat 2. § a) pontjában foglaltakkal koncesszió-köteles tevékenység folytatására társasági formában csak akkor kerülhet sor, ha az állam, illetőleg az önkormányzat közvetlen és többségi részesedéssel rendelkezik abban, vagy pedig a társaságot az állammal (önkormányzattal) szerződők működtetik.

A Javaslat 26. § (3) bekezdésében foglaltakkal megegyezően az állami (önkormányzati) tulajdon védelmét szolgálja a Gt. végelszámolásra vonatkozó 52. §-ának kiegészítése.

Az állami vállalatok a hatályos szabályozás alapján tevékenységi körüket - a hatósági engedélyhez kötött tevékenység esetén az engedély megadását követően - szabadon módosíthatják. A Javaslat figyelemmel arra, hogy - az e célra alapított állami vállalatok kivételével - a koncesszió-köteles tevékenység gyakorlásának előfeltételeként koncessziós szerződés megkötését írja elő -, az állami vállalatokról szóló 1977. évi VI. törvény 26. §-ának módosításával - kizárja annak lehetőségét, hogy az állami vállalatok tevékenységi körüket megváltoztatva vagy kiegészítve - a Javaslat 20. §-ában foglaltak megkerülésével - végezhessék az e törvény hatálya alá tartozó tevékenységeket.

A gazdálkodó szervezetek és a gazdasági társaságok átalakulásáról szóló 1989. évi XIII. törvény (a továbbiakban: Át.) 8. § (1) bekezdése szerint „az átalakulás során létrejövő gazdasági társaság az átalakult (egyesült) szervezet(ek) általános jogutóda”.

A Javaslat az Át. hivatkozott §-át kiegészítve és egyben korrigálva kimondja, hogy ha az átalakuló gazdálkodó szervezet koncesszió-köteles tevékenységet végzett, úgy az átalakulás folytán létrejövő gazdasági társaság e tevékenység továbbfolytatására csak akkor jogosult, ha a társaság az állam (önkormányzat) többségi részesedésével működik. Amennyiben az átalakulás eredményeképpen a gazdasági társaságban olyan tulajdonosi szervezet alakul ki, mely alapján az már nem minősíthető a Javaslat 2. § a) pontja szerint működő gazdálkodó szervezetnek, úgy a társaság a tevékenységet csak akkor gyakorolhatja, ha arra koncessziós szerződés alapján jogot szerzett.

A Javaslat garanciális okokból rögzíti, hogy a hatálybalépését megelőzően időben az e törvény hatálya alá tartozó tevékenység folytatására - adott esetben jóhiszeműen és ellenérték fejében - jogot szerző személyek és szervezetek a tevékenység gyakorlására a jövőben is jogosultak maradnak. Kivételt képez az az eset, ha az ágazati törvény indokolt esetben ettől eltérően rendelkezik (pl. ha valaki ingyenesen, határozatlan időre szerzett olyan jogosultságot, mely a Javaslat alapján csak ellenérték fejében, határozott időtartamra nyerhető el.)