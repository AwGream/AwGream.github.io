2005. évi III. törvény indokolása

az Egészségügyi Világszervezet Dohányzás-ellenőrzési Keretegyezményének kihirdetéséről

Indokolás

Az Egészségügyi Világszervezet (WHO) 1999-ben indította el a Dohányzás-ellenőrzési Keretegyezmény (a továbbiakban: Keretegyezmény) kidolgozását, annak érdekében, hogy egy olyan eszközt hozzon létre, amely iránymutatást adhat a részes felek számára a dohányzás okozta betegségek és halálesetek csökkentéséhez. A WHO kormányközi tárgyalótestülete 2003. február 28-án fogadta el a Dohányzás-ellenőrzési Keretegyezmény szövegtervezetét, amelyet a WHO 2003. májusában megtartott közgyűlésén fogadtak el a tagországok. A Keretegyezmény 2003. június 16-án, az utólagos megerősítés jogának fenntartása mellett, a 2116/2003. (VI. 6.) Korm. határozat alapján Magyarország Kormánya nevében aláírásra került. Ezt követően 2004-ben az Egészségügyi Világszervezet Dohányzás-ellenőrzési Keretegyezményének megerősítéséről szóló 8/2004. (III. 10.) OGY határozat alapján sor került a Keretegyezmény megerősítésére is. A Magyar Köztársaság ratifikációs okirata 2004. április 7-én az ENSZ Titkárságán letétbe helyezésre került.

A 36. Cikk értelmében a Keretegyezmény a 40. megerősítő okirat letétbe helyezésének napját követő 90. napon lép hatályba. 2004. november 29-én, a 40. tagállam is ratifikálta a Keretegyezményt, így az 2005. február 27-én hatályba fog lépni és így kötelező jogi eszköznek fog minősülni a Magyar Köztársaság és a többi ratifikáló állam vonatkozásában is. Az Európai Közösség mint politikai-gazdasági társulás is ratifikálja majd az egyezményt, amelynek megszavazása a már felállt új Európai Parlament feladata lesz, erre azonban eddig még nem került sor.

A Keretegyezmény 2005. február 27-i hatályba lépésére tekintettel szükséges annak - a nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdésének megfelelően - törvénnyel való kihirdetése.

A Keretegyezmény megerősítésének és kihirdetésének az az üzenete, hogy a Magyar Köztársaság elkötelezett a dohányzás visszaszorítása terén és az emberek egészségéért száll síkra a dohányipar érdekeivel szemben.

A Keretegyezmény kihirdetéséről szóló törvény megalkotásával egyidejűleg más - törvényi szintű - jogalkotási feladat nem merül fel. A magyar szabályozás megfelel a Keretegyezmény előírásainak, hiszen az Uniós tagságunkból eredő jogharmonizációs kötelezettségünknek eleget téve a hazai jogszabályainkat folyamatosan az uniós előírásokhoz igazítottuk.

A Keretegyezmény vonatkozásában kardinális kérdésként merül fel, hogy Magyarország vonatkozásában az Egyezmény 13. Cikk (2) bekezdése, amely az aláíró Felek számára a dohányreklámozás, - promoció és - szponzorálás teljes betiltását irányozza elő, vagy pedig az Egyezmény 13. Cikk (3) bekezdése az irányadó, amely értelmében azon Felek, amelyek alkotmányuk, alkotmányos alapelveik következtében nincsenek abban a helyzetben, hogy teljes tilalmat vezessenek be, korlátozásokat alkalmaznak minden dohányreklámozásra, -promócióra és szponzorálásra. Annak a kérdésnek az eldöntése, hogy melyik bekezdés tekinthető Magyarország esetében irányadónak elsősorban alkotmányossági vizsgálatot igényel. A Keretegyezmény megerősítése előtt elvégzett alkotmányossági vizsgálat alapján megállapításra került, hogy hazánkban nincs lehetőség a 13. Cikk (2) bekezdése szerinti teljes reklám tilalom bevezetésére, így a 13. bekezdés (3) bekezdése tekinthető irányadónak. Amennyiben az Alkotmánybíróság erre vonatkozó álláspontja változna a jövőben, akkor a Keretegyezmény értelmében a Keretegyezmény hatályba lépésétől számítva 5 év áll rendelkezésünkre az Egyezmény 13. Cikk (2) bekezdése szerinti reklám-tilalom bevezetésére.

Így összességében a Keretegyezmény rendelkezéseinek megfelelünk, az Egyezmény hatályba lépésének jogi akadálya nincs.