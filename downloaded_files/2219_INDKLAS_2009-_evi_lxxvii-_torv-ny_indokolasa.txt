2009. évi LXXVII. törvény indokolása

a közteherviselés rendszerének átalakítását célzó törvénymódosításokról

-----STARTING---POINT---ALTALANOS--- 

A törvény az adórendszert alapvetően úgy módosítja, hogy elsősorban a foglalkoztatottsági helyzet javuljon rövid és hosszú távon.

Magyarország évtizedes problémája mind az Európai Uniós átlagtól, mind pedig számos térségbeli országtól elmaradó foglalkoztatottsági szint. Ennek orvoslása nemcsak az adórendszer feladata, de az adórendszer is nagyban hozzájárulhat kedvezőbb feltételek kialakulásához, ezzel Magyarország potenciális növekedési ütemének emelkedéséhez.

Az intézkedések egy részéről már döntött a parlament, amikor módosította a 2009. évi adószabályokat. Ennek eredményeként már az idén olyan változások mennek végbe, amelyek csökkentik az élőmunka költségeket, segítenek a munkahelyek megőrzésében a világgazdasági válság teremtette kedvezőtlen körülmények közepette is.

A jövő évi változtatások ezt hivatottak továbbvinni, jóval karakteresebb formában. A cél az, hogy minél inkább érdemes legyen dolgozni, segélyek helyett munkajövedelemből megélni. Úgy alakuljon az adóterhelés, hogy az elősegítse a teljesítményjavulást, ösztönözze a többletteljesítményt.

Ezért a főbb változások mind a személyi jövedelemadózásban, mind pedig a társadalombiztosítási járulékok fizetésének szabályozásában azt célozzák, hogy az élőmunka terhek csökkenjenek, a munkaerő olcsóbbá váljon, javuljon az arány a tőke és a munkaerő költség között, ami fontos feltétele a foglalkoztatottsági szint emelkedésének.

Emellett a módosítások tovább folytatják az adórendszer egyszerűsítését, a kedvezmények, a mentességek jelentős visszaszorítását, különböző adó és járulék fajták megszüntetését. Az egyszerűsítés mellett további lényeges szempont a fehérítés, amit részben az adócsökkentés segít, részben pedig azok az intézkedések, amelyek számos területen tovább korlátozzák az adóelkerülést.

-----STARTING---POINT---RESZLETES---

ELSŐ RÉSZ

A SZEMÉLYI JÖVEDELEMADÓT, A TÁRSASÁGI ADÓT ÉS AZ OSZTALÉKADÓT, AZ EGYSZERŰSÍTETT VÁLLALKOZÓI ADÓT ÉS AZ EGYSZERŰSÍTETT KÖZTEHERVISELÉSI HOZZÁJÁRULÁST ÉRINTŐ MÓDOSÍTÁSOK

I. Fejezet

A személyi jövedelemadóról szóló 1995. évi CXVII. törvény módosítása

Általános indokolás

A törvény alapján a személyi jövedelemadóról szóló 1995. évi CXVII. törvény (a továbbiakban: Szja tv.) módosításai a gazdasági válság hatására a gazdaság dinamizálása, hosszú távú fejlődésének biztosítása, és a közteherviselés rendszerének átalakítása érdekében tett lépéseket tartalmazzák.

A 2010. évtől az összevont adóalapba tartozó jövedelmek esetében a személyi jövedelemadó alapjának meghatározása során adóalap-korrekciós tényezőként a bruttó jövedelmek után a munkáltató, illetve a kifizető által fizetendő járulékot és ehót is figyelembe kell venni. Az ezen jövedelmek után fizetendő adó kiszámítása során így az adómérték mellett a korrekciós tényezőre is tekintettel kell lenni. Ez azt jelenti, hogy a jövedelem megállapításának szabályai változatlanok, míg az adó/adóelőleg alapját minden esetben a jövedelemből kiindulva, a foglalkoztatói tb, illetve kifizetői eho számított értékének hozzáadásával kell meghatározni. Ez a megoldás biztosítja, hogy a munkáltató vagy kifizető által az adóalany érdekében teljesített kifizetést az adóalap számítása során figyelembe lehessen venni, azonban a számítás eredményeként meghatározott adót értelemszerűen az összevont adóalapba tartozó jövedelmek után kell megfizetni.

A személyi jövedelemadó előleg fizetési szabályai az adóalap-kiegészítés adóelőleg-alapnál történő figyelembe vétele miatt módosulnak, valamint azzal összefüggésben, hogy az adózók többségére vonatkozóan csak egy (az alsó) adókulcsot kell alkalmazni.

A törvény alapján módosul az adótábla. Az alsó kulcs 18 százalékról 17 százalékra, a felső kulcs 36 százalékról 32 százalékra csökken, a sávhatár 1 millió 900 ezer forintról 5 millió forintra emelkedik. Az adótábla változásával párhuzamosan módosulnak az adójóváírásra vonatkozó rendelkezések.

Az adókedvezmények, az adómentes jövedelmek rendszerének átalakítását a törvény az adóbázis szélesítése érdekében tartalmazza. Ennek részeként 2010-től a családi és a személyi kedvezmény kivételével megszűnnek az összevont adóalap adóját csökkentő kedvezmények. Az önkéntes pénztári számlák, illetve a nyugdíj-előtakarékossági számla javára történő rendelkezés szabályai változatlanok maradnak, illetve továbbra is lehetőség van az adó 1 százalékáról való rendelkezésre. Megszűnő kedvezmények:

- tandíjkedvezmény,

- alapítványi kedvezmény,

- biztosítások kedvezménye,

- magánnyugdíjpénztári kiegészítő tagdíj, és a társadalombiztosítási megállapodás alapján járó kedvezmény,

- az alkalmi foglalkoztatáshoz kapcsolódó kedvezmény,

- háztartási szolgáltatások után járó kedvezmény.

A jelenleg adómentes (vagy jövedelemnek nem számító) pénzbeli és természetbeni juttatások a következők szerint adóznak:

Egyes cafeteria elemekre vonatkozó kedvezményes adómérték 25%. Megszűnik a 400 ezer forintos keret, egyidejűleg visszaállításra kerülnek az egyes juttatásokra vonatkozó egyedi korlátok, és megmarad a korábbi személyi kör, azzal, hogy a társas vállalkozás személyesen közreműködő tagja is jogosult lesz a juttatásokra. Az egyedi korlátok a következők: az üdülési csekk juttatása és üdültetés esetén a minimálbér; az iskolakezdési támogatás esetén a minimálbér 30 százaléka, az önkéntes pénztári és egyéb pénztári munkáltatói hozzájárulás esetén a minimálbér 50, illetve 30 százaléka, az iskolai rendszerű képzés esetében a minimálbér két és félszerese. 12 ezer forintról 18 ezer forintra nő a kedvezményes adóterhelés mellett adható meleg étkeztetés összeghatára.

A társasági adó változásaival összhangban megszűnnek az egyéni vállalkozó egyes adóalap-kedvezményei (a helyi adó kedvezménye, a szabadalom, mintaoltalom költsége alapján érvényesíthető kedvezmény), valamint a 2010. évben a társasági adó mértékének változásával összhangban emelkedik a vállalkozói személyi jövedelemadó 16 százalékról 19 százalékra.

Részletes indokolás

Az 1. §-hoz

A törvény alapelvi szinten rögzíti, hogy az adó alapját a jövedelemből adóalap-növelő tételek hozzáadásával kell megállapítani.

Szintén indokolt annak külön kiemelése, hogy az érvénytelen szerződések alapján vagy egyébként jogalap nélkül megszerzett bevételekkel, eszközölt kiadásokkal összefüggésben teljesíthető, illetve teljesítendő önellenőrzési kötelezettség, illetve lehetőség az adóelőlegre is vonatkozik.

Kártérítés, kárpótlás, kártalanítás bármely jellegű elmaradt jövedelmet pótolhat, ezért indokolt alapelvi szinten megfogalmazni, hogy az ilyen jellegű juttatás adókötelezettségét az elmaradt jövedelemre vonatkozó rendelkezések szerint kell megállapítani. Ugyanezen indok alapján került a késedelmi kamat vagy kötbér adókötelezettségére vonatkozó szabályozás az alapelvek közé.

A 2. §-hoz

Az ingatlannal rendelkező társaságban lévő részesedés átruházásához, kölcsönbe adásához, társaságból történő kivonásához kapcsolódóan bevezetett új szabályozáshoz igazodóan módosul az ilyen módon szerzett jövedelmek jövedelemszerzési helyének meghatározása az értelmező rendelkezések között, amely a törvény alapján belföld, azaz Magyarország.

Az adómentes jövedelmek átalakításának részeként adóterhet nem viselő járandósággá válik

- a szépkorúak jubileumi köszöntésekor folyósított juttatás;

- a katonai és rendvédelmi hallgatók ösztöndíja és egyéb juttatása; valamint

- a lakáscélú munkáltatói támogatás.

Az adóalap-megállapításának szabályaival összhangban módosul „a magánszemély összes jövedelme az adóévben” fogalom.

A 3. §-hoz

A módosítás technikai jellegű, a lakáscélú munkáltatói támogatás adójogi megítélésének a változásával a juttatás részletszabályai az Szja tv. mellékletéből áthelyezésre kerültek.

A törvény szerint az átalányadózó magánszemély (egyéni vállalkozó, kistermelő) jövedelme az összevont adóalapba tartozik, amellyel összefüggésben szükséges rendelkezés, hogy adóterhet nem viselő járandóságnak minősül az átalányadózó magánszemélynél a telephelynek betudható átalányban megállapított jövedelem, ha olyan államban van telephelye, amely állammal a Magyarországnak van kettős adóztatás elkerüléséről szóló egyezménye.

A 4. §-hoz

Az adóalap-megállapításának szabályaival összhangban módosulnak a jövedelem, a bevétel, a költség kategóriái.

Az 5. §-hoz

A munkáltató magánnyugdíjpénztári tagdíj-kiegészítése, az önkéntes kölcsönös biztosítópénztárakba történő munkáltatói hozzájárulása, valamint a foglalkoztatói nyugdíjszolgáltató intézményi foglalkoztatói hozzájárulás a törvény alapján a természetbeni juttatásként adóköteles jövedelemmé válik (a hatályos szabályok alapján ezen juttatások egy adott korlát alatt nem számítottak a magánszemély jövedelmének, a korlát fölött pedig munkaviszonyból származó jövedelemként adóznak). 2010-től a juttatás egésze külön adózó jövedelem lesz, amely után a kifizetőt 54 százalék személyi jövedelemadó (és 27 százalék járulék) terhel. A törvény szerint a magánnyugdíjpénztárba támogatási megállapodás alapján a magánszemély helyett más által megfizetett összeg továbbra is jövedelemnek nem számító tétel marad.

A 6. §-hoz

Az adóalap-megállapítás szabályainak változása miatt a törvény pontosítja az adó megállapításának szabályait.

A 7. §-hoz

A vállalkozói jövedelem szerinti adózást alkalmazó egyéni vállalkozónál a hatályos szabály szerint önálló tevékenységből származó jövedelemnek minősül a személyes munkavégzés címén költségként elszámolt vállalkozói kivét. A törvény 2010-től a kivét-kiegészítés bevezetését tartalmazza, amely az Szja tv. alkalmazásában - ezen időponttól - ugyancsak önálló tevékenységből származó jövedelemnek minősül.

Amennyiben a vállalkozói kivét éves összege nem éri el az adóévben a tevékenységre jellemző keresetet (a tevékenységre jellemző, piaci viszonyoknak megfelelő díjazást, de legalább az Állami Foglalkoztatási Szolgálat által az adóévre közzétett, az egyes FEOR számok szerint meghatározott kereset éves összegét), úgy a vállalkozói osztalékalap, de legfeljebb abból az a rész, amely a vállalkozói kivéttel együtt eléri a tevékenységre jellemző keresetet, kivét-kiegészítésnek minősül.

A kivét-kiegészítés esetében a jövedelemszerzés időpontja az adóévről szóló adóbevallás benyújtására előírt határidő utolsó napja.

Az egyéni vállalkozó a kivét-kiegészítés után adóelőleget fizet, ugyanakkor a vállalkozói osztalékalap utáni adó megállapításakor a kivét-kiegészítés összegével a vállalkozói osztalékalapot csökkentenie kell (lásd a 19. §-hoz fűzött indokolást).

A 8. §-hoz

Az Szja tv. alkalmazásában nem önálló tevékenységből származó bevételnek minősül a társas vállalkozás magánszemély tagjának személyes közreműködése címén felvett, a társas vállalkozás által költségként elszámolt ellenérték (az ún. személyes közreműködői díj). A törvény 2010-től bevezeti a személyes közreműködői díj-kiegészítést, és azt - hasonlóan a személyes közreműködői díjhoz - nem önálló tevékenységből származó bevételnek minősíti. Ha a személyes közreműködői díj éves összege az adóévben nem éri el a tevékenységre jellemző keresetet (a tevékenységre jellemző, a piaci viszonyoknak megfelelő díjazást, de legalább az Állami Foglalkoztatási Szolgálat által az adóévre közzétett, az egyes FEOR számok szerint meghatározott kereset éves összegét), személyes közreműködői díj-kiegészítésnek minősül az osztalékból, illetve az adózott eredményből megállapított személyes közreműködői díj-kiegészítés is.

A személyes közreműködő a személyes közreműködői díj-kiegészítés után adóelőleget fizet.

A törvény rendelkezik arról is, hogy a magánszemély által vezetett nyilvántartás alapján a személyes közreműködői díj-kiegészítésnek megfelelő jövedelem után utóbb ismételten nem keletkezik adókötelezettség.

A munkába járással kapcsolatos utazási költségtérítésről szóló 78/1993. (V. 12.) korm. rendelet értelmében munkába járásnak minősül a közigazgatási határon kívülről történő napi munkába járás és hétvégi hazautazás. 2009-ig az Szja tv. a 9 Ft/km költségtérítést csak a munkában töltött napokra engedte „adómentesen” kifizetni. 2010-től a hétvégi hazautazásra is adható a 9 Ft/km költségtérítés.

A 9. §-hoz

A módosítás felsorolja, hogy a nem önálló tevékenységből származó jövedelem meghatározásakor mely tételeket lehet levonni a bevételből. Üzemanyag megtakarítás címén havonta legfeljebb 100 ezer forint vonható le.

A 10. §-hoz

A törvény szerint 2010-től egyéb jövedelemnek minősül a társasági adóról és az osztalékadóról szóló 1996. évi LXXXI. törvény (a továbbiakban: Tao.) szerinti ellenőrzött külföldi társaság magánszemély tagjánál az ellenőrzött külföldi társaság adóéve (üzleti éve) utolsó napján kimutatott adózott eredményének a felosztott osztalékkal csökkentett részéből a magánszemély részesedésére jutó része, ha a magánszemély és az ellenőrzött külföldi társaság egymással a Tao. szerinti kapcsolt vállalkozási viszonyban állnak vagy ha a magánszemély közvetetten rendelkezik részesedéssel az ellenőrzött külföldi társaságban, az ellenőrzött külföldi társaságban közvetlen részesedéssel rendelkező külföldi társaságban közvetlenül többségi befolyással rendelkezik.

Az ellenőrzött külföldi társaságban megszerzett jövedelem esetében a jövedelem megszerzésének időpontja az a nap, amelyen az adózott eredményt az ellenőrzött külföldi társaság arra jogosult szerve jóváhagyta.

A magánszemély az ellenőrzött külföldi társaságban megszerzett jövedelméről, a jövedelem után megfizetett adóról (előbbiek halmozott összegéről), figyelemmel a nyilvántartott (halmozott) adózott jövedelmet csökkentő tételekre is, nyilvántartást vezet.

Nem kell jövedelemként figyelembe venni az ellenőrzött külföldi társaság magánszemély tagjánál az ellenőrzött külföldi társaságtól osztalék (felosztott nyereség vagy más hasonló) címen megszerzett bevételt, ha annak összege nem haladja meg a magánszemély által nyilvántartott (halmozott) adózott jövedelmet. Ha a magánszemély tag az ellenőrzött külföldi társaságban meglévő részesedését ellenérték fejében átruházza, részesedését a társaságból kivonja, vagy a társaság jogutód nélkül megszűnik, a jövedelem megállapítása során a részesedés megszerzésére fordított értékét növeli a nyilvántartott (halmozott) adózott jövedelemnek az átruházott, kivont, megszűnt részesedéssel arányos része. A jövedelem megállapítására vonatkozó rendelkezések alkalmazása szempontjából az ellenőrzött külföldi társaság társas vállalkozásnak, a magánszemély ellenőrzött külföldi társaságban meglévő részesedése pedig értékpapírnak minősül.

A magánszemély által vezetett nyilvántartás szerinti halmozott adózott jövedelmet csökkenti az ellenőrzött külföldi társaságból származó jövedelemmel összefüggésben jövedelemként figyelembe nem vett összeg (osztalék), továbbá a részesedés átruházásából, társaságból történő kivonásából származó, illetve a társaság jogutód nélküli megszűnése következtében keletkező jövedelem megállapítása során a részesedés megszerzésére fordított értékét növelő összeg.

Az ellenőrzött külföldi társaságban megszerzett jövedelem 2010-től hatályba lépő adókötelezettségével összefüggésben átmeneti rendelkezés rögzíti, hogy amennyiben a magánszemély az ellenőrzött külföldi társasággal már 2010. január 1-jén kapcsolt vállalkozási viszonyban áll, úgy e magánszemély tagnál egyéb jövedelemként kell figyelembe venni az ellenőrzött külföldi társaság 2010. adóévét megelőző adóévek felhalmozott, de fel nem osztott nyereségét. Ebben az esetben a jövedelem megszerzésének időpontja 2010. január 1-je.

A 11. §-hoz

Az összevont adóalapot képező jövedelmek után fizetendő adó meghatározásához - összefüggésben a 12. §-ban az adó mértékére vonatkozó rendelkezéssel - a törvény a 2010. évtől módosítja az összevont adóalapba tartozó jövedelmek adóalap-megállapítási szabályát. Eszerint a személyi jövedelemadó alapja, a jövedelem-megállapítási előírások szerint meghatározott jövedelem (bruttó bér, munkadíj, személyes közreműködői díj, vállalkozói kivét, önálló tevékenységből származó, illetve egyéb jövedelem), kiegészítve az összegére a foglalkoztatói társadalombiztosítási járulék-mérték, illetve kifizetői eho-mérték szerint számított adóalapkorrekciós összeggel. Ugyanakkor a munkáltatói (kifizetői) és a biztosítottak által fizetendő járulékok alapja változatlanul a jövedelem-megállapítási előírások szerint meghatározott jövedelem, annak megemelésére („bruttósítására”) a közteherviselési rendszer módosítása miatt nem kerül sor.

A 12. §-hoz

A törvény alapján 2010-től változnak az összevont adóalapra vonatkozó adókulcsok. Az adót az összevont adóalap után továbbra is két kulccsal kell számítani. Emelkedik az első sávhatár, 1 millió 900 ezer forintról 5 millió forintra. Az alsó kulcs 18 százalékról 17 százalékra, a felső kulcs 36 százalékról 32 százalékra csökken. A 32 százalékos felső kulcs tartalmazza a magánszemély megszűnő 4 százalékos különadójának megfelelő mértéket is.

A 13. §-hoz

Az adóalap-megállapítás változásaival együtt módosul a számított adó meghatározásának a szabálya.

A 14. §-hoz

Az átalányadózó magánszemély (egyéni vállalkozó, őstermelő) jövedelme a törvény szerint az összevont adóalapba tartozik, ezzel összefüggésben a rendelkezés arra vonatkozik, hogy milyen módon kell eljárnia a külföldön fizetett adó beszámításakor, ha olyan államban fizetett személyi jövedelemadót, amellyel Magyarországnak nincs a kettős adóztatás elkerüléséről szóló egyezménye.

A 15. §-hoz

A módosuló adómértékekkel összhangban változnak az adójóváírás szabályai is 2010-től. A törvény alapján az adójóváírás a bér és az arra tekintettel megállapított adóalap-kiegészítés 17 százaléka lesz, de legfeljebb havi 15 100 forint (évente összesen maximum 181 200 forint), amely teljes összegben 3 millió 188 ezer forint éves összes jövedelemig, 12 százalékkal számolt csökkenő összegben pedig 4 millió 698 ezer forintig jár.

A 16. §-hoz

A törvény pontosítja az adóterhet nem viselő járandóságok adójának a levonására vonatkozó rendelkezést az adóalap megállapítása szabályainak a változásával összhangban.

A 17. §-hoz

Az összevont adóalap adóját csökkenti a kivét-kiegészítés összegére jutó átlagos vállalkozói személyi jövedelemadó, továbbá a személyes közreműködői díj-kiegészítésre jutó átlagos társasági adó.

A 18. §-hoz

Az adóelőleg-fizetésre vonatkozó hatályos szabályok a többkulcsos, erősen progresszív adótábla létezésének időszakában alakultak ki, amelyek a törvény szerinti két adómérték, és az adózók többsége számára egy kulccsal történő adózás esetén szükségtelenül bonyolultak és áttekinthetetlenek. A törvény igazodva a 2010-től bevezetett két adókulccsal történő adó-megállapításhoz fő szabályként mondja ki, hogy a magasabb adókulccsal csak akkor kell az adóelőleget megállapítani, ha a magánszemély éves várható összevont adóalapja nyilatkozata szerint, vagy a kifizető ismeretei szerint - az általa történt kifizetések alapján - meghaladja az alsó adókulcsú adóalap sávhatárát. A törvény ugyanakkor megőrzi a munkáltatókra vonatkozóan eddig kialakult gyakorlatot is. Megmarad az a lehetőség is, hogy a munkáltató az év végi adókülönbözet minimalizálását eredményező eltérő módszert választhasson, azonban a választott módszert nem kell engedélyeztetni, csak bejelenteni. A kifizetők és az érintett magánszemélyek számára egyaránt további egyszerűsítést jelent, hogy az önálló tevékenység számlázott bevételéből nem kell adóelőleget levonni akkor sem, ha a magánszemély nem egyéni vállalkozó vagy őstermelő.

A törvény nagyobb hangsúlyt ad a magánszemély nyilatkozattételi lehetőségének azzal, hogy a nyilatkozatában megadott tényezők (éves várható összevont adóalap, költségek, adóterhet nem viselő járandóságok, adójóváírás, családi kedvezmény stb.) saját maga határozza meg a bevételéből levonandó adóelőleget, figyelembe véve azt, hogy a törvényben meghatározott eltérést meghaladó adóelőleg-alulfizetés esetén utólagos, bevallási és bírságfizetési kötelezettsége keletkezhet.

A 19. §-hoz

Az Szja tv. hatályos rendelkezése alapján a vállalkozói osztalékalap utáni adó 25 százalék. A kivét-kiegészítés bevezetésével összefüggő rendelkezés szerint a 25 százalékos adót a vállalkozói osztalékalapnak a kivét-kiegészítéssel csökkentett része után kell megfizetni.

A 20. §-hoz

A törvény az adóbevételek növelését célzó rendelkezést tartalmaz, amely a Tao. meghatározása szerinti ingatlannal rendelkező társaságban részesedéssel rendelkező külföldi magánszemély belföldi adókötelezettségét állapítja meg, arra az esetre, ha ingatlannal rendelkező társaságban meglévő részesedését (értékpapírt) ellenérték fejében elidegeníti, kölcsönbe adja, vagy a részesedését a társaságból kivonja, és erre tekintettel szerez jövedelmet.

A 21. §-hoz

A munkáltató magánnyugdíjpénztári tagdíj-kiegészítése, az önkéntes kölcsönös biztosítópénztárakba történő munkáltatói hozzájárulása, valamint a foglalkoztatói nyugdíjszolgáltató intézményi foglalkoztatói hozzájárulás a törvény alapján a természetbeni juttatásként adóköteles jövedelemmé válik (a hatályos szabályok alapján ezen juttatások egy adott korlát alatt nem számítottak a magánszemély jövedelmének, a korlát fölött pedig munkaviszonyból származó jövedelemként adóznak). 2010-től a juttatás egésze külön adózó jövedelem lesz, amely után a kifizetőt 54 százalék személyi jövedelemadó (és 27 százalék járulék) terhel.

Ugyanígy teljes mértékben természetbeni juttatásként adókötelessé válik a jelenleg adott korlátig adómentes, afölött az összevont adóalapba tartozó jövedelemként adózó, szövetkezeti tag részére a szövetkezet közösségi alapjából természetben adott juttatás.

A 22. §-hoz

Egyes cafeteria elemekre vonatkozó kedvezményes adómérték 25%. Megszűnik a 400 ezer forintos keret, egyidejűleg visszaállításra kerülnek az egyes juttatásokra vonatkozó egyedi korlátok, és megmarad a korábbi személyi kör, azzal, hogy a társas vállalkozás személyesen közreműködő tagja is jogosult lesz a juttatásokra. Az egyedi korlátok a következők: az üdülési csekk juttatása és üdültetés esetén a minimálbér; az iskolakezdési támogatás esetén a minimálbér 30 százaléka, az önkéntes pénztári és egyéb pénztári munkáltatói hozzájárulás esetén a minimálbér 50, illetve 30 százaléka, az iskolai rendszerű képzés esetében a minimálbér két és félszerese. 12 ezer forintról 18 ezer forintra nő a kedvezményes adóterhelés mellett adható meleg étkeztetés összeghatára.

A 23. §-hoz

2010. január 1-jén lép hatályba az Szja tv. azon új rendelkezése, mely szerint, ha kamat, jogdíj vagy szolgáltatási díj címén kifizetés történik olyan külföldi illetőségű magánszemély részére, amely állammal (a magánszemély illetősége szerinti állammal) Magyarországnak nincs hatályos egyezménye a kettős adóztatás elkerülésére, a magánszemély részére kifizetett (juttatott) bevétel egésze jövedelem, amely jövedelem után 30 százalék az adó mértéke. Az adót - amennyiben a bevétel kifizetőtől származik - a kifizető állapítja meg, vonja le, fizeti meg és vallja be. Ha a bevétel juttatása nem pénzbeli formában történik, a juttatást terhelő adó megfizetésére a kifizető köteles. Nem kell az új rendelkezést alkalmazni a Magyar Állam, az államháztartás alrendszerei vagy a Magyar Nemzeti Bank által fizetett, jóváírt kamatra, a hitelintézetnél elhelyezett betétre fizetett, jóváírt kamatra, valamint a késedelmi kamatra.

A 24. §-hoz

A módosítás lehetővé teszi, hogy az ingatlan bérbeadásból származó bevételből levonható legyen az ugyanazon ingatlan után az adóévben megfizetett vagyonadó.

A 25. §-hoz

A személyi kedvezmény érvényesítésére jogosító betegségek körének meghatározásához szükséges kormányrendelet kiadását lehetővé tevő felhatalmazás beiktatása.

A 26. §-hoz

Az Szja tv. 1., 3., és 11. számú melléklete a törvény 1., 2. és 3. melléklete szerint módosul.

II. Fejezet

A társasági adóról és az osztalékadóról szóló 1996. évi LXXXI. törvény módosítása

Általános indokolás

A Tao. módosításával a törvény célja - alapvetően a különadó megszűnésével - a versenyképesség megtartása és az adóátrendezés forrásigényének megteremtése. Ez az adózás előtti eredmény korrekciós tételeinek részbeni megszűnését, valamint a 16 százalékos adómérték 19 százalékra emelését jelenti. Emellett a törvény a gazdasági világválság hatásait, valamint a körbetartozás hatásait enyhítő, a foglalkoztatás feltételeit javító intézkedéseket, továbbá az adóelkerülést nehezítő rendelkezéseket tartalmaz.

A beruházáshoz, a foglalkoztatáshoz, a kapott jogdíjhoz, a kamathoz, valamint a kutatás-fejlesztéshez kapcsolódó, és a holdingközpontok létrejöttét segítő kedvezmények kivételével az adóalap-kedvezmények megszűnnek.

Megmaradnak azok a korrekciós tételek, amelyek jellemzően a számviteli szabályozástól jelentenek eltérítést. Így például a kapott osztalék továbbra is csökkenti az adóalapot, korrekciós tétel marad a nem realizált árfolyam-különbözet, a követelések értékvesztése, a céltartalék, illetve a nem jelentős hiba miatti ellenőrzési, önellenőrzési megállapítás.

Az eddigiektől eltérően társasági adóalapot képez a reprezentáció és az üzleti ajándék a személyi jövedelemadóban az adómentes juttatások átalakításával összefüggésben, ugyanakkor a személyi jövedelemadóban ezek a juttatások adómentesek lennének.

Megszűnő kedvezmények:

- szabályozott piacon kötött ügylet nyeresége alapján történő adóalap-csökkentés,

- üvegházhatású gázok kibocsátási egységének elidegenítésékor elért nyereség alapján történő adóalap-csökkentés,

- szabadalom, mintaoltalom költsége alapján kis- és középvállalkozásoknál érvényesíthető kedvezmény,

- kis- és középvállalkozásokba történő befektetésen realizált árfolyamnyereség levonhatósága,

- képzőművészeti alkotás beszerzéséhez kapcsolódó kedvezmény,

- helyi iparűzési adó adóalap-csökkentésként történő érvényesítése,

- adott/kapott támogatás.

Megmaradó korrekciós tételek:

a) Beruházáshoz, innovációhoz és holding tevékenység ösztönzéséhez kapcsolódó kedvezmények

- fejlesztési tartalék-képzés kedvezménye,

- számviteli elszámolástól eltérő értékcsökkenési leírási szabályok, köztük valamennyi gyorsított értékcsökkenés,

- kis- és középvállalkozások beruházási adóalap-kedvezménye,

- bejelentett részesedéshez kapcsolódó korrekciós tételek,

- K+F közvetlen költség alapján érvényesíthető kedvezmények,

- kapott jogdíj felének adóalapból történő levonhatósága,

- kapcsolt vállalkozásnak/tól adott/kapott kamat alapján történő módosítások (az unió döntésétől függően).

b) Foglalkoztatáshoz kapcsolódó kedvezmények

- az iskolai rendszerű szakképzéshez kapcsolódó gyakorlati képzést ösztönző kedvezmény,

- munkanélküli foglalkoztatása alapján érvényesíthető kedvezmény,

- legalább 50 százalékban megváltozott munkaképességű munkavállaló foglalkoztatása alapján érvényesíthető kedvezmény,

- mikrovállalkozások létszámnövelési kedvezménye.

c) Számviteli elszámolás és az adózás eltérése által indokolt adóalap eltérítés

- kapott osztalék levonhatósága,

- kivezetett részesedésre jutó bevétel miatti csökkentő tétel,

- visszavásárolt részesedés bevonása alapján érvényesíthető levonás,

- társasháztól kapott, személyi jövedelemadóval adózott bevétel miatti csökkentés,

- átszámítási különbözet miatti korrekciók, ha változik a könyvelés pénzneme,

- céltartalék-képzés és felhasználás korrekciói,

- követelések értékvesztése/visszaírása miatti korrekciók,

- nem realizált árfolyam-különbözethez tartozó korrekciók,

- ellenőrzési, önellenőrzési megállapításhoz kapcsolódó korrekciók.

d) Nemzetközi (közösségi) adózási előírások érvényesítése

- szokásos piaci ár miatti korrekciók,

- kedvezményezett átalakulás, kedvezményezett eszközátruházás és kedvezményezett részesedéscsere miatti korrekciók,

- alultőkésítés miatti növelő tétel,

- elhatárolt veszteség levonhatósága.

e) Egyéb

- adomány miatti kedvezmény,

- bírság, adózási jogkövetkezményekkel kapcsolatos korrekciók,

- hitelezési veszteség miatti növelő tétel,

- vállalkozási tevékenység érdekében el nem ismert/elismert költségek példálózó felsorolása,

- nonprofit szervezetek (például alapítvány, társadalmi szervezet, egyház, közhasznú jogállású nonprofit gazdasági társaság) speciális korrekciós tételei, (pl. a nonprofit gazdasági társaság által tagnak adott vagyon az adómentes saját tőke terhére), másrészt adóalapot csökkentő tételek (például közhasznú jogállású alapítványnál a vállalkozási tevékenység nyereségének 20 százaléka, egyháznál az adózás előtti nyereségnek az a része, amely az adóévben és az azt követő adóévben a cél szerinti tevékenység bevételét meghaladó költségével egyezik meg).

Az adóalapot érintő változások miatt átmeneti rendelkezésekkel kell biztosítani, hogy az adózót a változás előtt meghozott döntések miatt ne érje hátrány (például, ha kis- és középvállalkozásban pénzbeli hozzájárulással tőkét emelt 2009. december 31-éig, akkor a részesedés elidegenítésekor lehetősége legyen az árfolyamnyereség adóalapból történő levonására).

Továbbra is megmarad az 50 millió forint adóalapig meghatározott feltételek teljesülése esetén érvényesülő 10 százalékos adókulcs.

Az adókulcs 2010-re átmenetileg 19 százalékra emelkedik.

Részletes indokolás

A 27. §-hoz

A törvény újrafogalmazza a külföldi adóalanyok fogalmát. E szerint a külföldi vállalkozó mellett adóalany lesz a külföldi szervezet és az ingatlannal rendelkező társaság külföldi tagja is. Külföldi szervezetnek a külföldi személy (Tao. 4. § 27. pont) és a belföldi jogszabály alapján létrejött, de az üzletvezetése helye alapján külföldi illetőséggel rendelkező személy tekintendő akkor, ha

- a külföldi székhelye, illetősége szerinti állammal Magyarország nem kötött egyezményt a kettős adóztatás elkerülésére, és

- magánszemélynek nem minősülő belföldi személy kamatot, jogdíjat vagy szolgáltatásnyújtás esetén ellenértéket fizet, juttat számára.

Ingatlannal rendelkező társaság tagja ugyancsak a külföldi személy és az üzletvezetése helye alapján külföldi illetőségűnek minősülő nem magánszemély, ha olyan társaságban rendelkezik részesedéssel, amely társaság belföldön lévő ingatlannal rendelkezik (Tao. 4. § új 18/a. pont).

A 28. §-hoz

A rendelkezés a törvény fogalmait módosítja, illetve új fogalmakat vezet be.

Új fogalom a behajthatatlan követelés: a számvitelről szóló 2000. évi C. törvény által meghatározottak mellett ilyennek tekintendő azon követelésnek a 20 százaléka is, amelyet a fizetési határidőt követő 365 napon belül nem egyenlítettek ki, de még nem évült el, illetve érvényesíthető a bíróság előtt.

A törvény szigorítja a bejelentett részesedés fogalmát. A módosítás szerint nem lehet bejelenteni a belföldi jogszabályok alapján létrejött jogi személyben, jogi személyiséggel nem rendelkező társas cégben és külföldi személyben szerzett részesedést, ha ezen személyek mérlegfőösszegében az ingatlanok értékének aránya a részesedés megszerzésének időpontjában meghaladja a 75 százalékot. A másik szigorítás szerint átalakulás során a korábban be nem jelentett részesedés kivezetésével szerzett részesedés nem jelenthető be.

Ha az adózó a legalább 30 százalék mértékű részesedését bejelentette az adóhatóságnak, minden további részesedését is bejelentheti, és ezekre tekintettel érvényesítheti az adóalap-kedvezményt is.

Az ingatlannal rendelkező társaság fogalmának meghatározásához kapcsolódik az elismert tőzsde fogalma, amely azonos a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény 4. §-ának 18. pontjában megfogalmazottakkal. E szerint elismert tőzsde: a hatáskörrel rendelkező felügyeleti hatóság által elismert tőzsde, amely

a) rendszeresen működik,

b) működését, a kereskedési rendszerhez való hozzáférést, a tőzsdei bevezetést és a szerződéskötés feltételeit a székhelye szerinti állam hatáskörrel rendelkező felügyeleti hatósága által meghatározott vagy elfogadott előírások szabályozzák,

c) olyan elszámolási rendszerrel rendelkezik, amely szerint a határidős ügyletekre napi letét-elhelyezési követelmény vonatkozik és ez a székhely szerinti állam hatáskörrel rendelkező felügyeleti hatóságának értékelése szerint megfelelő biztonságot nyújt.

A törvény módosítja az ellenőrzött külföldi társaság fogalmát. E szerint bármely államban működő társaság (akár EU tagállam, akár az EGT tagja) lehet ellenőrzött külföldi társaság. Független a megítélés attól is, hogy az érintett állam és a Magyar Köztársaság kötött-e egyezményt a kettős adóztatás elkerülésére. Mindezt azonban csak akkor kell vizsgálni, ha a külföldi társaság közvetlen és közvetett tagjai (részvényesei) között van belföldi (magyar) illetőségű magánszemély. Ha ez a feltétel fennáll, akkor két körülmény határozza meg e jogállást: (i) a fizetendő adó mértéke, és (ii) a valódi gazdasági jelenlét, illetve annak hiánya.

Az ingatlannal rendelkező társaság fogalma a külföldi által birtokolt részesedésen elért nyereség adóztatásához szükséges. A fogalom szerint ilyen társaságnak az az adózó minősül, amelyben az eszközökön belül az ingatlanok értéke több mint 75 százalék és amelynek külföldi illetőségű tagja van (volt) az adóévben. Az illetőséget nyilatkozat alapján lehet figyelembe venni Az ingatlanok értékének arányát az eszközök piaci értéke alapján kell számítani. Ehhez minden adóévben értékelni kell az eszközöket a beszámoló adatai alapján. Abban az esetben, ha az adózónak belföldi ingatlannal rendelkező kapcsolt vállalkozásai is vannak, akkor együttes adataik alapján kell vizsgálni, nem minősülnek-e ilyen vállalkozásnak. Az adatokról a kapcsolt vállalkozások kölcsönösen tájékoztatják egymást az adóbevallás esedékességétől számított 60 napon belül. Ha a kapcsolt vállalkozások adatait is figyelembe véve a vállalatcsoport ingatlannal rendelkezőnek minősül, akkor valamennyi tagja önállóan is annak számít. A soron következő beszámoló elfogadásig az előző évi adatok alapján kell a társaság e minőségét meghatározni.

Új fogalom a nyilvántartott értékvesztés, amelyet az egy éven túl lejárt követelések kezelésével összefüggésben tartalmaz a törvény. Nyilvántartott értékvesztés a követelésekre korábban elszámolt és adózás előtti eredmény növelésként figyelembe vett értékvesztés, csökkentve az adóalapból levont értékvesztéssel. E fogalom alapján például a hitelintézetnél a pénzügyi szolgáltatásból származó követeléshez kapcsolódóan nem lehet nyilvántartott értékvesztés, mivel az elszámolt értékvesztés nem növeli az adózás előtti eredményt.

A 29. §-hoz

A törvény az ingatlannal rendelkező társaságban lévő részesedés elidegenítése miatt az adókötelezettség keletkezését az elidegenítés napjával keletkezteti. Ez azt jelenti, hogy csak akkor kell a külföldi illetőségűnek adóalanyként bejelentkezni, ha ez a tény bekövetkezik.

A 30. §-hoz

A törvény itt fogalmazza meg, hogy hol található a Tao.-ban a külföldi szervezet és az ingatlannal rendelkező társaság tagja adóalapjának meghatározására vonatkozó előírás.

A 31. §-hoz

A törvény az adózás előtti eredményt csökkentő tételeket érintő változásokat tartalmazza a következők szerint:

A kapott osztalék és a részesedés megszerzésekor elért nyereség adóalapból történő levonását - főszabályként - továbbra sem teszi lehetővé, ha az osztalékot ellenőrzött külföldi társaság fizette (juttatta) az adózó számára vagy az adózó ellenőrzött külföldi társaságból vont ki részesedést. Tekintettel azonban arra, hogy a törvény szerint bizonyos esetekben a jövedelem keletkezésekor (annak felosztásától függetlenül) lenne adóköteles az ellenőrzött külföldi társaság jövedelméből az adózóra részesedése arányában jutó rész, ezért a jövedelem kivonásakor az adóztatott mértékig lehetővé teszi a törvény az adózás előtti eredmény csökkentését.

A Tao. a vállalkozási tevékenység érdekében az el nem ismert költségek között nevesíti (3. számú melléklet A) fejezet 11. pont) a gazdasági társaságokról szóló 2006. évi IV. törvényben előírt saját tőke jegyzett tőke-arány tartását, vagy a veszteség fedezetét szolgáló tőkeemelés révén szerzett tulajdoni részesedésre elszámolt értékvesztést. A törvény a kétszeres adóztatás elkerülése érdekében ezen értékvesztés visszaírására adózás előtti eredménycsökkentést fogalmaz meg.

A törvény a K+F tevékenységhez kapcsolódó adóalap-kedvezménynél egyértelművé teszi, hogy csak a saját tevékenységként végzett kutatás közvetlen költsége vonható le az adózás előtti eredményből, továbbá, hogy nem vonható le a közvetlen költségnek az a része, amelyet - közvetlenül vagy közvetve - másik adózó, külföldi vállalkozó belföldi telephelye vagy egyéni vállalkozó kutatási és kísérleti fejlesztési szolgáltatásként nyújtott az adózó számára. A K+F tevékenység meghatározásánál a számvitelről szóló 2000. évi C. törvényben szereplő fogalom mellett a Frascati Kézikönyv fogalom meghatározására is tekintettel kell lenni.

A törvény új kedvezményt tartalmaz, amely lehetővé teszi - a költségek eredmény terhére történő elszámolása mellett - a műemlék, illetve a helyi egyedi védelem alatt álló épület, építmény értékét növelő felújítási költségnek az adózás előtti eredményből történő levonását a műemléket, illetve a helyi egyedi védelem alatt álló épületet, építményt tárgyi eszközként nyilvántartó adózónál.

A törvény módosítja a közhasznú, közcélú támogatásokhoz kapcsolódó korrekciós tételeket. Azon előírást figyelembe véve, amely szerint nem kell növelni az adózás előtti eredményt az adott támogatással, ellenérték nélkül átadott eszköz, ellenérték nélkül nyújtott szolgáltatás értékével, az adózás előtti eredménycsökkentés csak a kiemelkedően közhasznú szervezet részére adott támogatáshoz, illetve a tartós adományozási szerződés alapján nyújtott támogatáshoz kapcsolódik. Ezek mértéke azonos a korábbiakkal, azaz kiemelkedően közhasznú szervezet részére adott támogatásnál a támogatás 50 százaléka, tartós adományozási szerződés alapján nyújtott támogatásnál a támogatás 20 százaléka, amelyek egyik esetben sem haladhatják meg a támogatást nyújtó adózó adózás előtti nyereségét. Az adomány fogalmának hatályon kívül helyezése miatt itt fogalmazza meg a törvény, hogy a támogatás alapján az adózás előtti eredmény csökkentésének feltétele, hogy az adózó rendelkezzen a közhasznú szervezet, a kiemelkedően közhasznú szervezet által az adóalap megállapítása céljából kiállított igazolással, amely tartalmazza a kiállító és az adózó megnevezését, székhelyét, adószámát, a támogatás, juttatás összegét, célját, továbbá közhasznú szervezet, kiemelkedően közhasznú szervezet esetében a közhasznúsági fokozatot.

A 32. §-hoz

A törvény az adózás előtti eredmény növelésére vonatkozó előírásokat módosítja, illetve új előírást fogalmaz meg a következők szerint:

A törvény szerint, ha az ellenőrzött külföldi társasággal az adózó kapcsolt vállalkozási viszonyban áll, akkor a részesedésére jutó fel nem osztott nyereséggel abban az adóévben kell növelnie az adóalapját, amelyben a nyereség képződött.

A törvény - a hitelintézetekkel azonosan -pénzügyi vállalkozást is mentesíti a pénzügyi szolgáltatásból származó követelésre elszámolt értékvesztés adózás előtti eredménynövelési kötelezettsége alól.

A törvény biztosítja, hogy ismételt kedvezményezett átalakulás vagy kedvezményezett részesedéscsere esetén ne keletkezzen adókötelezettség az átalakuló, a részesedéscserét kezdeményező társaság tagjánál addig, amíg a részesedést véglegesen nem vonja ki.

A törvény szerint - a hitelintézetekkel azonosan - a pénzügyi vállalkozásnak sem kell kötelezettségként számításba venni a pénzügyi szolgáltatási tevékenységgel kapcsolatban, annak érdekében fennálló tartozást, amikor azt vizsgálja, hogy fennáll-e az alultőkésítés.

A 33. §-hoz

A törvény az alapítvány, a közalapítvány, a társadalmi szervezet, a köztestület, a lakásszövetkezet, az egyház, az önkéntes kölcsönös biztosító pénztár, a felsőoktatási intézmény és az európai területi együttműködési csoportosulás vállalkozási tevékenységből származó adózás előtti eredményét módosító tételeket a megszűnő korrekciós tételek figyelembe vételével határozza meg (amely jellemzően a korrekciós tételekre történő hivatkozás módosítását jelenti).

Módosított előírás a törvényben, hogy a kapott támogatással (juttatással) az alapítványnak, közalapítványnak, a társadalmi szervezetnek, a köztestületnek, és az alapítványokkal azonosan adózó felsőoktatási intézménynek a közhasznú, a kiemelkedően közhasznú besorolásuktól függetlenül növelnie kell az adóalapját, ha az adóév utolsó napján az állami vagy az önkormányzati adóhatóságnál nyilvántartott adótartozásuk van. A kapott támogatás (juttatás) összegének arányos részét a közhasznú, kiemelkedően közhasznú szervezetnek kell adóalap növelő tételként figyelembe venni, ha a vállalkozási tevékenységből származó bevétele meghaladja a kedvezményezett mértéket. Az arányt a kedvezményezett vállalkozási tevékenység mértékét meghaladóan elért vállalkozási bevétel és a vállalkozási tevékenység bevétele hányadosaként kell meghatározni.

A 34. §-hoz

A törvény az iskolaszövetkezet adózás előtti eredményét módosító tételeket a megszűnő korrekciós tételek figyelembe vételével határozza meg (amely jellemzően a korrekciós tételekre történő hivatkozás módosítását jelenti).

A 35. §-hoz

A törvény az MRP adózás előtti eredményét módosító tételeket a megszűnő korrekciós tételek figyelembe vételével határozza meg (amely jellemzően a korrekciós tételekre történő hivatkozás módosítását jelenti).

A 36. §-hoz

A törvény a vízitársulat, a közhasznú, kiemelkedően közhasznú nonprofit gazdasági társaság és a szociális szövetkezet adózás előtti eredményét módosító tételeket a megszűnő korrekciós tételek figyelembe vételével határozza meg (amely jellemzően a korrekciós tételekre történő hivatkozás módosítását jelenti).

Módosított előírás a törvényben, hogy a közhasznú, kiemelkedően közhasznú nonprofit gazdasági társaságnak a nem a vállalkozási tevékenységéhez kapott támogatás, juttatás összegével meg kell növelnie az adózás előtti eredményét, ha az adóév utolsó napján az állami vagy önkormányzati adóhatóságnál nyilvántartott adótartozása van. Ez azonban csak akkor jelent nagyobb adózás előtti eredménynövelést számára, ha feltételezzük, hogy a kapott támogatás egészéről - a 2010 előtti szabályok szerint - nem adna ki igazolást az adózó.

A 37. §-hoz

A törvény a külföldi szervezet adóalapját határozza meg. E szerint adóalap

- a kamat (ideértve az értékpapír-kölcsönzés díját is) teljes összege, kivéve a Magyar Állam, az államháztartás alrendszerei vagy a Magyar Nemzeti Bank által fizetett kamatot, a hitelintézet által a nála elhelyezett betétre fizetett kamatot, és a késedelmi kamatot,

- a jogdíj teljes összege,

- a szolgáltatási díj teljes összege.

A kamatot és a szolgáltatási díj ellenértékét a számviteli elszámolások alapján kell elszámolni, jogdíj esetén pedig a Tao. fogalom-meghatározását kell alapul venni. Az adóköteles jövedelmeket a juttató által kimutatott összegben kell figyelembe venni. Az adó megállapítására, megfizetésére vonatkozó rendelkezéseket az adózás rendjéről szóló 2003. évi XCII. törvény (a továbbiakban: Art.) tartalmazza.

A 38. §-hoz

A törvény az ingatlannal rendelkező külföldi társaság tagjának az adóalapját határozza meg. Az adóalap az ingatlannal rendelkező társaságban lévő részesedés elidegenítésekor keletkező nyereség. A törvény ezzel a nemzetközi gyakorlatban elfogadott adóztatást fogalmaz meg arra az esetre, ha egy külföldi személy (Tao. 4. § 27. pont) vagy magánszemély olyan társaságban lévő részesedését idegeníti el, amely társaságban - piaci értéken számítva - az eszközök több mint 75 százaléka belföldön lévő ingatlan. A nyereség adóztatása akkor válik majd lehetségessé, ha nincs egyezmény a részesedéssel rendelkező illetősége szerinti állammal, illetve, ha az egyezmény az adóztatást lehetővé teszi. Nem alkalmazható viszont olyan egyezményes államban illetőséggel bíró esetében, amely állammal kötött egyezmény nem tartalmazza a fenti lehetőséget. Magyarországnak 65 országgal van adóegyezménye, melyek közül 44 nem tartalmaz ingatlan-klauzulát. A fennmaradó 21-ből 13 csak a közvetlen tulajdonlás esetén teszi lehetővé az adóztatást, 6 esetben megengedett a közvetlen és közvetett tulajdonlás (ez utóbbi nem tartalmaz korlátozást a közvetett tulajdonosok szintjére vonatkozóan), illetve további 2 egyezmény szintén lehetővé teszi mindkét esetet, azzal a különbséggel, hogy a közvetett tulajdonlást csak két lépcsőben értelmezi.

A törvény megfogalmazza, hogy mi tekintendő elidegenítésnek, illetve, hogy milyen árfolyamon kell az adóalapot forintra számítani. Az adóbevallásról és a befizetésről az Art. rendelkezik, amely szerint e kötelezettségek esedékessége az elidegenítés évét követő év november 20-a.

A 39. §-hoz

A törvény a szokásos piaci ártól eltérő áron kötött szerződés alapján előírt adózás előtti eredménymódosítást kiterjeszti a nem pénzbeli hozzájárulással történő cégalapításra is, ha az alapítás következtében az alapító többségi befolyással fog rendelkezni az adózóban. Kiterjeszti továbbá a törvény a korrekciós kötelezettséget a külföldi vállalkozó és belföldi telephelye, illetve az adózó és külföldi telephelye közötti ügyletekre is, úgy, mintha a telephely önálló vállalkozás lenne.

A 40. §-hoz

A törvény a társasági adó mértékének 19 százalékra emeléséről rendelkezik, és ezzel összefüggésben módosítja a 10 százalékos adókulcsot alkalmazók számára az adómegtakarítás lekötött tartalékba történő helyezésére vonatkozó előírást. A külföldi szervezet jövedelme után a törvény 30 százalék (forrás)adómértéket ír elő.

A 41. §-hoz

A törvény szerint a közhasznú, kiemelkedően közhasznú nonprofit gazdasági társaságnál az adómentességnél figyelembe vehető adóalapot nem kell az önkéntes kölcsönös biztosító pénztár részére adott támogatással módosítani, mivel ez a támogatás a társasági adó rendszerében a módosítások elfogadásával nem kedvezmény.

A 42. §-hoz

A törvény új lehetőségként a kis- és középvállalkozások számára a korábbinál kedvezőbb feltételekkel teszi lehetővé fejlesztési adókedvezmény igénylését. A feltétel jelenértéken legalább 500 millió forint beruházás megvalósítása és az adókedvezmény első igénybevételének adóévét követő négy adóévben

a) a foglalkoztatottak átlagos állományi létszámának kisvállalkozásnál legalább 20 fővel, középvállalkozásnál legalább 50 fővel történő növelése a beruházás megkezdését megelőző adóévben foglalkoztatottak átlagos állományi létszámához mérve, vagy

b) az elszámolt, évesített bérköltségnek kisvállalkozásnál legalább az adóév első napján érvényes minimálbér adóévre számított összegének ötvenszeresével, középvállalkozásnál százszorosával történő növelése a beruházás megkezdését megelőző adóév évesített bérköltségéhez viszonyítva.

A 43. §-hoz

A törvény a külföldön megfizetett adó beszámítására vonatkozó előírást kiterjeszti az ingatlannal rendelkező társaság tagjára. A másik módosítás a külföldön osztalékadóként levont adóra is megengedi a beszámítást, ha az osztalék vagy a fel nem osztott eredmény adóköteles Magyarországon.

Mindkét esetre vonatkozik, hogy a beszámítható adó nem haladhatja meg a külföldön fizetett (fizetendő), illetve a nemzetközi szerződés alapján külföldön érvényesíthető adó közül a kisebb összeget, nemzetközi szerződés hiányában a jövedelemre külföldön megfizetett (fizetendő) adó ráfordításként elszámolt összegének 90 százalékát, de minden esetben legfeljebb az adott jövedelemre az átlagos adókulcs szerint kiszámított adót.

A 44. §-hoz

A törvény az adózás előtti eredményt növelő és csökkentő tételek változásához átmeneti előírásokat fogalmaz meg, annak érdekében, hogy az adózókat a változás előtt meghozott döntések miatt ne érje hátrány. Ennek alapján az adózó

- a 2009. december 31-éig beszerzett kortárs képző- és iparművészeti alkotás beszerzési értékét évi 20 százalékos mértékkel változatlanul levonhatja azt adóalapból, ha a beszerzés adóévében e rendelkezést alkalmazta,

- a 2009. december 31-éig elengedett kötelezettség, átvállalt tartozás miatt (az időbeli elhatárolás következtében) az adóévben elszámolt bevételre, illetve a kapott támogatás, juttatás miatt az adóévben elszámolt bevételre a 2009. december 31-én hatályos rendelkezéséket alkalmazhatja, utoljára azon adóévi adóalap utáni adó megállapításánál, amelynek utolsó napja 2012. évben van,

- ha a kis- és középvállalkozásban az adózó pénzbeli hozzájárulással tőkét emelt 2009. december 31-éig, akkor annak elidegenítésekor lehetősége lesz az árfolyamnyereség adóalapból történő levonására.

Ezen kívül a gazdasági válság hatásainak enyhítésére

- a 2008. december 31-én még jogszerűen fel nem használt fejlesztési tartaléknak megfelelő beruházásra (a lekötött tartalék feloldására) rendelkezésre álló időtartam hat adóévre változik. Ez azt is jelenti, hogy a jogkövetkezmények sem lépnek be a lekötés adóévet követő negyedik adóévben, ha addig a beruházás nem történik meg,

A 45. §-hoz

A törvény azt fogalmazza meg, hogy egy adott tevékenység kutatásként történő meghatározásakor az OECD által kiadott a - törvény a kutatás és kísérleti fejlesztés felméréseinek egységes gyakorlatára című - Frascati Kézikönyvben használt fogalom-meghatározást is figyelembe kell venni.

A 46. §-hoz

A törvény 4. melléklete módosítja a Tao. 3. számú mellékletét.

III. Fejezet

Az egyszerűsített vállalkozói adóról szóló 2002. évi XLIII. törvény módosítása

Általános indokolás

Az Eva tv. módosításaként a törvény pontosításokat tartalmaz az eva-alanyiság megszűnésével kapcsolatban, módosítja az eva mértékét és - hasonlóan a fejlesztési tartalékhoz - az eva-alanyra is kiterjeszti a 10 százalékos adókulcs feltételeinek teljesítését.

Részletes indokolás

A 47. §-hoz

Módosul az adóalanyiság megszűnésének időpontja az adóalanyiság választására jogosító értékhatár túllépése esetén. A változás révén az értékhatár meghaladásának napját követő nappal szűnik meg az adóalanyiság, ezzel - főszabály szerint - az értékhatárt meghaladó összeg is egyértelműen evás bevételnek számít.

A 48. §-hoz

A törvény pontosítást tartalmaz, melynek következtében nemcsak a számvitelről szóló 2000. évi C. törvény hatálya alá nem tartozó jogi személyiség nélküli gazdasági társaság esetében, hanem az egyéni vállalkozónál is növeli az összes bevételt az az összeg, melyet az általa kibocsátott bizonylat alapján az adóalanyisága megszűnése napjáig még nem szerzett meg, illetve nem minősült eddig bevételnek.

A 49. §-hoz

Az áfakulcs emeléssel összhangban módosul az eva mértéke is. Emellett a törvény bevezet egy magasabb (50 százalékos) kulcsot, mely az adóalanyiság feltételeinek meg nem felelő adózónál a törvényi értékhatárt meghaladó bevételre jutó áfát is tartalmazza.

IV. Fejezet

Az egyszerűsített közteherviselési hozzájárulásról szóló 2005. évi CXX. törvény módosítása

Az 50-51. §-hoz

A törvény szerint a kifizetőt terhelő ekhoból a nyugdíjbiztosítási járuléknak, illetve egészségbiztosítási járuléknak minősülő rész mértéke változik, amely indokolja az egyes alapoknak történő megváltozott százalékos összegek átutalását.

MÁSODIK RÉSZ

AZ ÁLTALÁNOS FORGALMI ADÓT, A JÖVEDÉKI ADÓT ÉS AZ ENERGIAADÓT ÉRINTŐ MÓDOSÍTÁSOK

V. Fejezet

Az általános forgalmi adóról szóló 2007. évi CXXVII. törvény módosítása

Általános indokolás

A gazdasági világválság hatásainak enyhítése, illetve annak érdekében, hogy az import vámkezelések, illetve az azzal összefüggő logisztika ne terelődjön át más országokba, a törvény enyhíti az import utáni áfa önadózással történő megállapítására vonatkozó feltételeket.

Részletes indokolás

Az 52. §-hoz

A hatályos szabályozás alapján meghatározott gazdálkodói kör a vámhatóság engedélye alapján kivetés helyett a likviditási szempontból kedvezőbb önadózással teljesítheti az import utáni áfa fizetési kötelezettségét. A gazdasági világválság hatásainak enyhítése érdekében a törvény az import utáni áfa önadózással történő megállapítására vonatkozó feltételrendszer enyhítésével szélesíti az önadózásra jogosult alanyi kört. Ennek keretében egyrészt az önadózásra jogosító, adómentes értékesítések korábban megemelt összeghatára visszaáll a módosítás előtti állapotra. Másrészt az értékesítések összeghatárára tekintet nélkül jogosulttá válnak az önadózásra azon gazdálkodók, amelyek a Közösségi Vámkódex létrehozásáról szóló 2913/92/EGK tanácsi rendelet (a továbbiakban: Vámkódex) végrehajtására vonatkozó rendelkezések megállapításáról szóló 2454/93/EGK bizottsági rendelet 14a. cikke (1) bekezdésének a) vagy c) pontjában meghatározott engedélyezett gazdálkodói tanúsítvánnyal, vagy a Vámkódex 76. cikke (1) bekezdésének c) pontja szerinti egyszerűsített eljárásra vonatkozó, szabad forgalomba bocsátáshoz kiadott engedéllyel rendelkeznek. Ez a gazdálkodói kör olyan széles - a vámjogban szabályozott pénzügyi, biztonsági, nyilvántartási és működési -feltételrendszernek felel meg, hogy a vámjogi engedélyezés és ellenőrzés kellő garanciát jelent a gazdálkodók jogkövető magatartására.

A törvény egyúttal rendezi a csoportos adóalany kérelmező esetében alkalmazandó feltételrendszert is. A módosítás egyértelművé teszi, hogy csoportos adóalany kérelmező esetében a csoportnak kell belföldön regisztrált adóalanynak lennie, a megbízható vámadósi státusz feltételét a csoport minden tagjának külön-külön teljesítenie kell, míg az értékhatárra vonatkozó feltételt az áfa-csoport tagjaira összesítetten kell vizsgálni.

További egyszerűsítést jelent, hogy oldódik az eddigi merev, tárgyév július 1-jétől következő év június 30-áig tartó időszakra vonatkozó engedélyezési rend.

Az 53. §-hoz

Az Áfa tv. 3/A. számú mellékletének módosítását tartalmazza a rendelkezés, a kereskedelmi szálláshely-szolgáltatásra vonatkozóan.

VI. Fejezet

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

Általános indokolás

2010. január 1-jei hatállyal az EU-s jogharmonizációs kötelezettségünk teljesítésére tekintettel (jellemzően az adóminimumoknak a forintárfolyam hatás figyelembevételével való további megfelelés biztosítása érdekében) növekszik egyes üzemanyagok és tüzelőanyagok, valamint a dohánytermékek jövedéki adója. Emellett - elsődlegesen bevételi követelmények miatt - emelkedik a benzin és valamennyi alkoholtartalmú ital jövedéki adója is, egységesen 10%-os mértékben.

Részletes indokolás

Az 54. §-hoz

A gázolaj jövedéki adóját - egyrészt tekintettel arra, hogy az uniós adóminimum 2010. január 1-jétől 302 euró/ezer literről 330 euró/ezer literre nő, másrészt az árfolyamhatással számolva - literenként 6,85 Ft-tal (7,6%-kal) szükséges megemelni a 2009. július 1-jén hatályba lépő adómértékekhez képest.

Az ólmozatlan benzin jövedéki adója az egyéb adóintézkedésekhez szükséges forrásteremtés céljából emelkedik, literenként 11 Ft-tal (10%-kal) nő.

Az euróban meghatározott, változatlan szintű uniós minimumoknak az árfolyamhatás mellett való megfeleléshez emelkedik továbbá az ólmozott benzin és a petróleum jövedéki adója (5,9%-kal), a nem közúti motorikus célú LPG gázé (15,2%-kal), az üzemanyag célú sűrített gázé (6,5%-kal), a nehéz fűtőolajé (13,5%-kal). Az extrakönnyű fűtőolaj adója pedig - a gázolaj 2010. január 1-jére a megemelt adómértékéhez igazítva - növekszik kilogrammonként 14 Ft-tal (13,7%-kal).

Az 55. §-hoz

Az alkoholtermékek jövedéki adómértéke - elsősorban bevételi követelmények miatt, az egyéb adóbevételi intézkedésekhez szükséges forrásteremtés céljából - 10%-kal emelkedik.

Az 56. §-hoz

A sör jövedéki adómértéke - elsősorban bevételi követelmények miatt, az egyéb adóbevételi intézkedésekhez szükséges forrásteremtés céljából - 10%-kal emelkedik.

Az 57. §-hoz

Az egyéb bor jövedéki adómértéke - elsősorban bevételi követelmények miatt, az egyéb adóbevételi intézkedésekhez szükséges forrásteremtés céljából - 10%-kal emelkedik.

Az 58. §-hoz

A pezsgő jövedéki adómértéke - elsősorban bevételi követelmények miatt, az egyéb adóbevételi intézkedésekhez szükséges forrásteremtés céljából - 10%-kal emelkedik.

Az 59. §-hoz

A köztes alkoholtermékek jövedéki adómértéke - elsősorban bevételi követelmények miatt, az egyéb adóbevételi intézkedésekhez szükséges forrásteremtés céljából - 10%-kal emelkedik.

A 60. §-hoz

Annak érdekében, hogy a cigarettánál a 64 euró/ezer szálban meghatározott minimumszintnek az árfolyamhatás mellett továbbra is megfeleljünk, a törvény a tételes adó 9350 Ft/ezer szálra történő megemelését tartalmazza. Az új adómérték a legkeresettebb árkategóriában 8,9%-os, csomagonként mintegy 29 Ft-os adótartalom-növekedést jelent. Ezzel szinkronban emelkedik a cigaretták minimumadója is, 17 330 Ft/ezer szálra. A törvény továbbá - a cigaretta minimumadójához igazodva - a fogyasztási dohány minimumadójának a cigaretta minimumadójával azonos mértékben (8,3%-kal), 7280 Ft/kg-ra emeli.

VII. Fejezet

Az energiaadóról szóló 2003. évi LXXXVIII. törvény módosítása

Általános indokolás

2010. január 1-jei hatállyal az EU-s jogharmonizációs kötelezettségünk teljesítésére tekintettel (a vonatkozó irányelvben előírt adóminimumoknak a forintárfolyam hatás figyelembevételével való további megfelelés biztosítása érdekében) növekszik a szén, a villamos energia és a földgáz energiaadója.

Részletes indokolás

A 61., 63. és 211. §-hoz

A 2003. évi LXXXVIII. törvény (a továbbiakban: Etv.) hatályos szabályai szerint a föld alatti gáztárolók párnagázkészletének szinten tartására, illetve a szállító- és elosztóvezetékek hálózati veszteségének pótlására felhasznált földgázt nem terheli energiaadó. Ezzel szemben a párnagázkészlet, illetve a vezetékek feltöltésére használt földgáz mentességéről viszont nem rendelkezik a hatályos törvény (ez abból fakadt, hogy az Etv. 2004. január 1-jei bevezetésekor a meglévő tárolók és vezetékek fel voltak töltve földgázzal, amelyek értelemszerűen adózatlan készletekből származtak). Ugyanakkor időközben jelentős vezetékhálózat- és tárolófejlesztések kezdődtek, illetve vannak folyamatban, amelyek kapcsán rendezni szükséges, hogy az új kapacitások is feltölthetők legyenek adómentes földgázzal.

Mindegyik említett felhasználás célja ugyanis a tároló, illetve a csővezeték működéséhez műszaki okok miatt szükséges készlet biztosítása, szinten tartása, így végső soron a tároló, a vezeték üzemelésének fenntartása. E mennyiségek nem energetikai célra kerülnek felhasználásra, hanem készletként a tárolóban, vezetékben maradnak (esetleges energetikai felhasználásuk esetén, pl. a tároló, vezeték kiürítésekor pedig az Etv. 3. §-ában felsorolt jogcímek valamelyike alapján pedig adókötelessé válnak). Az adó alóli mentesítés formája az utólagos adó-visszaigénylés, ahogy az a hatályos szabályozás szerint a párnagázkészlet szinten tartására felhasznált földgáz esetében jelenleg is történik. Az egységes szabályozás alapján továbbá a hálózati engedélyes is csak utólagosan igényelheti vissza az adót a hálózati veszteség pótlására felhasznált földgázra.

Az adó-visszatérítés 2009. szeptember 1-jén lép hatályba.

Tekintettel arra, hogy az energiaszolgáltatás jellemzően folyamatos termékértékesítés, illetve szolgáltatásnyújtás keretében valósul meg, szükséges rendelkezni arról, hogy az új energiaadó-mértékek alkalmazása ne egy adott időponthoz (2010. január 1.) kötődjön, hanem tekintettel legyen a teljesítés mérésének, a díj fizetésének módjára. (A szabályozás megegyezik az áfa-kulcs változása esetén alkalmazott szabályozással.)

Tekintettel arra, hogy új szállító- és elosztóvezetékek üzembe helyezésére már ebben az évben is sor került, amelyekre szintén indokolt az adó-visszaigénylés lehetőségének biztosítása.

2009. június 30-áig az Etv. 3. § (1) bekezdés a) és b) pontja szerint a földgáz esetében az energiakereskedőnek csak akkor kellett az energiaadót felszámítani, ha közüzemi fogyasztónak vagy feljogosított fogyasztónak értékesít földgázt, a 2009. július 1-jétől hatályos Etv. szerint azonban (2. § 6. pont, 3. § (1) bekezdés b) pont) a hálózati engedélyesnek történő értékesítés is adóköteles lesz annak következtében, hogy a megváltozó felhasználó fogalomba ettől az időponttól a hálózati engedélyes is beletartozik. Ugyanakkor az Etv. 2009. július 1. és 2009. augusztus 31. között hatályban maradó 3. § (1) bekezdés g) pontjának rendelkezése azt feltételezi, hogy az energiakereskedő adó nélkül tudja a földgázt a hálózati engedélyesnek értékesíteni. Ezt a koherencia zavart oldja fel az az átmeneti rendelkezés, amely 2009. augusztus 31-éig bezárólag a hálózati engedélyest kiveszi a felhasználó fogalmából.

A 62. §-hoz

A törvény szerint emelkedik az energiaadó, amely a szén esetében tonnánként 350 Ft (17,2%), a villamos energia esetében MWh-ánként 43 Ft (17,1%), a földgáz esetében GJ-onként 12,90 Ft (17,1%) adómérték növekedést jelent.

HARMADIK RÉSZ

A HELYI ADÓKAT, AZ ILLETÉKEKET ÉS A GÉPJÁRMŰADÓT ÉRINTŐ MÓDOSÍTÁSOK

VIII. Fejezet

A helyi adókról szóló 1990. évi C. törvény módosítása

Általános indokolás

A helyi adókról szóló 1990. évi C. törvény (a továbbiakban: Htv.) kisterjedelmű módosítása elsősorban a helyi iparűzési adóügyi feladatok hatáskör-áttelepítésével van összefüggésben, azonban tartalmaz intézkedést a külföldi telephelyen tevékenységet végző vállalkozások adópozíciójának javítására is.

Részletes indokolás

A 64. §-hoz

A hatályos Htv. értelmében - főszabály szerint - a külföldi telephelyen végzett tevékenységből származó iparűzési adóalap-rész csak akkor mentesül az iparűzési adó alól, ha a külföldi telephely fekvése szerinti önkormányzatot, az ott folyó gazdasági tevékenység után (helyi) adóbevétel illeti meg. E feltétel teljesítése alól csak a Htv. szerinti közszolgáltató szervezet a kivétel.

A törvény értelmében valamennyi vállalkozás - feltétel és korlátozás nélkül - csökkentheti iparűzési adóalapját a külföldi telephelyén elért adóalap-résszel.

A 65. §-hoz

A Htv. hatályos rendelkezései szerint az iparűzési adóelőleget és a vállalkozók kommunális adójára vonatkozó előleget az önkormányzati adóhatóság kivetéssel, azaz államigazgatási határozattal állapítja meg.

Az iparűzési adót érintő adóztatási feladatok azonban egyfelől a törvény értelmében 2010-től átkerülnek az állami adóhatóság hatáskörébe, másfelől az adóztatási költségek csökkentése érdekében ettől függetlenül is indokolt, hogy az előleg megállapítása ne kivetéssel történjék.

Ezért a törvény szerint - összhangban a társasági adó szabályozásával - az iparűzési adóelőleget 2010. július 1-jétől önadózással kell teljesítenie az adózónak. Ez azt jelenti, hogy a fizetendő adóelőleg összegét az adózónak kell bevallania az előlegfizetési időszakban lévő egyes esedékességi időpontokra (melyek változatlanok maradnak), s természetesen azok esedékességekor megfizetni.

Az előlegfizetési időszak - a törvény értelmében - főszabály szerint a bevallás-benyújtás esedékességét követő második naptári hónap első napjával kezdődő 12 hónapos időszak. Abban az esetben azonban, ha az önkormányzat az iparűzési adót első ízben vezeti be, vagy ha a vállalkozás év közben nyit telephelyet a településen, valamint átalakulás esetén, az előlegfizetési időszak kezdő időpontja az adókötelezettség, átalakulás, adóbevezetés kezdő napjához kötődik. Ekkor az előlegfizetési időszak már nem 12 hónapig, hanem a kezdő napot követő adóév első félévének utolsó napjáig - akár több, mint 12 hónapig - tart.

A törvény felsorolja azokat az eseteket is, amelyek nem váltanak ki előlegfizetési kötelezettséget.

A törvény szerint előlegfizetési időszakra bevallandó, fizetendő adóelőleg - ha az előlegfizetési időszak a főszabály szerint alakul, azaz 12 hónapos időszakot ölel át - összege az adóévet megelőző adóév időtartamától függ, s teljesen megegyezik a hatályos szabályozás szerinti előleg-részletek összegével.

Ha az adóévet megelőző adóév 12 hónapnál nem volt rövidebb, akkor az előlegfizetési időszak első részleteként az adóévet megelőző adóév adójának és az adóév harmadik hónapjának 15 napjáig már korábban bevallott előleg különbözetét kell bevallani. A második előleg-részlet pedig az előző adóévi adó felével egyezik meg.

Ha az adóévet megelőző adóév 12 hónapnál rövidebb volt, akkor a bevallás rendje a törvény szerint csak annyiban tér el az előzőekben említettektől, hogy az előző adóévi adó összegét évesíteni kell.

A törvény szerint, ha az előlegfizetési időszak nem 12 hónapig tart, akkor a vállalkozónak az adóévre várható adó alapulvételével kell bevallani az előlegfizetési időszakban lévő egyes időpontokra az előleg összegét, méghozzá az adóévi várható adó összegét egyenlő részletekre elosztva.

A törvény azt is előírja, hogy ha jogszabályi változás miatt az előleg összege változik vagy a vállalkozó mentessége, kedvezménye megszűnik, vagy annak mértéke csökken, akkor ezen változásokra figyelemmel kell kalkulálni az előleg összegét.

A 66. §-hoz

A törvény az iparűzési adó hatáskör-áttelepítéssel összefüggően - az adóztatás hatékonysága és költségei csökkentése érdekében - megszünteti az önkormányzatok azon jogát, hogy az iparűzési adó megfizetésére eltérő esedékességi időpontot állapítsanak meg, illetve, hogy az Art.-ban nem szabályozott kérdésekben eltérő szabályt alkossanak.

A 67. §-hoz

A Htv. hatályos rendelkezései szerint a földgáz, illetve villamos energia egyetemes szolgáltatók, elosztói engedélyesek, villamos energia kereskedők, földgázkereskedők esetében a fogyasztók helye szerinti település telephelynek minősül. Azaz ezen adózóknak iparűzési adókötelezettségük keletkezik az értékesítés, elosztás helye szerinti településen, függetlenül attól, hogy tevékenységük túlnyomórészt nem villamos-energia vagy földgáz értékesítés, elosztás.

Ez utóbbi esetben ugyanakkor nem indokolt kizárólagossá tenni a villamosenergia vagy földgáz értékesítés helyszínét, hiszen ekkor az egyéb tevékenység miatt fenntartott telephely szerinti településen nem keletkezik iparűzési adókötelezettség, noha ott is folyik vállalkozási tevékenység.

Ezért a törvény értelmében a Htv. telephely-fogalma olymódon változik, hogy a földgáz, illetve villamos energia egyetemes szolgáltatók, elosztói engedélyesek és földgázkereskedők, villamos energia kereskedők esetében a fogyasztók helye szerinti település csak akkor válik telephellyé, ha a vállalkozó árbevételének legalább 75%-a a földgáz, villamosenergia értékesítéséből, elosztásából származik.

IX. Fejezet

Az illetékekről szóló 1990. évi XCIII. törvény módosítása

Általános indokolás

A törvény kiterjeszti az illetékek hatókörét az ingatlannal rendelkező társaságok - vagyis az ingatlanok közvetett - megszerzésére is. Ezzel párhuzamosan jelentősen csökken a visszterhes vagyonátruházási illeték mértéke. A törvény továbbá a gazdasági válság következményeit enyhítő átmeneti intézkedéseket fogalmaz meg.

Részletes indokolás

A 68. §-hoz

A törvény szerint jövőben mentes lesz az ajándékozási illeték alól a gazdasági társaságok közötti követelés ingyenes megszerzésével kapcsolatos ügylet (követelés ingyenes alapítása, elengedése, tartozás-átvállalás), illetve a gépjármű és pótkocsi illetve közterületen álló, ingatlannak nem minősülő felépítmény tulajdonjogának kivételével bármely ingyenes eszközátadás keretében történő ingó-vagyonszerzés.

Az Szja tv.-ben azonos szöveggel elfogadott mentesség miatt indokolt, hogy a meghatározott feltételek teljesülése esetén a hitelintézet által elengedett követelés mentes legyen az ajándékozási illeték alól is.

A 69. §-hoz

Az ingatlan megszerzéséhez kapcsolódó illeték-kötelezettség kijátszásának megakadályozása érdekében, illetékkötelessé válik a belföldi ingatlantulajdonnal rendelkező társaságban fennálló vagyoni betét megszerzése.

A törvény rögzíti, hogy az ingatlannal rendelkező társaságban fennálló vagyoni betét megszerzése kapcsán illetékfizetési kötelezettség csak akkor keletkezik, ha a vagyonszerző tulajdonában álló vagyoni betétek összege eléri vagy meghaladja az összes vagyoni betét 75%-át.

A szabály teljes körű érvényesülése érdekében össze kell számítani a vagyonszerző közeli rokonai és gazdasági érdekeltségei tulajdonában lévő vagyoni betéteket is. Az (1) bekezdésben foglaltak értelmében ilyenkor nem csak a legutolsó (vagyis amelyikkel az összeszámítandó betétek aránya elérte a 75%-ot), hanem valamennyi korábbi ügylettel megszerzett összeszámítandó vagyoni betétre eső illetéket is meg kell fizetni.

A 70. §-hoz

A visszterhes vagyonátruházási illeték általános mértéke 10%-ról 4%-ra csökken, ha azonban az illetékalap az 1 Mrd forintot meghaladja, az e feletti rész után az illeték mértéke 2%, de ingatlanonként legfeljebb 200 millió forint.

Az ingatlannal rendelkező társaságban fennálló vagyoni betét megszerzése az általános illetékmérték alá esik, azzal, hogy az illeték alapja ilyen esetben a társaság tulajdonában lévő ingatlanok forgalmi értékének az illetékfizetésre kötelezett tulajdonában lévő vagyoni betétekre eső hányada. Illetékalap-csökkentő tényezőként kell azonban figyelembe venni az 5 évnél régebben, illetve a szabályozás hatálybalépése előtt visszterhes módon megszerzett, valamint az ajándékozás vagy öröklés útján megszerzett vagyoni betéteket, illetve - 75% feletti újabb részesedés megszerzése esetén - azon vagyoni betéteket, melyek után már fizettek illetéket.

A 71. §-hoz

A lakásszerzés esetén fizetendő kedvezményes illeték lakásonként 4 millió forintig továbbra is 2%, a forgalmi érték e feletti része után az eddigi 6% helyett pedig 4% illetéket kell fizetni.

A 72. §-hoz

A lízinggel foglalkozó társaságok a gépjárművek és ingatlanok lízingelésén túl foglalkoznak gépek, berendezések pénzügyi lízingbe adásával is, amely profil bővítésének akadályát képezi az ingatlanok, illetve gépjárművek lízingbeadás céljából történő megszerzéséhez kapcsolódó illetékkedvezmény feltételeként előírt nettó árbevételi küszöbre előírt szigorú szabályozás. A módosítás miatt nincs szükség a gépjármű-forgalmazó, az ingatlanok pénzügyi lízingjét, valamint ingatlanok és gépjárművek pénzügyi lízingjét egyaránt folytató vállalkozó az illetékekről szóló 1990. évi XCIII. törvény-beli definíciójára.

A 73. §-hoz

A törvény szerint gazdálkodó szervezet átalakulására vonatkozó általános mentesség helyett a Tao. szerinti kedvezményezett átalakulás keretében történő vagyonszerzés válik illetékmentessé.

Emellett a törvény illetékmentességet biztosít a Tao. szerinti részesedéscsere keretében történő vagyonszerzésre.

A 74. §-hoz

A törvény szerint az ingatlannal rendelkező társaságban fennálló vagyoni betét megszerzése esetén az összeszámítandó vagyoni betétek tulajdonosai külön-külön kötelesek az illetéket megfizetni, a tulajdonukban lévő vagyoni betétek után számított illetékalap vonatkozásában.

A 75-76. §-hoz

Az egyes adó- és járuléktörvények módosításáról szóló 2008. évi LXXXI. törvény az illetékekről szóló 1990. évi XCIII. törvényt módosító rendelkezése szerint 2009. július 1-jétől az okmányirodának képesnek kell lennie arra, hogy bankkártyás fizetést fogadjon. Erre azonban nem valósult meg, ezért új határidőt kell a feladat ellátásához megállapítani.

A 77. §-hoz

A törvény rögzíti, hogy az ingatlannal rendelkező társaságban fennálló vagyoni betét megszerzése kapcsán bejelentési kötelezettség csak akkor keletkezik, ha a vagyonszerző tulajdonában álló vagyoni betétek összege eléri vagy meghaladja az összes vagyoni betét 75%-át, és azt a vagyonszerzőt terheli, akinek vagyonszerzésével e feltétel teljesült.

X. Fejezet

A gépjárműadóról szóló 1991. évi LXXXII. törvény módosítása

Általános indokolás

A gépjárműadóról szóló 1991. évi LXXXII. törvény (a továbbiakban: Gjt.) belföldi gépjárműadóra vonatkozó mértékei tételes összegűek, így időszakonként - a bevétel reálértékének megőrzése érdekében - elengedhetetlen azok részbeni vagy egészbeni valorizációja. A törvény szerint egy részleges érték-követésre kerül sor.

Részletes indokolás

A 78. és 80. §-hoz

A Gjt. hatályos szabályozása szerint a személygépkocsik esetén az adó mértéke 2007. óta, tehergépjárművek esetén 2004. óta változatlan. Ezért a törvény értelmében mindkét járműkörben 15%-kal emelkednek az adótételek. Ez az adótétel-növekedés a személygépkocsik esetén az időközben bekövetkező fogyasztói árszínvonal-változással közel azonos, tehergépjárművek esetén pedig az infláció fele.

A légrugós vagy azzal egyenértékű rugózási rendszerű tehergépjárműveket (ide értve a pótkocsikat, félpótkocsikat is) és autóbuszokat a hatályos gépjármű-adómérték szerint adóztatja, a mérték-emelés csak a nem légrugós tehergépjárművekre, autóbuszokra, valamint a lakókocsikra, lakópótkocsikra vonatkozik. Értelmezi a légrugós jármű fogalmát, s az adó alanyának kötelezettségévé teszi, hogy ezt a tényt igazolja (a rugózási rendszerre vonatkozó bejegyzést a járműnyilvántartás nem minden esetben tartalmazza).

A 79. §-hoz

A hatályos cégautóadó-szabályok szerint a személygépkocsi használata után átalányköltséget (útnyilvántartás-vezetés helyett havi 500 km út költségét) elszámoló vállalkozóknak cégautóadót kell fizetniük, akkor is, ha a személygépkocsi után kizárólag ezt a költséget érvényesítik. Tekintettel arra, hogy az átalányköltség viszonylag rövid üzleti utat fedez, nem indokolt, hogy csak ezen költség elszámolása cégautóadó kötelezettséget vonjon maga után. A módosítás a vonatkozó utaló szabály hatályon kívül helyezésével kívánja elérni, hogy ezen vállalkozói kör személygépkocsija után ne kelljen cégautóadót fizetni.

NEGYEDIK RÉSZ

XI. Fejezet

Az adózás rendjéről szóló 2003. évi XCII. törvény módosítása

Általános indokolás

Az Art. módosítása csökkentve a vállalkozások adminisztrációs terheit a helyi iparűzési adót érintő adóztatási feladatokat a 2010-től kezdődő adóévek vonatozásában az állami adóhatóság hatáskörébe utalja. Csökkennek a szokásos piaci ár megállapítására irányuló eljárás díjai, és lehetővé válik egyoldalú nyilatkozattal a tartozásátvállalás is. Az adóelkerülés visszaszorítása érdekében a módosítás adatszolgáltatást ír elő a belföldi ingatlannal rendelkező társaságban fennálló vagyoni betét megszerzésének illetékkötelezettség alá vonása kapcsán, illetve az adóhatósági ellenőrzések hatékonyságának növelése érdekében hosszabb lesz az ellenőrzési határidő a központosított ellenőrzésnél, valamint az állami garancia beváltására irányuló ellenőrzés esetén.

Részletes indokolás

A 81-82. §-hoz

Az adózók adminisztratív terheinek csökkentése érdekében a helyi iparűzési adót érintő adóztatási feladatok a 2010-től kezdődő adóévek vonatozásában átkerülnek az állami adóhatóság hatáskörébe. E szerint az adózók az állami adóhatósághoz nyújtják be az iparűzési adó bevallásaikat, illetőleg az állami adóhatósághoz teljesítik a befizetéseiket. Ezzel lehetővé válik, hogy azoknak az adózóknak, amelyek több telephellyel rendelkeznek, ne kelljen telephelyenként külön bevallást benyújtaniuk és befizetéseiket külön utalniuk az egyes önkormányzati adóhatóságokhoz, hanem egy, az állami adóhatósághoz benyújtott bevallással - települési önkormányzatonként részletezve - teljesítik bevallási kötelezettségüket, illetve egy befizetéssel az állami adóhatóság által vezetett helyi iparűzési számlára teljesítik befizetéseiket.

Tekintettel arra, hogy a helyi iparűzési adó továbbra is az azt bevezető önkormányzat bevételét képezi, ezért a bevallásban feltüntetett telephellyel érintett települési önkormányzatok részére az állami adóhatóság utalja át a befizetéseket a bevallásban megjelölt arányok szerint felosztva.

A helyi iparűzési adóval kapcsolatos feladatok átadása, átvétele szempontjából a 2010. adóév azonban még átmeneti időszak lesz. A 2009-es adóévet még az önkormányzati adóhatóságoknál kell lezárni, így a 2009-es évről (2010. május 31-éig) még az önkormányzati adóhatósághoz kell a bevallást benyújtani. Ezen kívül a 2010-ben teljesítendő első előleget is még az önkormányzati adóhatósághoz kell megfizetni. Ebből következik az is, hogy a 2010-es adóévet megelőző adóévekkel kapcsolatos adóhatósági feladatok (ellenőrzés, végrehajtás, stb.) szintén maradnak az önkormányzati adóhatóságnál, mivel ezen adóévek előzményeit közel 1 millió adóalany vonatkozásában 2800 önkormányzattól irracionális és költséges lenne átadni, illetve átvenni. A kifuttatási időszakot azonban le kell rövidíteni, és két évre kell mérsékelni az elévülés idejét a jelenlegi szabályok által meghatározott 5 év helyett. Ez azt jelenti, hogy az önkormányzati adóhatóságok adó-megállapítási joga 2 évre rövidülne, amivel az adózók számára kedvező helyzet teremtődne, ugyanis lerövidülne az ellenőrzések megindítására rendelkezésre álló időszak. A 2 éves elévülési időszak bevezetése egyben azt is jelentené, hogy az adózók a jövőre szintén 2 éves időszakon belül tudnának önellenőrizni, ugyanis az önellenőrzésre nyitva álló határidő mindenképp egybe kell, hogy essen a hatóság adómegállapításhoz való jogának elévülésével.

Annak érdekében, hogy az állami adóhatóság a helyi iparűzési adóval kapcsolatos adóztatási feladatait el tudja látni (nyilvántartás, ellenőrzés, végrehajtás, stb.), az Art. rendelkezései több ponton kiegészülnek a helyi iparűzési adóra, illetőleg magára az ezzel összefüggő adókötelezettségekre, illetőleg az állami adóhatóság és az önkormányzati adóhatóság eljárására vonatkozó speciális szabályokkal. Így pl. bejelentési, adatszolgáltatási, illetve a megfizetett adóval kapcsolatos sajátos elszámolási szabályokkal.

Annak érdekében, hogy az állami adóhatóság értesüljön arról, hogy egy adózónak helyi iparűzési adókötelezettsége keletkezett, az adózó köteles e kötelezettségének keletkezését, és megszűnését az állami adóhatósághoz bejelenteni oly módon, hogy a bejelentés alkalmával megjelöli a helyi iparűzési adó bevételre jogosult települési önkormányzatokat is. Az iparűzési tevékenységet ideiglenes, alkalmi jelleggel folytató adózóknak az adóköteles tevékenység megkezdése előtt kell a bejelentést teljesíteniük.

Az ingatlannal rendelkező társaságnak bejelentést kell tennie e minőségének keletkezéséről (megszűnéséről) a társasági adóbevallás esedékességének napjától számított 90 napon belül. A bejelentésében nyilatkozni kell a társaság külföldi tagjai (részvényesei) általi részesedés elidegenítéséről és az ügylet egyéb adatairól. A nyilatkozatot évente kell megtenni. Az ingatlannal rendelkező társaság bejelentésében - a benyújtott társasági adóbevallás adóéve vonatkozásában - nyilatkozik a társaság külföldi tagjai általi részesedés elidegenítéséről, az elidegenítés időpontjáról, a részesedés névértékéről, illetve a tag illetőségéről. Ez alapján az állami adóhatóság minden év szeptember 30-áig honlapján közzéteszi az ingatlannal rendelkező társaságok listáját.

A külföldi tagot (részvényest) külön adóelőleg bevallási és fizetési kötelezettség nem terheli, azonban az adót az adóévet követő év november 20-áig kell befizetni és bevallani. Ha az ingatlannal rendelkező társaság tagja adókötelezettségét azért nem tudja megállapítani és bevallani, mert az ingatlannal rendelkező társaság e minőségét nem jelentette be az állami adóhatósághoz, az állami adóhatóság által megállapított a tagot emiatt később terhelő adóért a társaságot korlátlan és egyetemleges kötelezettség terheli.

A 83. §-hoz

E törvény a záró rendelkezések között hatályon kívül helyezi az Flt. munkaadói, munkavállalói és vállalkozói járulékra vonatkozó rendelkezéseit, illetőleg e törvénynek a Tbj.-t érintő módosítása a Munkaerő-piaci Alap (MPA) bevételeként - a munkaadói, munkavállalói és vállalkozói járulék megszűnése miatt kieső bevételek pótlására - bevezeti a munkaerő-piaci járulékot. Az Art. 31. § (2) bekezdése szerint a munkáltató vagy kifizető havonként, a tárgyhót követő hó 12-éig elektronikus úton bevallást tesz az adó- vagy társadalombiztosítási kötelezettséget eredményező, magánszemélyeknek teljesített kifizetésekkel, juttatásokkal összefüggő adókról, járulékokról és meghatározott adatokról. Ebből következően szükségessé és indokolttá válik az Art. 31. § (2) bekezdésének 6., 8-10., 16. és 23. pontjaiban a munkaadói, munkavállalói vagy vállalkozói járulék adónemek helyett az egészségbiztosítási- és munkaerő-piaci járulék adónemet érintő adatszolgáltatási kötelezettséget előírni.

A külföldi illetőségű magánszemélyek által bemutatott illetőségigazolás alapján a kifizető a kifizetett jövedelemből adott esetben kevesebb adót (adóelőleget) von le a normál adómértékhez képest, vagy egyáltalán nem von le adót. Tekintettel arra, hogy a bemutatott illetőségigazolásban megjelölt illetőség nem feltétlenül esik egybe az adóévre vonatkozó tényleges illetőséggel, ezért a kifizetőt ezen jövedelem-kifizetésekről külön adatszolgáltatásra tervezi kötelezni a törvény a kifizető által benyújtandó havi adó-és járulékbevallásban.

Az adóköteles tevékenység megszűnése (megszüntetése), a felszámolás, végelszámolás olyan speciális helyzet, amikor az adózó gazdasági tevékenységét be kívánja fejezni, költségvetési kapcsolatait lezárja, vagyonát értékesíti. Ennek következtében az esetek túlnyomó többségében az adózónak adókötelezettsége is keletkezik. Ebből következően a tevékenységet záró bevallás és a záró adóbevallás esetén indokolt ezen adózói kör kizárása a nulla értékadatot tartalmazó bevallást helyettesítő nyilatkozat benyújtásának lehetőségéből, hiszen az ún. nullás bevallást helyettesítő nyilatkozat bevezetésének célja nem az egyszeri speciális bevallási kötelezettség alóli mentesítés volt.

A 84. §-hoz

A 3. számú mellékletben előírt jegyzői adatszolgáltatáshoz a törvény előírja az építményadó, illetve telekadó alany külföldön bejegyzett szervezetnek azt, hogy az építményadóról, illetve telekadóról szóló bevallásban fel kell tüntetnie - az adóév első napjának megfelelő állapot szerint - a szervezet tagjainak (részvényeseinek) nevét (elnevezését), lakóhelyét (székhelyét), és az egyes tagokat megillető tulajdoni részesedés arányát.

A 85. §-hoz

A hatályos szabályok alapján az adótartozás átvállalásához az adóhatóság azzal a feltétellel járulhat hozzá, ha az eredetileg kötelezett adózó az átvállalt tartozásért kezességet vállal. A kezességvállalásra bizonyos esetekben (pl. nem érhető el az adózó) nincs lehetőség, ezért ha a tartozásátvállalónak különösen méltányolható érdeke fűződik hozzá, a tartozás az eredeti kötelezett kezességvállalása nélkül egyoldalúan is átvállalható. Továbbra is él az a korlát, hogy a tartozásátvállaláshoz az adóhatóság csak akkor járul hozzá, ha a tartozás megfizetése az átvállaló személyében biztosított.

A 86. §-hoz

A módosítás célja, hogy enyhítsen a globális pénzügyi és gazdasági válság következtében rendkívül nehéz helyzetbe került építőipari vállalkozások helyzetén.

A 87. §-hoz

A helyi iparűzési adóval kapcsolatos adóztatási feladatok állami adóhatósági hatáskörbe kerülésével az adózók adminisztrációs terhei jelentősen csökkennek. A helyi iparűzési adó fizetési kötelezettséget az állami adóhatóság által megnyitott egyetlen helyi iparűzési adó számlára kell teljesíteni az adózónak akkor is, ha több telephellyel rendelkezik, és ennek okán több önkormányzat jogosult a bevételre. A helyi iparűzési adóhoz kapcsolódó késedelmi pótlékot, bírságot, mulasztási bírságot (mivel ezen szankciós bevételek szintén az önkormányzatokat illetik meg) szintén az állami adóhatóság által nyitott külön számlákra kell megfizetni. Az állami adóhatóság az adókötelezettséget és a befizetést a bevallásban (határozatban) megállapított összes adó és az önkormányzatokat megillető adó arányában a bevételre jogosult települési önkormányzatok között felosztja, és a kötelezettségeket és a teljesítéseket az adózó adószámláján önkormányzatonként kimutatja. A befizetés összegét a teljesítéstől számított 30 napon belül osztja fel, és a felosztást követően öt napon belül utalja át az arra jogosult önkormányzatok részére. Ha az adóhatóság az átutalást késedelmesen teljesíti, a késedelem minden napjára a késedelmi pótlékkal megegyező mértékű kamatot fizet. Ha az adózó az őt terhelő iparűzési adókötelezettségénél kevesebb adót fizet be a helyi iparűzési adó „főszámlára” - miután ez egyösszegű befizetést jelent, a befizetés nincs „önkormányzatonként megcímkézve” - az állami adóhatóság a törvényben rögzített elszámolási szabály szerint osztja fel a befizetés összegét a jogosult települési önkormányzatok között, a kimutatott kötelezettségei alapján. Először a korábban esedékes tartozásokra, azonos esedékességű tartozások esetén pedig azok arányában kell a felosztást elvégezni. Ha viszont az adózó a kötelezettségeinél nagyobb összeget fizet be az iparűzési adó számlára, ami miatt túlfizetése keletkezik, a túlfizetés összege nem kerül az önkormányzatok között felosztásra. Ennek oka, hogy a túlfizetés összege nem illeti meg az önkormányzatokat, és ha az ennek ellenére felosztásra kerülne, majd az adózó utóbb rendelkezik ezen összeggel, az egyes önkormányzatoktól vissza kellene azt követelni.

A 88. §-hoz

A befizetések elszámolásánál előfordulhat, hogy az adózó önellenőrzése, illetve az állami adóhatóság helyi iparűzési adót érintő ellenőrzése következtében megváltozik a korábbi felosztási arány, és valamely települési önkormányzatnak helyi iparűzési adó visszafizetési kötelezettsége keletkezik, más önkormányzat pedig további iparűzési adóbevételre lesz jogosult. Tekintettel arra, hogy az állami adóhatóság a befolyt iparűzési adót folyamatosan utalja át a jogosult önkormányzatok részére, egy későbbi, a már átutalt összeget érintő változás esetén egyes önkormányzatoknak további átutalást kell teljesíteni, viszont lesznek olyan önkormányzatok, amelyektől vissza kell követelni a kifizetett adó összegét vagy annak egy részét. Ennek lebonyolítására az új rendelkezés egy sajátos eljárási rendet épít be az Art.-ba. E szerint, ha az adózó önellenőrzése, illetve az állami adóhatóság helyi iparűzési adót érintő ellenőrzése következtében az önkormányzatnak helyi iparűzési adó visszafizetési kötelezettsége keletkezik, az állami adóhatóság 30 napos határidő kitűzésével felhívja az önkormányzatot a helyi iparűzés adó különbözetének a visszafizetésére. Ha a 30 napos határidő eredménytelenül telik el, az állami adóhatóság erről értesíti a kincstárat, amely intézkedik a visszafizetési kötelezettség teljesítésének érvényesítéséről. Annak érdekében viszont, hogy a jogosult önkormányzat a visszafizetésre köteles önkormányzat teljesítésétől függetlenül hozzájuthasson az őt megillető bevételhez, az állami adóhatóság a késedelmi pótlék bevételi számláról „megelőlegezi” az adó összegét, és kiutalja azt a jogosult önkormányzat részére. Ugyancsak ennek a számlának a terhére kell az állami adóhatóság késedelmes kiutalása miatt keletkező kamatfizetési kötelezettséget is teljesíteni.

Az állami adóhatóság az adózó tényleges teljesítésétől függetlenül az esedékességig biztosítja az önkormányzatok részére azt, hogy a helyi iparűzési adó, adóelőleg, valamint az előleg-kiegészítés összegéhez hozzájussanak.

A 89. §-hoz

Az állami adóhatóság eddig is havi gyakorisággal szolgáltatott adatot az állami foglalkoztatási szerv részére az álláskeresési támogatások és a foglalkoztatást elősegítő támogatások megállapításához, ellenőrzéséhez. Az Art. 52. §-a (7) bekezdése b) pontjának bd) alpontja módosításával az adatszolgáltatás tartalma - tekintettel a munkaadó, munkavállalói és vállalkozói járulék megszűnésére, illetőleg az egészségbiztosítási- és munkaerő-piaci járulék bevezetésére - kismértékben változik. A munkaügyi ellenőrzés a feketefoglalkoztatás elleni fellépés egyik igen jelentős eszköze, indokolt, hogy a munkaügyi ellenőrzés elősegítése céljából az állami adóhatóság a munkaügyi hatóság részére is hivatalból, elektronikus úton havonta szolgáltasson adatot a munkaerő-piaci járulék tekintetében.

Az állami foglalkoztatási szerv álláskeresési, és foglalkoztatás elősegítő támogatásokat állapít meg és folyósít, ez indokolja, hogy az állami adóhatóság az állami foglalkoztatási szerv részére - elektronikus úton - hivatalból ne csak a munkáltató vagy kifizető által havonként, a tárgyhót követő hó 12-éig benyújtott hibátlan bevallásokból szolgáltasson adatot. Az adatszolgáltatás teljes körűségének biztosítása érdekében szükséges az is, hogy az állami adóhatóság évente egy alkalommal a személyi jövedelemadó bevallásban bevallott munkaerő-piaci járulékról is adatot szolgáltasson az állami foglalkoztatási szerv és a munkaügyi hatóság számára a jogszabályon alapuló feladataik ellátásához.

A Tbj. 26. § (7) bekezdése értelmében a vendéglátó üzlet felszolgálója nyugdíjjárulékot is magában foglaló nyugdíjbiztosítási járulékot fizethetett, melyet a személyi jövedelemadóról szóló bevallásában vallott be. Ilyen esetre szükséges volt az Art.-ban [52. § (7) bekezdés d) pont] előírni az állami adóhatóság adatszolgáltatási kötelezettségét az Országos Nyugdíjbiztosítási Főigazgatóság felé, melynek időpontja értelemszerűen a személyi jövedelemadóról benyújtott bevallások feldolgozását követő legkorábbi időpont lehetett. E törvény 160. §-a hatályon kívül helyezi annak lehetőségét, hogy a vendéglátó üzlet felszolgálója nyugdíjjárulékot is magában foglaló nyugdíjbiztosítási járulékot fizethessen, ezért az ehhez kapcsolódó adatszolgáltatási kötelezettség is okafogyottá vált.

A helyi iparűzési adó, függetlenül attól, hogy az azzal kapcsolatos adóztatási feladatok állami adóhatósági hatáskörbe kerülnek, továbbra is helyi adónak minősül, amelyet a települési önkormányzat rendelettel vezet be a Htv. rendelkezései alapján. Tekintettel arra, hogy az adóztatáshoz az állami adóhatóságnak tudnia kell, mely települési önkormányzat vezetett be vagy szüntetett meg helyi iparűzési adókötelezettséget (illetőleg melyek a helyi szabályozásban rögzített részletszabályok), ismernie kell az érintett települési önkormányzatok hatályos rendeleteit, illetőleg azok tartalmát. Ezért a törvény arra kötelezi az önkormányzatokat, hogy a 2010-ben hatályos rendeleteiket 2010. január 15-ig küldjék meg az állami adóhatóságnak. Ezt követően - egy állandó adatszolgáltatási kötelezettség előírásával - ha változás következett be a helyi szintű szabályozásban, az önkormányzat az önkormányzati rendelet kihirdetésétől számított 8 napon belül köteles a rendelet számát és szövegét az állami adóhatóságnak megküldeni.

Az ideiglenes jelleggel végzett iparűzési tevékenység sajátossága, hogy az adókötelezettség keletkezését a helyi szinten végzett adóköteles tevékenység alapozza meg, amelyről központi adóhatságként az állami adóhatóságnak nyilvánvalóan kevesebb információ áll rendelkezésére, illetőleg nehézkesebb lenne számára ezen információkat beszerezni, mint az önkormányzati adóhatóságnak. Ezért a törvény - az önkormányzati bevételek biztosítása érdekében - jogot (azaz hatáskört) biztosít az önkormányzati adóhatság számára, hogy adatgyűjtésre irányuló ellenőrzés keretében helyszíni ellenőrzést végezzen az ideiglenes (alkalmi) iparűzési tevékenységet végző adózók vonatkozásában. Ezzel kapcsolatosan, az ellenőrzés során gyűjtött, valamint az egyéb rendelkezésére álló adatokról az önkormányzati adóhatóság minden hónap utolsó napjáig adatot szolgáltat az állami adóhatóságnak.

A 90. §-hoz

Az ingatlanos társaságban rendelkezőknek biztosítani kell azt az információt, hogy az ilyen társaságban lévő részesedést idegenítettek el, ezért az állami adóhatóság minden év szeptember 30-áig honlapján közzéteszi az adott adóévben, a Tao. szerint ingatlannal rendelkező társaságnak minősülő adózók nevét (elnevezését), székhelyét, adószámát.

A 91. §-hoz

A helyi iparűzési adóval összefüggő hatáskör átadások kapcsán, az Art. 72. §-a kiegészül azzal a rendelkezéssel, hogy a csődeljárásban, a felszámolási eljárásban, a végelszámolásban, a vagyonrendezési és adósságrendezési eljárásban a települési (a fővárosban a fővárosi) önkormányzatot megillető helyi iparűzési adó követelések tekintetében hitelezőként az állami adóhatóság jár el, illetve ezen követelések tekintetében a végrehajtási eljárásban a végrehajtás foganatosítójaként az állami adóhatóság jár el.

A 92-93. §-hoz

Lásd 81. §-hoz fűzött indokolást.

A 94. §-hoz

A hatályos szabályok szerint az együttes adóigazolás tartalmazza az adózó állami adóhatóságnál és a vámhatóságnál nyilvántartott köztartozását, vagy azok hiányát. A csak egy adóhatóságtól kért adóigazolás viszont az adott adóhatóságnál fennálló adótartozást vagy annak hiányát tartalmazza. A köztartozás fogalma jóval tágabb értelmű, mint az adótartozás fogalma, ugyanis a köztartozásba beletartoznak pl. az adók módjára behajtandó köztartozás is. Tekintettel arra, hogy az együttes adóigazolás bevezetésének célja kizárólag az adózók tehermentesítése volt (ebben az esetben ugyanis elég az állami adóhatósághoz előterjeszteni a kérelmet, az igazolás kiadásához szükséges adatokat az állami adóhatóság szerzi be a vámhatóságtól) és nem szigorúbb követelmények felállítása az adózókkal szemben, a módosítással egységesül a két típusú adóigazolás adattartalma, és az együttes adóigazolás is az állami adóhatóságnál nyilvántartott adótartozást valamint a vámhatóságnál nyilvántartott adó- és vámtartozást vagy azok hiányát fogja tartalmazni.

A 95. §-hoz

A hatályos szabályok nem tartalmaznak külön rendelkezést az állami garancia beváltásához kapcsolódó ellenőrzés határideje vonatkozásában, így az ilyen típusú ellenőrzést az általános szabályok alapján 30 napon belül kell befejezni. Tekintettel azonban arra, hogy az állami garancia beváltásához kapcsolódó vizsgálatok - az ügyek bonyolultsága miatt - a 30 napos határidő alatt jellemzően nem fejezhetők be, az új rendelkezés az ellenőrzési határidőt 90 napra emeli. E mellett a központosított ellenőrzés, ami több regionális igazgatósághoz tartozó adózó egyidejű ellenőrzését foglalja magába (pl.: láncügyletek esetén), szintén egy összetett, sokrétű vizsgálattípust jelent, ezért indokolt az ilyen ellenőrzés határidejét 120 napra emelni. A módosítás a kihirdetést követő napon lép hatályba, de csak a hatálybalépést követően indult ellenőrzéseknél lehet alkalmazni.

A 96. §-hoz

A helyi iparűzési adó bevétel jogosultja az az önkormányzat, amelyik e kötelezettséget bevezette. Ezért az egyes jogosultak között az állami adóhatóság által egyébként egységesen kezelt adó vonatkozásában mind a bevallott (ideértve az önellenőrzést is) vagy az adóhatóság által megállapított adózói kötelezettségeket, mind a befizetéseket fel kell osztani, illetve jogosultanként kell kimutatni. Ez azt jelenti, hogy az ellenőrzés során az egyes jogosultanként külön is figyelemmel kell lenni az adózó által teljesített adókötelezettségekre, amit az esetleges megállapításoknak is tükröznie kell. A módosítás ezért kifejezetten rögzíti, hogy az adókülönbözetet települési önkormányzatonként kell megállapítani, és nyilvántartani.

A 97. §-hoz

Az ideiglenes jelleggel végzett iparűzési tevékenység sajátossága, hogy az adókötelezettség keletkezését a helyi szinten végzett adóköteles tevékenység alapozza meg, amelyről központi adóhatóságként az állami adóhatóságnak nyilvánvalóan kevesebb információ áll rendelkezésére, illetőleg nehézkesebb lenne számára ezen információkat beszerezni, mint az önkormányzati adóhatóságnak. Ezért a törvény - az önkormányzati bevételek biztosítása érdekében - jogot (azaz hatáskört) biztosít az önkormányzati adóhatóság számára, hogy adatgyűjtésre irányuló ellenőrzés keretében helyszíni ellenőrzést végezzen az ideiglenes (alkalmi) iparűzési tevékenységet végző adózók vonatkozásában. Ezzel kapcsolatosan, az ellenőrzés során gyűjtött, valamint az egyéb rendelkezésére álló adatokról az önkormányzati adóhatóság minden hónap utolsó napjáig adatot szolgáltat az állami adóhatóságnak.

A 98. §-hoz

Az adózók üzleti biztonságának növelése érdekében a szokásos piaci ár megállapítása iránti eljárásban mind a három eljárástípusban jelentős mértékben csökkenek a díjak. Az egyoldalú eljárásban az ármegállapításra alkalmas módszer is befolyásolja a díjakat. Ennek alapján a díj

a) egyoldalú eljárás esetén legalább 500 ezer forint, legfeljebb 5 millió forint, ha a szokásos piaci ár az összehasonlító árak módszerével, a viszonteladási árak módszerével, vagy a költség és jövedelem módszerrel állapítható meg,

b) egyoldalú eljárás esetén legalább 2 millió forint, legfeljebb 7 millió forint, ha a szokásos piaci ár egyéb módszer alapján állapítható meg,

c) kétoldalú eljárás esetén legalább 3 millió forint, legfeljebb 8 millió forint,

d) többoldalú eljárás esetén legalább 5 millió forint, legfeljebb 10 millió forint.

Amennyiben az eljárásért fizetendő díj összegszerűen nem állapítható meg (például módszert állapítanak meg), a díj - az eljárás típusától függően - a díj minimumával egyező összeg.

A 99-100. §-hoz

A módosítás a helyi iparűzési adót érintő részletfizetési, halasztási kérelmek vonatkozásában önálló döntési jogkört biztosít az önkormányzatok részére. Ha az önkormányzat jegyzője az adózó fizetési könnyítési kérelmével egyetért, és erről az állami adóhatóságot értesíti, az állami adóhatóság mérlegelés nélkül köteles az adott önkormányzatot érintő helyi iparűzési adó összegét érintően a fizetési könnyítést engedélyezni.

A 101. §-hoz

A magánszemélyt terhelő, adók módjára behajtandó köztartozás végrehajtására illetékes adóhatóságot kijelölő rendelkezés kiegészül két új, kisegítő illetékességi okkal. E szerint magánszemély esetében, ha a belföldi lakóhely, szokásos tartózkodási hely vagy szokásos fellelhetőségi hely alapján az eljáró adóhatóság nem határozható meg, az az önkormányzati adóhatóság a végrehajtás lefolytatására jogosult, amelynek illetékességi területén a magánszemély utolsó ismert belföldi lakóhelye volt. Ha külföldi magánszemély esetén e kiegészítő ok alapján sem határozható meg a végrehajtási eljárás lefolytatása érdekében megkereshető önkormányzati adóhatóság, akkor a módosítás az illetékes önkormányzati adóhatóságként a fővárosi főjegyzőt jelöli meg.

A törvény szerint kiegészülnek a végrehajtási eljárásban a megelőzés szabályai, ennek alapján más adóhatósággal történő egyidejű foglalás esetén a végrehajtást az állami adóhatóság folytatja le.

A 102. §-hoz

A biztosítási intézkedés körében megszűnik a meghatározott dolog zárlata elnevezésű intézkedés, tekintettel arra, hogy a végrehajtás során az adóhatóság minden esetben a pénzkövetelés biztosítását foganatosítja biztosítási intézkedésként.

A gépjármű biztosítási intézkedés keretében foganatosítandó lefoglalása esetén a magánszemélyek nem üzemi, üzleti célú járműveit a hatályos szabályok szerint ki kell vonni adott esetben a forgalomból, ha biztosítási intézkedés foganatosítására kerül sor. A törvény szerint ezt a korlátozó intézkedést enyhíteni kell, ezért elégséges a gépjármű lefoglalás foglalási jegyzőkönyvben történő feltüntetése illetve, ha lehetséges a törzskönyv lefoglalása, ezzel a biztosítási intézkedés - további használati-korlátozás nélkül - eléri a célját.

A 103. §-hoz

A helyi iparűzési adó, valamint a hozzá kapcsolódó szankciókból származó bevétel jogosultja az az önkormányzat, amelyik az iparűzési adó kötelezettséget bevezette. Ezért az egyes jogosultak között a bevallott (ideértve az önellenőrzést is) vagy az adóhatóság által megállapított adózói kötelezettségeket, mind a befizetéseket fel kell osztani, illetve jogosultanként kell kimutatni. Annak érdekében, hogy a késedelmi pótlék is az egyes önkormányzatonként kimutatható legyen, azt az egyes önkormányzatonként kimutatott tartozások után külön kell felszámítani. Másrészt, hogy az önkormányzatokat megillető pótlék alapját ne csökkentse a más adónemen fennálló túlfizetés összege, a módosítás rögzíti, hogy a helyi iparűzési adó utáni késedelmi pótlék elszámítása során - hasonlóan a magánnyugdíjpénztári tagdíjhoz - a nettó pótlékszámítás szabályait nem kell alkalmazni.

A 104. §-hoz

A helyi iparűzési adó mellett, a helyi iparűzési adó önellenőrzése esetén fizetendő önellenőrzési pótlék is önkormányzati bevétel. Ezért önellenőrzés esetén az önellenőrzési bevallás által módosított eredeti kötelezettséget és az esetlegesen fizetendő önellenőrzési pótlékot is önkormányzatonként kell kimunkálni. A módosítás ezért előírja, hogy az önellenőrzési pótlékot az állami adóhatóság települési önkormányzatonként megállapítja meg és tartja nyilván.

A 105. §-hoz

A gazdaság fehérítését szolgáló rendelkezés, amely pozitívan különbözteti meg azokat az adózókat, akik adókötelezettségeiket kifogástalanul teljesítik. A minősített adózókról vezetett adózói adatbázis szélesítését eredményezi (jelenleg 705 adózó szerepel a listán), ha e minőséghez valamely eljárási típusú kedvezmény társul. A módosítás egy ilyen kedvezményt iktat be az Art. szabályai közé, amely szerint a minősített adózók terhére első alkalommal megállapított adóhiány után az adóbírság mértéke 20%.

A hatályos szabályok szerint az adóhatóság az adóhiányt és a jogkövetkezményeket is a munkáltató terhére állapítja meg akkor, ha kétséget kizáróan megállapítható, hogy a munkáltató a teljes munkaidőben foglalkoztatott munkavállaló részére, jogszabálysértő módon, a minimálbérnél alacsonyabb összeget fizetett ki. Tekintettel azonban arra, hogy a részmunkaidőben foglalkoztatott munkavállalónak legalább a minimálbér arányosan csökkentett összegének megfelelő bért kell kifizetni, a módosítás kiegészíti a munkáltató felelősségét megállapító rendelkezést a részmunkaidőben foglalkoztatott munkavállalóknak jogellenesen e meghatározott mértéknél alacsonyabb összegben teljesített kifizetések esetkörére is.

A 106. §-hoz

Az adók módjára behajtandó köztartozások jogosultjai negyedévenként keresik meg az adóhatóságot, felhatalmazás hiányában azonban ezt csak papír alapú adathordozón teszik meg. A felhatalmazó rendelkezés kiegészítésével lehetővé válik, hogy a megkereséseket is elektronikus úton lehessen elküldeni az állami adóhatósághoz.

A hatályos szabályok szerint az adóhatóság a hivatalos lapjában és az internetes honlapján teszi közzé azt az adatformátumot, amelyben az adóalany az ellenőrzés során az elektronikus adathordozón tárolt adatokat rendelkezésre kell, hogy bocsássa. Tekintettel arra, hogy az állami adóhatóságnak nincs hivatalos lapja, ezért az erre való utalás kikerül a rendelkezésből. E szerint az önkormányzati adóhatóság az adatformátumot az önkormányzat hivatalos lapjában, valamennyi adóhatóság pedig a honlapján teszi közzé.

A 107. §-hoz

A módosítás a munkaadói, munkavállalói és vállalkozói járulék megszűnésével összhangban pontosítja az Art. 176. § (10) bekezdésének szövegét, egyúttal a „magánszemélyek jövedelemadójával” szövegrészt a korszerűbb „személyi jövedelemadóval” szövegrészre cseréli.

A Média tv. rendezi a televízió üzemben tartási pótdíjra vonatkozó fizetési kötelezettséget. Az Art. fogalom-rendszere azonban nem kezeli egyértelműen a televízió üzemben tartási pótdíjhoz kapcsolódó fizetési és elszámolási szabályokat, ezért a módosítás célja az, hogy az üzemben tartási díjra az Art. adóra vonatkozó rendelkezéseit kelljen alkalmazni, mert a pótdíj beszedése és nyilvántartása is az APEH feladata.

A 108. §-hoz

A helyi iparűzési adóval összefüggő hatáskör átadások kapcsán, az Art. 177/A. §-a kiegészül azzal a rendelkezéssel, hogy a felszámolás alatt álló szervezetekkel szemben fennálló helyi iparűzési adó követelésekkel kapcsolatos engedményezési jogot a jövőben az APEH gyakorolhatja.

Emellett a hatályos szabályok szerint az APEH a felszámolás alatt álló szervezetekkel szemben fennálló, a központi költségvetést, az elkülönített állami pénzalapokat, a Nyugdíjbiztosítási és az Egészségbiztosítási Alapot megillető követeléseit a Magyar Követeléskezelő Zártkörűen Működő Részvénytársaságra ruházhatja át (engedményezés).

A törvény ezt az egycsatornás engedményezési rendszert tervezi megváltoztatni, úgy, hogy az államháztartás egyes alrendszereit megillető követelésekkel kapcsolatos engedményezési jogot pályáztatás útján gyakorolja az APEH. Továbbra is marad az a szabály, hogy az engedményezésre a Ptk. 328-330. §-ai megfelelően alkalmazandóak. Nem engedményezhető továbbá olyan követelés, amely mögött jogszabályon, vagy kötelmi jogviszonyon alapulva a Magyar Állammal, az önkormányzattal azok intézményeivel vagy egyszemélyes társaságaival szemben követelés lenne érvényesíthető.

A 109. §-hoz

E törvény 2010. január 1-jétől hatályon kívül helyezi az Flt., mint anyagi jogi szabály munkaadói, munkavállalói és vállalkozói járulékra vonatkozó rendelkezéseit, ugyanakkor a Tbj. 2010. január 1-jétől kezdődően egészségbiztosítási- és munkaerő-piaci járulékot vezet be. E változások szükségessé teszik az Art. 178. §-a 15. pontjában foglalt járulékfogalom naprakészségének biztosítását, egyrészt a járulékfogalom kiegészítését az új elnevezésű járulékkal, másrészt a megszűnt járulékokra vonatkozó szövegrész törlését.

A 110. §-hoz

Az Art. mellékleteinek módosításáról szóló technikai rendelkezés.

ÖTÖDIK RÉSZ

A TÁRSADALOMBIZTOSÍTÁS PÉNZÜGYI ALAPJAIT ÉS A MUNKAERŐPIACI ALAPOT MEGILLETŐ EGYES BEFIZETÉSEKET ÉRINTŐ MÓDOSÍTÁSOK

XII. Fejezet

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

Általános indokolás

A törvény jelentős változtatásokat hoz a jövedelmek arányában megállapításra kerülő, azokat terhelő egyes közterhek - a társadalombiztosítási járulék, és a Munkaerőpiaci Alapba befizetésre kerülő járulékok szabályozásában. A változások legfőbb céljai a vállalkozások versenyképességének javítása, a foglalkoztatás ösztönzése, valamint az igazságos, arányos közteherviselés irányába történő elmozdulás.

2009. július 1-jén lép életbe az a módosítás, mely szerint a foglalkoztatói járulékok a minimálbér kétszeres összegéig 5 százalékponttal csökkennek. A foglalkoztatói közterhek mérséklésének második lépéseként, az 5 százalékpontos csökkenés általánossá válik, vagyis a jövedelem nagyságától függetlenül a járulékalapot képező jövedelmek egészére kiterjed.

A foglalkoztatói és vállalkozói terhek jelentős mérséklése csökkenti az élőmunka költségeit, ezáltal tompítja a válság munkaerőpiacra gyakorolt negatív hatásait. Az intézkedések egyúttal hozzájárulnak a vállalkozások jövedelmezőségének és versenyképességének javításához.

Az arányos közteherviselés alkotmányos követelményének fokozottabb érvényre juttatása érdekében a minimálbér kétszereséhez kötött járulékfizetési alsó határt az egyéni és társas vállalkozóknál felváltja a munka valós piaci értékéhez igazodó új alsó határ, amelynek alapulvételével kell - főszabály szerint -a járulékfizetési kötelezettségeket teljesíteni.

Részletes indokolás

A 111. §-hoz

A Tbj. 4. §-a a) pontjának 6. alpontjára vonatkozóan a törvény szövegpontosítást tartalmaz. A Tbj. 4. §-a h) pontjának módosítása egyértelművé teszi, hogy a külföldi jog alapján létrejött munkaviszony és megbízási jogviszony is biztosítási kötelezettséggel jár, amennyiben a szerződés alapján a munkát a Magyar Köztársaság területén végzik.

Az arányos közteherviselés alkotmányos követelményének fokozottabb érvényre juttatása érdekében a minimálbér kétszereséhez kötött járulékfizetési alsó határt felváltja a munka valós piaci értékéhez igazodó új alsó határ, amelynek alapulvételével kell - főszabály szerint -a járulékfizetési kötelezettségeket teljesíteni.

A 112. §-hoz

A rendelkezés jogtechnikai jellegű módosítást tartalmaz. A munkaadói, a munkavállalói és a vállalkozói járulék mint önálló járulék megszűnik, és az egészségbiztosítási járulékba integrálódik, ezáltal csökken a járulékbefizetési számlák száma.

A 113. §-hoz

A 2010-re tervezett általános 5 százalékos foglalkoztatói járulékteher csökkenés úgy valósul meg, hogy az 5 százalékos mértékű foglalkoztatói egészségbiztosítási járulék 3 százalékra csökken (amiből 1 százalék a korábbi munkaadói járulék), és a 3 százalékos munkaadói járulékfizetési kötelezettség megszűnik. A 6 százalékos egyéni egészségbiztosítási járulék 7,5 százalékra emelkedik (az 1,5 százalékos munkavállalói járulék egyidejűleg megszűnik). Az összességében 10,5 százalékos egészségbiztosítási járulékból az adóhatóság 23,81 százalékot átutal a Munkaerőpiaci Alap számára.

A főállású egyéni és társas vállalkozók által fizetett vállalkozói járulék is megszűnik, és beépül az általuk fizetendő egészségbiztosítási járulékba.

A változások következtében a foglalkoztatók és a biztosítottak által fizetendő egészségbiztosítási járulék elnevezése egészségbiztosítási és munkaerő-piaci járulékra módosul.

A 114-116. §-hoz

A törvény az új elnevezésű egyéni járulékkal összefüggő átvezetéseket és jogtechnikai jellegű módosítást tartalmazza.

A 117-119. §-hoz

A törvény az új járulékfizetési alsó határral összefüggő átvezetéseket tartalmazza.

A 120. §-hoz

A törvény meghatározza, hogy az új egészségbiztosítási- és munkaerőpiaci járulékból mekkora hányad illeti meg az MPA-t.

A 121. §-hoz

A törvény szövegpontosítást tartalmaz egyértelművé téve azt, hogy a központi költségvetési szervek helyett a kincstár képviselőként teljesíti az adatszolgáltatási kötelezettségeket.

XIII. Fejezet

Az egészségügyi hozzájárulásról szóló 1998. évi LXVI. törvény módosítása

A 122. §-hoz

A törvény szerint az összevont adóalapba tartozó és egyes külön adózó jövedelmek után fizetendő százalékos mértékű egészségügyi hozzájárulás - igazodva a társadalombiztosítási járulék mértékéhez - 27 százalékra emelkedik.]

A 123. §-hoz

Jogtechnikai jellegű módosítás.

XIV. Fejezet

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

A 124-128. §-hoz

A járulékszabályok változásával összefüggésben az ellátórendszernek is követnie kell a módosuló kötelezettségeket. Ennek értelmében a vállalkozói járulék megszűntetésével egyidejűleg megszűnik a vállalkozói járadék, helyette a vállalkozók is a Tbj.-ben rögzített munkaerő-piaci járulékot fizetik, így álláskeresési járadékra és segélyre lesznek jogosultak a munkavállalókhoz hasonló módon.

A 129. §-hoz

A megváltozott munkaképességűek integrált foglalkoztatásának ösztönzése érdekében a rehabilitációs hozzájárulás ötszörösére emelkedik. (192 900 Ft/fő/év helyett 964 500 Ft/fő/év). A kötelező foglalkoztatási szint (5%) nem változik, ezáltal az intézkedés a jogkövető és szociálisan érzékenyebb vállalkozási környezet kialakulását segíti elő.

A 130. §-hoz

A módosítás a rehabilitációs hozzájárulással összefüggő eljárási szabályokat tartalmaz.

XV. Fejezet

A szakképzési hozzájárulásról és a képzés fejlesztésének támogatásáról szóló 2003. évi LXXXVI. törvény módosítása

A 131-134. §-hoz

Az egyes adótörvények és az azzal összefüggő egyéb törvények módosításáról szóló 2009. évi XXXV. törvény a szakképzési hozzájárulási rendszert érintően a képzési alaprész bevételeinek növelésére, illetve kiadásainak csökkentésére jelentős megszorító intézkedéseket hozott. A hozzájárulási rendszert érintő, ezen belül a gyakorlati képzésre elszámolható költségek csökkentése azt eredményezheti, hogy a vállalatok nem fognak részt vállalni az iskolai rendszerű szakképzés gyakorlati képzésében, ami a jelenlegi tanulószerződések számának radikális csökkenéséhez vezethet. A cégek az ösztönző rendszer csökkenése következtében saját nyereségük és likviditásuk terhére nagy valószínűséggel nem fogják vállalni a gyakorlati képzésben való részvételt. Következésképpen a jelenleg is fennálló szakmunkáshiány tovább fog növekedni, amelynek csúcspontja akkorra prognosztizálható, amikor a gazdaság fejlődési pályára állva éppen hogy a jól képzett szakembereket keresve jelentős munkaerő-igénnyel fog fellépni. A módosítás ezek elkerülése érdekében kompromisszumos megoldással a korábbi szabályok részbeni és csökkentett mértékű visszaállítására irányul.

XVI. Fejezet

A társadalombiztosítás pénzügyi alapjairól és azok 1993. évi költségvetéséről szóló 1992. évi LXXXIV. törvény módosítása

A 135. §-hoz

A törvény meghatározza, hogy az egységes egészségbiztosítási- és munkaerő-piaci járulékból mekkora hányad illeti meg az Egészségbiztosítási Alapot.

HATODIK RÉSZ

A MAGÁNNYUGDÍJAT ÉS A MAGÁNNYUGDÍJPÉNZTÁRAKAT ÉRINTŐ MÓDOSÍTÁSOK

XVII. Fejezet

A magánnyugdíjról és a magánnyugdíjpénztárakról szóló 1997. évi LXXXII. törvény módosítása

Általános indokolás

A magánnyugdíjpénztári rendszer megerősítése érdekében olyan intézkedések megtétele indokolt, amelyek a felhalmozott megtakarítások biztonságát növelik, valamint a megfelelő működést segítik elő. Az intézkedések hatékony eszközt jelentenek a magánnyugdíjpénztári rendszer jelenlegi kockázatainak nagymértékű mérséklésére. Ennek érdekében a törvény tartalmazza

- a megtakarítások reálértékének megőrzését biztosító hozamgarancia bevezetését;

- a társadalombiztosítási nyugdíjrendszerbe történő visszalépés lehetőségének szűk körű megnyitását 2009 végéig;

- a pénztárak között átlépő pénztártag tudatos választását elősegítő intézkedéseket;

- a pénztári vagyonkezelési költség fokozatos csökkentését.

Részletes indokolás

A 136. §-hoz

Az értelmező rendelkezések kiegészülnek a hozamgarancia érvényesítésének alapját jelentő hozamgarantált tőke fogalmának meghatározásával.

A 137. §-hoz

A módosító rendelkezés értelmében társadalombiztosítási nyugdíjrendszerbe visszalépést választó személyek pénztártagsága a visszalépés napján megszűnik.

A 138. §-hoz

Annak érdekében, hogy a jövőben a pénztártagok pénztárak közötti mozgása tudatos döntésen alapuljon, megváltoznak az átlépés feltételei. A jövőben az átlépésre csak akkor kerülhet sor, ha a pénztártag tudomásul veszi a Felügyelet által kiadott, az átlépéssel kapcsolatos tudnivalókat tartalmazó tájékoztatót. Abban az esetben, ha a pénztártag a belépést követő két éven belül kezdeményezi más pénztárba történő átlépését, akkor az egyéni számláján érvényesített legfeljebb egy ezrelék mértékű terhelésen felül az átadó pénztár a költségeinek fedezetére további, legfeljebb ötezer forint összegű díjat is érvényesít, amelyet a pénztártagnak be kell fizetnie. A visszalépő pénztártag vagyona a pénztári eszközök formájában kerül a Magyar Állam tulajdonába.

A pénztári és állami adminisztrációs terhek csökkentése érdekében a módosítás szerint a pénztár a társadalombiztosítási nyugdíjrendszerbe visszalépő tag követelését állampapír formájában, illetve pénzben adja vissza a Magyar Államnak. Az állampapír formájában visszaadott követelés mértékének legalább a visszalépő tag portfólióján belüli állampapíraránynak megfelelő részt el kell érnie.

A 139. §-hoz

A pénztárak által, saját vagyonkezelési tevékenység esetén érvényesíthető vagyonkezelési költség 2011-2014. között 0,8%-ról fokozatosan 0,4%-ra mérséklődik. Ennek eredményeként a pénztártagok egyéni számláján megmaradó hozam összege növekszik, amely a nyugdíjba vonuláskor magasabb ellátási összeget eredményez.

A 140. §-hoz

A kiszervezett vagyonkezelési tevékenység ellenértékének legmagasabb mértéke a saját vagyon kezelési tevékenység költséglimitjének változásával megegyező mértékben mérséklődik.

A 141. §-hoz

2010. január 1-jétől magánnyugdíjpénztári hozamgarancia kerül bevezetésre, amely a felhalmozási időszak egészére vonatkozóan a megtakarítások reálértékének megőrzését biztosítja. A hozamgaranciát a Pénztárak Garanciaalapja fogja finanszírozni. A hozamgaranciát a pénztártag nem veheti igénybe, amennyiben nyugdíjazását a korhatár elérése előtt kezdeményezi, illetve a felhalmozási időszakban kezdeményezett pénztár- illetve portfólióváltásai között kevesebb, mint öt év telt el.

A 142. §-hoz

A rendelkezés értelmében a hozamgarancia fedezetére átadott forrásra vonatkozóan a pénztárnak nem keletkezik visszafizetési kötelezettsége.

A 143. §-hoz

Pontosításra került a magánnyugdíjpénztári hozamgarancia finanszírozásának módja.

A 144. §-hoz

A társadalombiztosítási nyugdíjrendszerbe történő visszalépés lehetősége 2009. december 31-éig megnyitásra kerül azon pénztártagok számára, akik önkéntes döntésük alapján váltak a pénztár tagjává és 2008. december 31-éig 52. életévüket betöltötték. Az érintett személyek legkésőbb 2009. szeptember 30-áig írásbeli tájékoztatást kapnak a visszalépés lehetőségéről.

A 145. §-hoz

A rendelkezés értelmében a hozamgarantált tőke kiszámításának képletét az Mpt. 3. számú melléklete határozza meg.

HETEDIK RÉSZ

A SZÁMVITELT ÉRINTŐ MÓDOSÍTÁSOK

XVIII. Fejezet

A számvitelről szóló 2000. évi C. törvény módosítása

Általános indokolás

A törvény a versenyképesség javítása érdekében tartalmazza az euróban való könyvvezetési és beszámoló készítési lehetőség kiterjesztését. A módosítást követően a vállalkozók a számviteli nyilvántartások euróban való vezetését és az éves, illetve a konszolidált éves beszámoló euróban való elkészítését külön feltételek nélkül választhatják.

A módosítás egyrészt biztosítja, hogy a jelentős devizakitettséggel rendelkező vállalkozóknak ne kelljen az ilyen tételeket állandóan átértékelni, másrészt segíti, hogy a gazdasági szereplők fokozatosan fel tudjanak készülni az ERM-II-be való belépésre, illetve az ország euró-övezethez történő későbbi csatlakozására.

Azon vállalkozók tekintetében, amelyek a forinttól, illetve az eurótól eltérő, harmadik devizában kívánnák vezetni a könyveiket, továbbra is fennmarad az az előírás, mely szerint az ilyen harmadik devizában való könyvvezetés és beszámoló készítés csak akkor választható, ha a vállalkozó pénzügyi eszközeinek és pénzügyi kötelezettségeinek, valamint bevételeinek, ráfordításainak és költségeinek több mint 25%-a az adott devizában merül(t) fel a tárgyévben és az azt megelőző évben.

A módosítás tartalmaz néhány további pontosítást, kiegészítést a kapcsolódó jogszabályi rendelkezésekre, illetve a gyakorlati tapasztalatokra tekintettel.

Részletes indokolás

A 146. §-hoz

Az egyes nemzetközi számviteli standardok elfogadásáról szóló korábbi rendeletek egységes szerkezetben kiadásra kerültek egy új EK rendelettel. A törvény ennek átvezetését tartalmazza a számvitelről szóló 2000. évi C. törvény érintett rendelkezésén.

A 147. §-hoz

A törvény bármely vállalkozó részére lehetővé teszi 2010. január 1-jétől, hogy saját döntésétől függően, külön feltételek nélkül, számviteli nyilvántartási, valamint éves beszámoló készítési kötelezettségét euróban teljesítse, ha az erre vonatkozó döntését számviteli politikájában rögzítette és a létesítő okiratát ennek megfelelően módosította. A vállalkozónak az euróra való áttérést követő ötödik évben nyílik csak lehetősége arra, hogy visszatérjen a forintban való könyvvezetésre és beszámoló készítésre.

A 148. §-hoz

A törvény a kialakult üzleti gyakorlat figyelembe vételével megváltoztatja a szerződésen alapuló - konkrét termékhez, anyaghoz, áruhoz, szolgáltatásnyújtáshoz közvetve kapcsolódó, nem számlázott - utólag kapott (járó) engedmény szerződés szerinti összegének elszámolását. A jövőben ezen tételeket az általános szabályok szerint kell elszámolni mind a bevételek, mind a követelések között, az elszámolásnak nem lesz feltétele az engedmény összegének tényleges pénzügyi teljesítése.

A 149. §-hoz

A törvény a gazdasági társaságokról szóló 2006. évi IV. törvény 163. §-a (3) bekezdésének, illetve 273. §-a (2) bekezdésének előírásával való összhang megteremtését szolgálja.

A 150. §-hoz

A törvény a kialakult üzleti gyakorlat figyelembe vételével megváltoztatja a szerződésen alapuló - konkrét termékhez, anyaghoz, áruhoz, szolgáltatásnyújtáshoz közvetve kapcsolódó, nem számlázott - utólag adott (fizetendő) engedmény szerződés szerinti összegének elszámolását. A jövőben ezen tételeket az általános szabályok szerint kell elszámolni mind a ráfordítások, mind a kötelezettségek között, az elszámolásnak nem lesz feltétele az engedmény összegének tényleges pénzügyi teljesítése.

A 151. §-hoz

A pénzügyi-gazdasági válság következtében a hitelintézetek árfolyamjegyzési gyakorlata megváltozott, a devizapiac folyamatos követése (és ezzel a kockázatok mérséklése) érdekében esetenként napon belül többször is módosítják az árfolyamokat. Tekintettel arra, hogy a számvitelről szóló 2000. évi C. törvény a devizában felmerülő tételek könyvekbe történő felvételét, illetve értékelését elsősorban a hitelintézetek által jegyzett árfolyamhoz köti, indokolt rendelkezni arról, hogy az árfolyamok napon belüli változása esetén a fenti feladatok végrehajtása során az adott napi utolsó jegyzett árfolyamot kell figyelembe venni.

A 152. §-hoz

A törvény a kialakult üzleti gyakorlat figyelembe vételével megváltoztatja a szerződésen alapuló - konkrét termékhez, anyaghoz, áruhoz, szolgáltatásnyújtáshoz közvetve kapcsolódó, nem számlázott - utólag kapott (járó) engedmény szerződés szerinti összegének elszámolását. A jövőben ezen tételeket az általános szabályok szerint kell elszámolni mind a bevételek, mind a követelések között, az elszámolásnak nem lesz feltétele az engedmény összegének tényleges pénzügyi teljesítése.

A 153. §-hoz

A törvény a kialakult üzleti gyakorlat figyelembe vételével megváltoztatja a szerződésen alapuló - konkrét termékhez, anyaghoz, áruhoz, szolgáltatásnyújtáshoz közvetve kapcsolódó, nem számlázott - utólag adott (fizetendő) engedmény szerződés szerinti összegének elszámolását. A jövőben ezen tételeket az általános szabályok szerint kell elszámolni mind a ráfordítások, mind a kötelezettségek között, az elszámolásnak nem lesz feltétele az engedmény összegének tényleges pénzügyi teljesítése.

NYOLCADIK RÉSZ

AZ ÁLLAMHÁZTARTÁSRÓL SZÓLÓ TÖRVÉNYT ÉS A NEMZETI KULTURÁLIS ALAPOT ÉRINTŐ MÓDOSÍTÁSOK

XIX. Fejezet

Az államháztartásról szóló 1992. évi XXXVIII. törvény módosítása

A 154. §-hoz

Az államháztartásról szóló 1992. évi XXXVIII. törvény módosításának célja, hogy olyan feltételt állapítson meg az Nemzeti Kulturális Alapprogram (NKA) létrehozására, amely lehetővé teszi államháztartáson kívüli (változó) forrás mellett az NKA működését.

XX. Fejezet

A Nemzeti Kulturális Alapról szóló 1993. évi XXIII. törvény módosítása

A 155. §-hoz

Az NKA bevételi forrásainak átalakítása a kulturális feladatok finanszírozását nem érinti hátrányosan, a kulturális járulék megszüntetése ugyanakkor javítja a vállalkozások gazdasági helyzetét.

A 156. §-hoz

A hatályos szövegben az NKA bevétele a kulturális járulék bevételi előirányzathoz igazodik, ennek módosítása indokolt összhangban azzal, hogy a bevétel az ötöslottó szerencsejáték játékadó egy részéből történik.

A 157. §-hoz

Tekintettel arra, hogy az NKA bevétel nem tervezett költségvetési előirányzat, amelyhez a hatályos szövegben a miniszteri keret mértéke igazodik, hanem adóból származó változó bevétel, szükséges a miniszteri keret meghatározásának módosítása.

KILENCEDIK RÉSZ

A PÉNZÜGYI KÖZVETÍTŐRENDSZER STABILITÁSÁNAK ERŐSÍTÉSÉRŐL SZÓLÓ TÖRVÉNYT ÉRINTŐ MÓDOSÍTÁS

XXI. Fejezet

A pénzügyi közvetítőrendszer stabilitásának erősítéséről szóló 2008. évi CIV. törvény módosítása

A 158. §-hoz

A módosítás pontosító jellegű, egyértelművé teszi, hogy ha a hitelintézet helyzete miatt az állam - a hitelintézet kezdeményezése nélkül - tőkeemelést hajt végre, a tranzakció előkészítése során bevont független könyvvizsgáló nem lehet azonos a hitelintézet választott könyvvizsgálójával.

TIZEDIK RÉSZ

A TÁVHŐSZOLGÁLTATÁS VERSENYKÉPESEBBÉ TÉTELÉRŐL SZÓLÓ TÖRVÉNYT ÉRINTŐ MÓDOSÍTÁS

XXII. Fejezet

A távhőszolgáltatás versenyképesebbé tételéről szóló 2008. évi LXVII. törvény módosítása

A 159. §-hoz

A törvény alapján valamennyi adóalanynál csak az adóköteles tevékenységből származó jövedelemre vonatkozik az adókötelezettség, ezzel megszűnik az eddigi diszkrimináció, amely szerint a szénhidrogén-kitermelési tevékenységet végző, a bányászatról szóló 1993. évi XLVIII. törvény szerinti bányavállalkozó, a kőolajtermék-előállító és a jövedéki engedélyes kőolajtermék nagykereskedő a teljes tevékenysége eredménye alapján köteles az adót megfizetni. A módosítás a 2009. évi adókötelezettségre is vonatkozik.

TIZENEGYEDIK RÉSZ

AZ ÁLLAMI VAGYONRÓL SZÓLÓ TÖRVÉNYT ÉRINTŐ MÓDOSÍTÁS

XXIII. Fejezet

Az állami vagyonról szóló 2007. évi CVI. törvény módosítása

A 160. §-hoz

A állami vagyonról szóló 2007. évi CVI. törvény (a továbbiakban: vagyontörvény) 2007. szeptemberi hatályba lépése óta eltelt időszak tapasztalatai alapján megállapítható, hogy:

- a központi költségvetési szervek körében az ingatlanhasználat „piaci alapokra” helyezése (díjfizetéshez kötött ingatlanhasználat) - összefüggésben a bérleti díjas konstrukcióban a bérbeadó MNV Zrt.-re, illetve a vagyonkezelési konstrukcióban a vagyonkezelőre háruló kötelezettségekkel - jelentősen meghaladná a költségvetés teherbíró képességét;

- a központi költségvetési szervek elhelyezésénél a jelzett alapelvek (hatékonyság, költségtakarékosság) érvényre juttatását a vagyontörvény más - az elhelyezésükkel kapcsolatos döntési mechanizmusra vonatkozó, illetve az irreális elvárásaikat korlátozó, stb. - rendelkezései a visszterhes ingatlanhasználatra épülő konstrukció nélkül is biztosítani tudják.

E tapasztalat indokolja a módosítást.

TIZENKETTEDIK RÉSZ

A BIZTOSÍTÓKAT ÉS A BIZTOSÍTÁSI TEVÉKENYSÉGET ÉRINTŐ MÓDOSÍTÁSOK

XXIV. Fejezet

A biztosítókról és a biztosítási tevékenységről szóló 2003. évi LX. törvény módosítása

A 161. és 232. §-hoz

A feketegazdaság visszaszorítása érdekében a törvény szerint a biztosítási szolgáltatás a javítást végző személy vagy szervezet által kibocsátott számla alapján teljesíthető.

A módosítás a jogszerűen működő iparági szereplők védelme és a gazdaság kifehérítése érdekében fogalmazza meg a károsult hozzájutását az őt megillető kártérítési összeghez, továbbá a vonatkozó átmeneti rendelkezéseket tartalmazza.

TIZENHARMADIK RÉSZ

A SZÖVETKEZETEKRŐL SZÓLÓ TÖRVÉNYT ÉRINTŐ MÓDOSÍTÁSOK

XXV. Fejezet

A szövetkezetekről szóló 2006. évi X. törvény módosítása

A 162. §-hoz

A módosítás pontosítja a szövetkezetekről szóló 2006. évi X. törvényben a közösségi alapra vonatkozó külön szabályt, amely szerint a közösségi alapból történő juttatások mellett ezek adó- és járulékterhei is a közösségi alap állományát csökkentik.

TIZENNEGYEDIK RÉSZ

AZ ILLETÉKEKRŐL SZÓLÓ 1990. ÉVI XCIII. TÖRVÉNY MÓDOSÍTÁSÁRÓL, VALAMINT A HITELES TULAJDONILAP-MÁSOLAT IGAZGATÁSI SZOLGÁLTATÁSI DÍJÁRÓL SZÓLÓ 1996. ÉVI LXXXV. TÖRVÉNY ÉRINTŐ MÓDOSÍTÁS

XXVI. Fejezet

A 163. §-hoz

A költségekkel való hatékony gazdálkodás értelmében a helyi önkormányzatok, illetve azok társulásai esetében célszerű, hogy a tulajdoni lap kiváltásához kapcsolódó díjkedvezmény a tárgyi illetékmentes eljárásokra, illetve a közösségi, illetőleg nemzeti forrásból megvalósuló, és közszolgáltatásokat nyújtó beruházásokra korlátozódjon. E rendelkezések hatályba lépése a törvény kihirdetését követő 45. nap.

TIZENÖTÖDIK RÉSZ

A BIZTONSÁGOS ÉS GAZDASÁGOS GYÓGYSZER- ÉS GYÓGYÁSZATISEGÉDESZKÖZ-ELLÁTÁS, VALAMINT A GYÓGYSZERFORGALMAZÁS ÁLTALÁNOS SZABÁLYAIRÓL SZÓLÓ 2006. ÉVI XCVIII. TÖRVÉNYT ÉRINTŐ MÓDOSÍTÁS

XXVII. Fejezet

A 164. §-hoz

A gazdasági válság jelenség kezelésével összefüggésben a rendelkezés arra irányul, hogy a Magyarországon működő gyógyszergyártok kutatásfejlesztési tevékenysége 2011. évtől további ösztönzést kapjon. Ennek eszközeként a kutatási és fejlesztési költség - meghatározott feltételek esetén - a gyógyszergyártói befizetés 100 százalékáig érvényesíthető.

TIZENHATODIK RÉSZ

EGYÉB MÓDOSÍTÁSOK

XXVIII. Fejezet

Egyes adótörvények és az azzal összefüggő egyéb törvények módosításáról szóló 2009. évi XXXV. törvény módosítása

A 165. §-hoz

Az általános áfa-mérték 20%-ról 25%-ra történő emelésével összefüggésben a módosítás biztosítja, hogy a lakásértékesítésekre abban az esetben még nem vonatkozik az emelt áfa-kulcs, amennyiben a tulajdonjog bejegyzésének alapjául szolgáló okiratot (pl. adásvételi szerződést) még 2009. július 1-je előtt benyújtják a földhivatalhoz.

-----STARTING---POINT---VEGE---

TIZENHETEDIK RÉSZ

ZÁRÓ RENDELKEZÉSEK

XXIX. Fejezet

Hatályba léptető rendelkezések

A 166. §-hoz

A törvényben szereplő módosítások főszabályként a kihirdetést követő napon lépnek hatályba. Az ettől eltérő hatálybalépésről a törvény külön rendelkezik.

A Tao.-t módosító rendelkezések közül a világválság hatásait mérséklő változások 2009-ben a kihirdetést követő napon hatályba lépnek és a 2009. adóév egészére alkalmazhatóak. Ilyen módosítás az egy éven túli késedelemben lévő követelések 20 százalékának behajthatatlan követelésként történő kezelése, a hitelintézetteknél a veszteségelhatárolás lehetővé tétele, a prudenciális szabályokat alkalmazó pénzügyi vállalkozásokra a hitelintézetekkel azonos szabályozás például a követelések értékvesztésének elismerése az adóalapnál, az alultőkésítési szabályok alkalmazása alóli mentesítés, a fejlesztési tartalék felhasználására nyitva álló kedvezményes 6 adóév bevezetése, valamint a fejlesztési adókedvezmény érvényesítését megkönnyítő feltételek előírása. A Tao. egyéb módosításai 2010. január 1-jével lépnek hatályba.

Az import utáni áfa önadózással történő megállapítására vonatkozó enyhítések, mint az érintett adózói kör likviditását segítő intézkedések 2009. szeptember 1-jétől lépnek hatályba.

Az egyéb módosítások 2010. január 1-jével lépnek hatályba.

A 167. §-hoz

Az Európai Bizottság jóváhagyását követően léphet hatályba az üzemanyag célú sűrített földgázra megállapított 0 Ft/nm3 jövedéki adómérték, tekintettel arra, hogy azt állami támogatási szempontból előzetesen el kell fogadtatni. A bizottsági jóváhagyás időpontja a Magyar Közlönyben közzétételre kerül.

A 168. §-hoz

Rendelkezni kell arról az esetről is, ha az Európai Bizottság nem hagyja jóvá, hogy Magyarország a távhőszolgáltatásra a18%-os adómértéket alkalmazza.

XXX. Fejezet

Módosító rendelkezések

A 169. §-hoz

2010. január 1-jétől a törvény szövegrész-cserékkel kimondja, hogy

- Az adóalap meghatározásának változásával összhangban emelkedik a családi kedvezmény érvényesítésének a jövedelemkorlátja, az

három eltartott esetén 6 millióról 7 millió 620 ezerre,

négy eltartott esetén 6 millió 500 ezerről 8 millió 255 ezerre,

öt eltartott esetén 7 millióról 8 millió 890 ezerre,

hat eltartott esetén 7 millió 500 ezerről 9 millió 525 ezerre,

hét vagy több eltartott esetén 8 millióról 10 millió 160 ezerre nő.

- Az önkéntes pénztárak által kiállított, rendelkező nyilatkozat alapjául szolgáló igazolásnak nevesítetten tartalmaznia kell az egyéb jövedelemnek minősülő adóköteles jóváírásokat is, amely jogalkalmazást segítő rendelkezés. Az igazolás kiállításáról az önkéntes pénztárnak továbbra is adatot kell szolgáltatnia az adóhatóságnak.

- A jogkövetést elősegítő rendelkezés, hogy a nyugdíjelőtakarékossági számla vezetőjének nem az adóévet követő január 31-éig, hanem az adóévet követő február 15-éig kell adatot szolgáltatnia az állami adóhatóságnak.

- A társasági adó mértékének emelkedésével párhozamosan változik az egyéni vállalkozók vállalkozói személyi jövedelemadójának a mértéke, 16 százalék helyett 19 százalékra.

- Az örökléssel szerzett értékpapírok szerzési értékének meghatározása az illetékekről szóló 1990. évi XCIII. törvényhez kapcsolódik, amely indokolja a szerzési érték meghatározásának módosítását, azzal, hogy szerzési értékként az illetékekről szóló 1990. évi XCIII. törvény szerinti forgalmi érték vehető figyelembe akkor is, ha az illetékügyi hatóság nem szab ki illetéket.

- A természetbeni juttatások adóterheléséhez igazodva emelkedik egyes külön adózó jövedelmeket terhelő adó 44 százalékról 54 százalékra nő (a rendelkezés a kamatkedvezmény, valamint az érdekképviseletek adómentes kifizetéseinek korlátját meghaladó juttatásokat érinti).

- A falusi szállásadásból, fizetővendéglátásból származó jövedelemre választható az ingatlan bérbeadásából származó jövedelemre alkalmazható 25 százalékos adó.

- A kutatás-fejlesztési tevékenység meghatározásánál a Frascati Kézikönyvre - törvény a kutatás és kísérleti fejlesztés felméréseinek egységes gyakorlatára - is tekintettel kell lenni az OECD Modellegyezmény mellett.

A 170. §-hoz

A Tao. előírásait érintően az adómérték változás, illetve egyes módosító tételek megszűnésével kapcsolatos előírásokat tartalmaz.

A 171. §-hoz

A számvitelről szóló 2000. évi C. törvény hatálya alá nem tartozó eva-adóalany esetében a bevallás benyújtásának határideje az adóévet követő év február 25-re módosul, ezáltal hosszabb időt biztosítva az adózóknak a bevallás elkészítésére.

A törvény - korábban - az Szja tv. alanyaként illetve társasági adóalanyként a 10 százalékos adókulcs alkalmazása miatt lekötött tartalékba helyezett összeg vonatkozásában mentesíti az eva alanyát a személyi jövedelemadó és a társasági adó utólagos megfizetése alól, amennyiben teljesíti a kedvezményes kulcs alkalmazásának feltételeit. Így az adómegtakarítást az eva hatálya alá történő áttéréskor - hasonlóan a fejlesztési tartalékhoz - nem kell leadózni. Az eva hatálya alatt a személyi jövedelemadót vagy társasági adót meg kell fizetni, ha az eva-alanyiságot megelőzően lekötött tartalék felhasználása nem az előírás szerint történi.

Pontosítja a törvény a kiegészítő tevékenységet folytató eva alany egyéni vállalkozó tb- járulék kötelezettségére vonatkozó rendelkezést. Ennek megfelelően esetében egészségbiztosítási járulékot a Tbj. szerint kell fizetni, míg a nyugdíjbiztosítási járulék alapja az eva alap 10 százaléka.

A 172. §-hoz

A túlfizetett nyugdíj (magánnyugdíjpénztári tagdíj) visszaigénylési szabályának pontosítása.

A 173. §-hoz

A törvény szerint az üzemanyag célú sűrített földgázra 0 Ft/nm3 jövedéki adómérték kerül bevezetésre, alapvetően környezetvédelmi megfontolásból (alacsony CO2 kibocsátás), és nem számottevő költségvetési kihatására tekintettel. (Az adómentesség az Európai Bizottság jóváhagyását követően léphet hatályba.)

A 174. §-hoz

A törvény - az ingatlannal rendelkező társaságban fennálló vagyoni betét megszerzésének illetékkötelessé válására tekintettel - rögzíti, hogy az ingatlannal rendelkező társaságban fennálló vagyoni betétek kedvezményezett eszközátruházás keretében történő megszerzése - az ingatlanokhoz hasonlóan - illetékmentes.

A 175. §-hoz

Az egyes adó- és járuléktörvények módosításáról szóló 2008. évi LXXXI. törvény módosításával az okmányirodák számára csak 2010. január 1-jétől válik kötelezővé a bankkártyával történő illetékfizetés elfogadása. Azon okmányirodáknál azonban, ahol a technikai feltételek fennállnak a hatályos szabályozás értelmében 2010. január 1-jéig is lehet bankkártyával fizetni.

A 176. §-hoz

Az egyes adótörvények és azzal összefüggő egyéb törvények módosításáról szóló 2009. évi XXXV. törvény (a továbbiakban: Mód. tv.) a pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvényt (a továbbiakban: Pftv.) is módosította. A Mód. tv. 37. §-a a Pftv. által korábban megállapított, a Start, Start Plusz vagy Start Extra kártyával foglalkoztatottak után foglalkoztató által fizetendő kedvezményes közteher mértékét 15 százalékról 10 százalékra mérsékelte, illetőleg 25 százalékról 20 százalékra csökkentette. A Mód. tv. értelmében a csökkentett közteher mértékeket a 2009. júliusától teljesített kifizetéseknél már alkalmazni kell. A jelzett mértékváltozással összhangban az Art. 31. §-a (2) bekezdésének 23. pontjában is szükségessé vált „a 15 vagy 25 százalékos mértékű kötelezettség” szövegrész helyébe „a 10 vagy 20 százalékos mértékű kötelezettség” szövegrész léptetése. Az Art. 31. §-a (2) bekezdésének 23. pontjának rendelkezését e törvény kihirdetésétől a 2009. december 31-éig hatályos szöveggel és azzal az eltéréssel kell alkalmazni, hogy a kötelezettség mértéke 10 vagy 20 százalék. Egyebekben az Art. 31. §-a (2) bekezdésének 23. pontja e törvény szerint 2010. január 1-jétől - a munkaadói, munkavállalói és vállalkozói járulék megszűnése, illetőleg a munkaerő-piaci járulék bevezetése miatt változik.

A társasági adóbevallás benyújtására nem kötelezett adózók, amelyek az adóévben vállalkozási tevékenységből származó bevételt nem értek el, vagy e tevékenységükhöz kapcsolódóan költséget, ráfordítást nem számoltak el, bevallást helyettesítő nyilatkozataikat az adóévet követő év február 15-éig nyújtják be az adóhatósághoz. Tekintettel arra, hogy a 2009. január 1-jén hatályba lépett Art. módosítás szerint az éves bevallás benyújtásának határideje az adóévet követő február 15. napjáról az adóévet követő február 25. napjára változott, ugyanakkor ezen adózói csoport részére - az egységes határidők megtartása érdekében - nem indokolt az éves bevallás benyújtásának határidejétől eltérő időpontot fenntartani a bevallást helyettesítő nyilatkozataik benyújtására, a módosítás ezen nyilatkozatok benyújtási határidejét is az adóévet követő február 25. napjára változtatja.

A Tbj. 30/A. § (2) bekezdése korábban konkrét formában tartalmazta a járulékfizetési kötelezettség szempontjából irányadó értékhatárt. A Tbj. jelzett bekezdését időközben a 2008. évi LXXXI. törvény 227. §-ának e) pontja úgy módosította, hogy az konkrét értékhatár helyett az Szja tv.-re való hivatkozást tartalmaz. Az Szja tv. 3. §-ának 19. pontja pedig mezőgazdasági kistermelőnek azt a mezőgazdasági őstermelőt minősíti, akinek az adóévben az e tevékenységéből megszerzett bevétele a 8 millió forintot nem haladja meg. Erre tekintettel az Art. 52. § (7) bekezdése g) pontjának utolsó mondata és az Szja. tv. 3. §-ának 19. pontja közötti összhang megteremtése érdekében a módosítással az Art. 52. §-a (7) bekezdése g) pontjának pontosítására kerül sor.

A 177. §-hoz

A törvény a Tbj. módosításával összefüggő átvezetéseket tartalmazza.

A 178. §-hoz

A törvény az Flt. módosításával összefüggő átvezetéseket tartalmazza.

A 179-180. §-hoz

A módosítás arra irányul, hogy a tanulószerződés alapján a tanuló pénzbeli juttatásának havi mértéke a minimálbér 20 százalékában kerüljön megállapításra. A korábbi adótörvények által megállapított 30 százalékos mérték 20 százalékra való visszaállítása a szakképzési hozzájárulásról szóló 2003. évi LXXXVI. törvény szigorító intézkedéseinek feloldása miatt indokolt.

A 181. §-hoz

A munkaadói járulék megszűnésével, valamint a borravalóval és a felszolgálási díjjal kapcsolatos módosításokkal összefüggő átvezetéseket tartalmazza.

A 182. §-hoz

A rendelkezés a magánnyugdíjra jogosultság feltételeit pontosítja a rokkantsági nyugellátás feltételeivel összhangban.

A 183-184. §-hoz

A törvény a devizában történő könyvvezetésre és beszámoló készítésre vonatkozó rendelkezések módosítása miatt az ezekre történő hivatkozásokat pontosítja.

A törvény további technikai jellegű pontosításokat tartalmaz, az érintett jogszabályok egyéb előírásaival való összhangot teremti meg.

A 185. §-hoz

Jogtechnikai pontosítás.

XXXI. Fejezet

Hatályon kívül helyező rendelkezések

A 186. §-hoz

A törvény a jogszabályváltozásokkal és e törvény módosításaival összhangban hatályon kívül helyezi az Szja tv. feleslegessé vált szövegrészeit, illetve rendelkezéseit.

Az összevont adóalap megállapításakor figyelembe vehető adókedvezmények a családi kedvezmény, a súlyosan fogyatékos állapotra tekintettel járó személyi kedvezmény és a hosszú távú megtakarításokhoz (önkéntes kölcsönös biztosítópénztári és nyugdíj-előtakarékossági befizetésekhez) kapcsolódó adókiutalás kivételével megszűnnek. Megszűnik az összevont adókedvezmény, ezen belül a három társadalombiztosítási és magánnyugdíjpénztári befizetéshez kapcsolódó kedvezmény, a foglalkoztatói nyugdíjszolgáltató intézménybe történő befizetés utáni kedvezmény, a tandíj, a biztosítások, a közcélú adományok kedvezménye, a háztartási szolgáltatások után járó kedvezmény. Megszűnik továbbá az alkalmi foglalkoztatáshoz kapcsolódó kedvezmény.

Hatályon kívül kerülnek a kedvezmények érvényesítésére vonatkozó, azok megszűnésével feleslegessé váló - az adókedvezmények korlátozásáról, az adókedvezmények sorrendjéről, a személyi kedvezmény adóelőlegnél történő figyelembe vételéről rendelkező - részletszabályok. A biztosítások kedvezményének megszűnéséhez kapcsolódóan hatályon kívül kerül a kedvezmény érvényesítése részletszabályait tartalmazó 7. számú mellékletet is.

A törvény szerint 2010-től megszűnik az üzemanyag-megtakarítás adómentessége, az ilyen címen juttatott összeg az adott tevékenységből (például munkaviszonyból) származó jövedelemként adóköteles lesz.

Megszűnnek a napidíjra vonatkozó külön rendelkezések is, az ekként kifizetett összegek minden esetben és teljes összegükben a juttató és a juttatásban részesülő jogviszonya szerint (munkaviszonyos jövedelemként, önálló tevékenységből származó jövedelemként) válnak adókötelessé.

A törvény hatályon kívül helyezi azt a rendelkezést, miszerint adóterhet nem viselő járandóság a külön jogszabály szerinti felszolgálási díj, borravaló. Ezen összegek 2010-től a magánszemély egyéb jövedelmének minősülnek.

A törvény alapján megszűnik a képzés kifizető által átvállalt költségének az adómentessége, ha az a kifizető által a tevékenységében közreműködő magánszemély feladatának ellátásához szükséges felkészítést szolgálja.

A társasági adó változásaival összhangban megszűnik az egyéni vállalkozó vállalkozói adóalapnál érvényesíthető egyes kedvezményei. Megszűnik a helyi adó megfizetése utáni kedvezmény, valamint az egyéni vállalkozó által a szabadalom, használati- és formatervezési mintaoltalom megszerzése és fenntartása költségei utáni érvényesíthető adókedvezmény.

A törvény alapján azon juttatások esetében, amelyek egy adott korlátig adóterhet nem viselő járandóságnak minősültek (például az ösztöndíjas foglalkoztatott ösztöndíj-jellegű juttatása), a korláton felüli rész a juttató és a juttatásban részesülő közötti jogviszony alapján lesz adóköteles (a hatályos szabályozás alapján a korláton felüli rész a magánszemély egyéb jövedelmének minősült, függetlenül attól, hogy a juttatást egyébként milyen jogviszonyban és ki juttatta részére).

A természetbeni juttatásként történő adóztatásnak nem feltétele 2010-től a kifizető (nem foglalkoztató) által történő juttatásnál, hogy az nem lehet tevékenység ellenértéke.

A kamatkedvezményből származó jövedelem szabályainak egyszerűsítése céljából 2010-től a munkaviszonyban kapott kamatkedvezményre is az általános szabályok az irányadóak (a kamatkedvezmény nem munkaviszonyos jövedelem lesz, hanem a munkáltatót terheli 2010-től 54 százalék adófizetési kötelezettség).

Megszűnnek a falusi vendéglátás mentességi szabályai, aminek következtében az e tevékenységből származó jövedelem az általános szabályok szerint (önálló tevékenységből származó jövedelemként) és teljes mértékben adókötelessé válik.

Az üdülési csekkre vonatkozó eljárási szabályok egyszerűsítése céljából megszűnik a kifizető éves adatszolgáltatási kötelezettsége.

Az Szja tv. adómentes jövedelmeket tartalmazó 1. számú mellékletéből hatályon kívül kerül, azaz teljes mértékben adókötelessé válik, és a juttató és a juttatásban részesülő közötti jogviszony, valamint a juttatás körülményeinek megfelelően (amennyiben például az természetbeni juttatásnak tekinthető, természetbeni juttatásként) adózik:

- az egyenruha pénzbeli megtérítése,

- a köztisztviselők, bírák, igazságügyi és ügyészségi alkalmazottak ruházati költségtérítése,

- a munkáltató által biztosított ingyenes vagy kedvezményes számítógép- és internethasználat, a két évig használt számítógép ingyenes vagy kedvezményes átadása,

- a munkáltató, gazdasági társaság, szövetkezet, szakszervezet részéről történő művelődési intézményi szolgáltatás,

- a hideg étkezési utalvány,

- a csekély értékű ajándék,

- a diplomáciai események alkalmával nyújtott vendéglátás, ajándék,

- a villamos-energiaipari dolgozók és az onnan nyugdíjba vonulók árkedvezménye,

- a bányászatban és az erdőgazdálkodásban dolgozók és onnan nyugdíjba vonulók szén- és tűzifa járandósága,

- a csoportos létszámleépítéshez kapcsolódó juttatás,

- a közösségi rendezvényekkel kapcsolatos juttatás.

A katonák és rendőrök részére jogszabály alapján folyósított lakhatási támogatás, valamint a pedagógusoknak szakkönyvvásárlásra, múzeumi dolgozóknak dokumentumvásárlásra juttatott összeg adómentessége megszűnik, az valós költségtérítés lesz, tehát a ténylegesen felmerült kiadás térítése nem bevétel, az ezen felül juttatott összeg adóköteles jövedelem.

A 187. §-hoz

A közcélú adományok kedvezményének megszűnésével összefüggésben hatályon kívül kerül a tartós adományozás külön kedvezményéhez kapcsolódó visszafizetési kötelezettség.

A 188. §-hoz

A társasági adóalap egyes módosító tételeinek hatályon kívül helyezéséről rendelkezik a törvény.

A 189. §-hoz

A törvény az államháztartás egyensúlyát javító - magánszemélyekre, egyéni vállalkozókra és társas vállalkozásokra vonatkozó különadó hatályon kívül helyezését tartalmazza.

A 190. §-hoz

A távhőre vonatkozó módosítással való koherencia megteremtése végett a kereskedelmi szálláshely-szolgáltatás „első lépcsőben” történő módosítását a távhőszolgáltatás hatálybalépésére tekintettel hatályon kívül kell helyezni. Ugyanakkor rendelkezni kell arról az esetről is, ha a távhőszolgáltatásra vonatkozó módosítás nem lép hatályba.

A 191. §-hoz

Az iparűzési adó hatáskör-áttelepítése miatt okafogyottá vált az a hatályos Htv. szerinti rendelkezés, miszerint ideiglenes tevékenység esetén az adó készpénzben is megfizethető.

A 192. §-hoz

Tekintettel arra, hogy a részvények öröklése 2005. január 1-jétől illetékköteles, az egységes szabályozás érdekében gazdasági társaság tagját megillető egyéb vagyoni betét (üzletrész, szövetkezeti részjegy, befektetői részjegy, átalakított befektetői részjegy) öröklésének illetékmentessége megszűnik a törvény szerint.

A 193. §-hoz

Az Art. 31. §-a (2) bekezdésének 26. pontja a munkaadói, munkavállalói és vállalkozói járulékok alapjával és összegével kapcsolatos adatszolgáltatási kötelezettséget ír elő. Tekintve, hogy a munkaadói, munkavállalói és vállalkozói járulékok 2010. január 1-jétől megszűnnek, ezért az azokkal összefüggő adatszolgáltatási kötelezettség is értelmét veszti.

A b)-g) pontokhoz lásd a 81. §-hoz fűzött indokolást.

A hatályos szabályok szerint az egyes adókötelezettségek között szerepel a bankszámlanyitási kötelezettség, valamint egy meghatározott értékhatár feletti kifizetés esetére kötelező fizetési mód alkalmazása is. A fizetési mód összeghatárhoz kötése ahhoz a szabályhoz kapcsolódott, amely szerint, ha a gazdasági tevékenységet folytató adózók között készpénzzel teljesített kifizetés összege a 250 ezer forintot meghaladta, az adóhatóság a 250 ezer forint fölötti rész után 20%-os mértékű mulasztási bírságot szabott volna ki. Tekintettel arra, hogy ezen összeghatárhoz kapcsolódó szankciót előíró rendelkezés időközben hatályát vesztette, nem indokolt a továbbiakban az adókötelezettségként meghatározni az összeghatár elérése esetére a kötelező fizetési módot.

Az egyszerűsített adóbevallás bevezetésével egyidejűleg az adóhatósági adómegállapítás szabályai hatályon kívül kerültek. Ezzel összefüggésben az Art. számos ponton módosult, és kikerültek a törvényből az ezen adómegállapítási típusra vonatkozó szabályok. A módosítással egy hiba kerül kijavításra, ugyanis az adóbevallás különös szabályaiból hatályon kívül kerül az adóhatósági adómegállapításra, mint már nem létező jogintézményre való utalás.

A módosítás pontosítja az elektronikus árverés technikai feltételei és működtetése részletszabályainak közzétételére vonatkozó rendelkezést. Tekintettel arra, hogy az állami adóhatóságnak nincs hivatalos lapja, ezen közlemények csak az adóhatóság internetes honlapján jelenhetnek meg.

A hatályos szabály szerint az adóhatóság mulasztási bírsággal sújtja azt az adózót, aki/amely az ellenőrzés időpontjában az áru eredetét tanúsító bizonylattal vagy annak másolatával nem rendelkezik. Ez a mulasztási bírság tényállás a kereskedelmről szóló 2005. évi CLXIV. törvényben (a továbbiakban: kereskedelmi törvény) meghatározott azon kötelezettséghez kapcsolódik, amely szerint az elárusítás helyén kell tartani az áru eredetét igazoló dokumentumot vagy annak másolatát. Tekintettel azonban arra, hogy az adóhatóság ellenőrzése során a kereskedelmi törvény rendelkezéseit már nem alkalmazhatja, indokolatlanná vált egy ott meghatározott kötelezettség megszegése esetére szolgáló szankciót fenntartani, így a módosítás hatályon kívül helyezi e bírság tényállást meghatározó rendelkezést.

A fizetési mód összeghatárhoz kötését előíró rendelkezéshez kapcsolódóan az Art. tartalmazott egy felhatalmazó rendelkezést, ami a kormány számára biztosított volna jogot arra, hogy rendeletben határozza meg a POS terminál útján történő fizetések esetén a hitelintézet által érvényesíthető, a vállalkozás ügyfél felé felszámított jutalékok, díjak és egyéb költségek maximális mértékét. Tekintettel arra, hogy az a rendelkezés, amely kapcsán e felhatalmazás beiktatására sor került már nem hatályos, a felhatalmazó rendelkezés hatályban tartása szintén nem indokolt.

A 194. §-hoz

A törvény a Tbj. módosításával összefüggő átvezetéseket tartalmazza.

A 195. §-hoz

A törvény az Flt. módosításával összefüggő átvezetéseket tartalmazza.

A 196. §-hoz

A módosítás visszaállítja a tárgyi eszköz beszerzésre fordított összeg korábbiakhoz képest csökkentett mértékű elszámolhatóságának a lehetőségét, melyet a korábbi adótörvények módosítását tartalmazó törvénycsomag eltörölt. Ezért szükséges az emiatt megállapított átmeneti rendelkezés hatályon kívül helyezése, tekintettel arra, hogy a továbbiakban már nem értelmezhető.

A 197-199. §-hoz

A munkaadói járulék megszűnésével összefüggő átvezetéseket tartalmazza.

A 200. §-hoz

A törvény a szerződésen alapuló - konkrét termékhez, anyaghoz, áruhoz, szolgáltatásnyújtáshoz közvetve kapcsolódó, nem számlázott - utólag adott/kapott engedmények elszámolására vonatkozó új rendelkezésekkel függ össze, a korábbi előírások törlését eredményezi.

A törvény a devizában történő könyvvezetésre és beszámoló készítésre vonatkozó rendelkezések módosítása miatt az ezekre történő hivatkozásokat, illetve a befektetési jegyek értékesítésére vonatkozó előírásokat pontosítja.

A 201. §-hoz

A törvény hatályon kívül helyezi az egyes adó- és járuléktörvények módosításáról szóló 2008. évi LXXXI. törvény 233. §-ának (3) bekezdését, amely kimondta, hogy 2010. január 1-jétől - a devizában történő könyvvezetés és beszámoló készítés lehetőségéről rendelkező - a számvitelről szóló 2000. évi C. törvény 20. §-ának (4) bekezdésében a „több mint 50%-ban” szövegrész helyébe a „több mint 25%-ban” szövegrész lép. Mivel a törvény szerinti törvénymódosítás a számvitelről szóló 2000. évi C. törvénynek ezeket a rendelkezéseit is érinti e tekintetben változatlan tartalommal (de bizonyos bekezdések számozása megváltozik), 2010. január 1-jével való hatálybalépés mellett, így a hivatkozott rendelkezés hatálytalanítása indokolt.

A 202. §-hoz

A törvény a kulturális járulék hatályon kívül helyezéséről rendelkezik.

A 203. §-hoz

A törvény az állami ingatlant használó költségvetési szervek számára a vagyontörvényben előírt bérleti díj fizetésének a törvényben lévő megszüntetésével összefüggő hatályon kívül helyezéséket tartalmaz.

A 204. §-hoz

A költségekkel való hatékony gazdálkodás értelmében a helyi önkormányzatok, illetve azok társulásai esetében célszerű, hogy a tulajdoni lap kiváltásához kapcsolódó díjkedvezmény a tárgyi illetékmentes eljárásokra, illetve a közösségi, illetőleg nemzeti forrásból megvalósuló, és közszolgáltatásokat nyújtó beruházásokra korlátozódjon. E rendelkezések hatályba lépése a törvény kihirdetését követő 45. nap.

A 205. §-hoz

A rendelkezés általános hatályon kívül helyező rendelkezést tartalmaz.

XXXII. Fejezet

Átmeneti rendelkezések

A 206. §-hoz

A törvény átmeneti rendelkezéssel a következőket mondja ki.

A munkáltató, kifizető által térített képzés költségeinek részbeni adókötelessé válása kizárólag a 2009. december 31-ét követően megkezdett képzések esetében alkalmazandó.

A magánszemély a 2009. december 31-én hatályos szabályoknak megfelelően továbbra is visszaigényelheti önellenőrzéssel a foglalkoztatói nyugdíjszolgáltató intézményi foglalkoztatói hozzájárulás után megfizetett adót, amennyiben szolgáltatásra nem válik jogosulttá, mert munkaviszonya a feltételes jogszerzési időtartam lejárta előtt megszűnt.

A 2009. adóévben szerzett jövedelmek tekintetében, a 2010-ben benyújtandó bevallás vonatkozásában is alkalmazható az a rendelkezés, hogy a magánszemély egyszerűsített bevallást nyújthat be adóhatósági közreműködéssel abban az esetben is, ha az egyszerűsített közteherviselési hozzájárulásról szóló 2005. évi CXX. törvény szerinti közteherviselést választott, kivéve, ha a kifizetőt terhelő ekhot a magánszemély vállalja vagy az ekho nem jogszerű választása miatt ekho különadót is fizetnie kell.

A törvény az összevont adóalapnál érvényesíthető kedvezmények megszűnésével összefüggésben tartalmaz átmeneti rendelkezéseket. A tandíj, felnőttképzés díjának 2009. december 31-ét megelőzően elhalasztott kedvezménye ezen időpontot követően is érvényesíthető. A 2009. december 31-ét megelőzően érvényesített biztosítási kedvezményhez kapcsolódó visszafizetési kötelezettség ezen időpontot követően is alkalmazandó. A tartós adományozás külön kedvezményéhez kapcsolódó visszafizetési kötelezettség azonban a szerződés magánszemély által 2009. december 31-ét követően történő felmondása esetén megszűnik.

Válságkezelő intézkedésként bevezetett rendelkezés, hogy a 2008. december 31-éig megképzett fejlesztési tartalék adómentes feloldására rendelkezésre álló 4 éves időtartam két évvel meghosszabbodik, azaz 6 év lesz.

Az örökléssel szerzett értékpapírok szerzési értékére vonatkozó beiktatott rendelkezés a 2008. december 31-ét követően átruházott értékpapírok szerzési értékének meghatározására is alkalmazható, ha az értékpapír öröklésére tekintettel az illetékekről szóló 1990. évi XCIII. törvény átmeneti rendelkezése alapján az illeték kiszabását az illetékügyi hatóság mellőzte.

A 207. §-hoz

A törvény arról rendelkezik, hogy a Tao.-t módosító, kihirdetéskor hatályba lépő rendelkezéseket a 2009. adóévi adókötelezettségre lehet alkalmazni, a hitelintézet a veszteségelhatárolást először a 2009. adóévi negatív adóalapra alkalmazhatja, továbbá a 2010. január 1-jével hatályba lépő rendelkezéseket a 2010. adóévi adókötelezettségre kell első ízben alkalmazni. Ez azt jelenti, hogy a naptári évtől eltérő üzleti évet választó adózóknak a 2009. adóév 2010-re áthúzódó időszakára még a korábbi előírások szerint kell eljárni.

A 208. §-hoz

Az Eva tv. módosítása lehetővé teszi, hogy a 10 százalékos adókulcs alkalmazásához kapcsolódó kedvezményes szabályt már a 2009. adóév megállapításakor is alkalmazni lehet mind a személyi jövedelemadó, mind a társasági adó tekintetében.

A 209. §-hoz

A törvény rendelkezik arról is, hogy a hatálybalépést megelőzően, az import utáni áfa önadózással történő megállapítására kiadott engedélyek legkésőbb 2010. június 30. napjáig jogosítanak önadózásra.

A 210. §-hoz

A kedvezményes kulcs a törvény hatálybalépése után teljesített szolgáltatásra alkalmazandó. Egyúttal a külön rendelkezni szükséges arról is, hogy az időszakonkénti elszámoláshoz kötődő szolgáltatásokra vonatkozó, az Adómód. tv. 57. §-a szerinti átmenet e szolgáltatásnál nem alkalmazandó.

A 211. §-hoz

Lásd a 61. § indokolását.

A 212. §-hoz

A törvény rendezi az iparűzési adó és a vállalkozók kommunális adójában az előlegfizetés rendjét abban az átmeneti időszakban, amíg a kivetéses előleg-megállapítást felváltja az önadózásos adó-megállapítás módszere.

A 213. §-hoz

A gazdasági válságra tekintettel 2 évvel meghosszabbításra kerül a lakóházépítésre, illetve az ingatlanok továbbértékesítésére nyitva álló határidő azokban az illetékügyekben, ahol 2008. október 1. és 2012. szeptember 30. között járna le, és a vagyonszerzők ezt a határidő lejárta előtt kérik.

A gazdasági válságra tekintettel, a finanszírozási célú ügyletek támogatása érdekében az előterjesztés kétéves időtartamra szóló átmeneti illetékmentességet biztosít a visszlízing ügyletben részt vevő lízingbevevőknek, akik saját ingatlanukat értékesítik és lízingelik vissza, hogy ezáltal pénzeszközökhöz jussanak.

A 214-218. §-hoz

Lásd a 81. §-hoz fűzött indokolást.

A 219. §-hoz

Lásd a 91. §-hoz fűzött indokolást.

A 220. §-hoz

Lásd a 176. §hoz fűzött indokolást.

A 221. §-hoz

Lásd a 85., 95., 98., 101. és 102. §-hoz fűzött indokolást.

A 222. §-hoz

E törvény Art.-t módosító rendelkezéseit kell alkalmazni a hatálybalépésekor jogerősen el nem bírált ügyekben, továbbá a hatálybalépést követően az azt megelőző időszakra teljesítendő, illetve esedékessé vált kötelezettségekre azzal, hogy ha a jogszabálysértés elkövetésének időpontjában hatályos rendelkezések az adózóra összességében kevésbé terhes bírság-, pótlékfeltételeket határoztak meg, a kötelezettségre legfeljebb az elkövetéskor hatályos törvényben meghatározott legmagasabb mérték alkalmazható.

Az adózónak az e törvény hatálybalépését követően - ha e törvény eltérően nem rendelkezik - az azt megelőző időszakra teljesítendő bejelentési, adómegállapítási, bevallási, adófizetési, adóelőleg-fizetési, bizonylat-kiállítási, adatszolgáltatási és adólevonási kötelezettségét a 2009. december 31. napján hatályos szabályok szerint kell teljesítenie.

A 223. §-hoz

A törvény a Tbj. módosításával összefüggő átmeneti rendelkezéseket tartalmaz.

A 224. §-hoz

A törvény az Eho. módosításával összefüggő átmeneti rendelkezéseket tartalmaz.

A 225. §-hoz

A törvény az Flt. módosításával összefüggő átmeneti rendelkezéseket tartalmaz.

A 226. §-hoz

A rendelkezés értelmében a már társadalombiztosítási nyugellátásban részesülő pénztártagok, illetve volt pénztártagok 2009 végéig kérhetik társadalombiztosítási nyugellátásuk ismételt megállapítását, a pénztártagság figyelmen kívül hagyásával. Ezt akkor tehetik meg, ha a visszalépésre vonatkozó feltételeket teljesítik, valamint - amennyiben korábban pénztári szolgáltatásban részesültek - ennek összegét a magánnyugdíjpénztár részére visszafizetik. A visszafizetett összeget a pénztár a Nyugdíjbiztosítási Alap részére utalja át.

A 227. §-hoz

A szabály értelmében a módosított rendelkezéseket kizárólag a törvény hatályba lépését követően kezdeményezett átlépésekre kell alkalmazni.

A 228. §-hoz

Az átmeneti rendelkezés értelmében az öt éven belüli pénztár-, illetve portfólióváltások csak akkor eredményezik a hozamgaranciára való jogosultság elvesztését, ha a váltásokra a törvény hatályba lépését követően került sor.

A 229. §-hoz

A törvény átmeneti előírás keretében rendelkezik arról, hogy a számvitelről szóló 2000. évi C. törvényt módosító rendelkezéseket először a 2010. évben induló üzleti évről készített beszámolóra kell alkalmazni, azzal, hogy egyes rendelkezések már a 2009. évben induló üzleti évről készített beszámolóra is alkalmazhatók.

A 230. §-hoz

A törvény a távhőszolgáltatás versenyképességét javító törvényben előírt adókötelezettséget érintő módosítást már a 2009. évi adókötelezettségre is vonatkoztatja.

A 231. §-hoz

A törvény az egyes adó és járuléktörvények módosításáról szóló 2008. évi LXXXI. törvény 276. §-ában foglaltak alkalmazását a 2009. december 31-éig megszerzett jövedelemre korlátozza a gazdasági válság elmélyülésére tekintettel más kedvezmények korlátozásához hasonlóan.

A 232. §-hoz

A jogszerűen működő iparági szereplők védelme és a gazdaság kifehérítése érdekében fogalmazza meg a károsult hozzájutását az őt megillető kártérítési összeghez, amihez átmeneti rendelkezések tartoznak.

A 233. §-hoz

Pontosítja a törvénynek az ún. amnesztia szabály megszüntetésére irányuló rendelkezését, s egyúttal átmeneti időre (2009-re) minden külföldről származó osztalékjövedelemre, vállalkozásból kivont jövedelemre egységesen 10 százalékos adómértéket határoz meg.

A 234. §-hoz

Mivel az általános áfa-mérték 2009. július 1-jétől 25%-ra emelkedik, szükséges rendelkezni a július 1. és a hatálybalépés közötti átmeneti időszakról is. A módosítás ezt célozza, biztosítva, hogy ezen átmeneti időszakban is 20%-os áfakulcs alkalmazható a lakásértékesítésekre. Amennyiben mégis 25%-os áfával állítanának ki ezen időszakban a lakásértékesítések után számlát, akkor azt utólag módosítani kell. Ha pedig a nem megfelelően alkalmazott áfamérték utólagos önellenőrzést is igényel, akkor ez pótlékmentesen elvégezhető.

A 235. §-hoz

A Gyftv. módosításhoz tartozó átmeneti szabály.

A 236. §-hoz

A hozzájárulási rendszert érintő, ezen belül a gyakorlati képzésre elszámolható költségek csökkentése azt eredményezheti, hogy a vállalatok nem fognak részt vállalni az iskolai rendszerű szakképzés gyakorlati képzésében, aminek hatásaként nagymértékben csökkenhet a jelenlegi tanulószerződések száma. A tanulószerződések nagyszámú felbontásának elkerülése érdekében szükséges kimondani, hogy a szigorító intézkedéseket csak az e törvény hatályba lépése után megkötött tanulószerződésekre kell alkalmazni.