2001. évi XLIV. törvény indokolása

a sor- és tartalékos katonai szolgálat teljesítése rendjének változásával érintett törvények módosításáról

-----STARTING---POINT---ALTALANOS--- 

A Magyar Honvédség hosszú távú átalakításának irányairól (a továbbiakban: haderőreform) szóló 61/2000. (VI. 21.) OGY határozatban foglaltak szerves részét képezi a haderő humánerő gazdálkodásának, a sor- és tartalékos katonai szolgálat időtartamának, a sorkatonák kiképzési és szolgálatteljesítési, továbbá a tartalékos hadkötelesek igénybevételi rendjének, valamint a hadkiegészítési rendszer mindezekkel összefüggő egyes elemeinek a haderőreform szellemével és célkitűzésével összhangban álló átalakítása, illetve korszerűsítése.

Az erre vonatkozó hosszú távra szóló elgondolást - a Magyar Köztársaság honvédelmének egészét érintő stratégiai felülvizsgálat koncepciójáról szóló 2322/1999. (XII. 7.) Korm. határozat előírásaival összhangban - a Kormány a 2234/2000. (IX. 29.) Korm. határozatában alakította ki.

Az elgondolás tartalmazza azokat a célkitűzéseket és tennivalókat, amelyek megvalósítása szükséges a haderőreform befejezése utáni - mintegy 45 ezer fős béke- és megközelítőleg 70 ezer fős hadilétszámú - hadkötelezettségen és önkéntességen alapuló (vegyes rendszerű) haderő sor- és tartalékos katonai szolgálati és kiképzési rendszerének a megváltozott követelmények szerinti átalakításához, valamint a szerződéses katonai szolgálati rendszer további építéséhez és stabilizálásához.

Az elgondolás abból indul ki, hogy a Magyar Honvédség összetett és sokoldalú feladatainak rendeltetés szerinti végrehajtása érdekében szervezeti struktúrájában a szerződéses (önkéntes) állománnyal rendelkező katonai szervezetek mellett még belátható ideig továbbra is szükség lesz a sorállománnyal működő békeszervezetekre, illetve háborús fenyegetettség esetén - csökkentett háborús szervezetüknek megfelelően - a tartalékos hadkötelesekkel kiegészített csapatokra.

A törvény a honvédelemről szóló 1993. évi CX. törvénynek (a továbbiakban: Hvt.), továbbá a hadköteles katonák szolgálati viszonyáról szóló 1996. évi XLIV. törvénynek (a továbbiakban: Hkt.), valamint a polgári szolgálatról szóló 1997. évi XXI. törvénynek a csökkentett sorkatonai szolgálat bevezetésére és az ahhoz kapcsolódó, az önkéntes tartalékos állomány létrehozására és a hadköteles tartalékosok katonai szolgálati kötelezettségének változására, végül az ezekkel összefüggő hadkiegészítési (mozgósítási) eljárás egyes elemeinek pontosítására vonatkozó módosító javaslatokat tartalmazza.

A haderőstruktúra átalakítása - a népesség csökkenésén belül a sorköteles korba lépő létszám évenként történő fokozatos csökkenése ellenére - a behívásra váró hadkötelesek létszámának felhalmozódását okozza, amely a hadkiegészítés eszközeivel 2002-2003. után már nehezen kezelhető, azaz a sorköteles koron belül nem képes biztosítani valamennyi kötelezett sorkatonai szolgálatra való behívását. Ezért az Alkotmányban előírt általános hadkötelezettség katonai szolgálati kötelezettségének teljesítését - a társadalmi igazságosság érvényesülése érdekében - úgy kell átalakítani, hogy csökkenő létszám mellett is minden, a katonai szolgálatra egészségileg, pszichikailag, fizikailag alkalmas fiatal behívásra kerüljön.

Az ellentmondás feloldására elvileg két megoldás lehetséges. Az egyik, a 9 hónapos szolgálati idő megtartása mellett a rendszeresített sorkatonai létszám növelése a katonai szervezeteknél. Ezzel a felhalmozódás megállna, majd fokozatosan csökkenne. Ez nyilvánvalóan nem járható út, mert szöges ellentétben áll a haderőreform céljaival. A másik megoldás: a biztonság- és védelempolitikai helyezet által megengedett és a haderőstruktúra által megkövetelt mértékben áttérni egy rövidebb sorkatonai szolgálati időre, amely felgyorsítja a felhalmozódó tartalékok behívását és biztosítja minden sorköteles számára a katonai szolgálat letöltését.

Az ezzel kapcsolatban végzett számítások szerint, hosszabb távon - a kötelező sorkatonai szolgálat megszüntetéséig - évi 20000 fő körüli behívási létszám mellett biztosítható, hogy minden kötelezett behívásra kerüljön.

E behívási létszámot alapul véve a jelenlegi 9 hónapos szolgálati idő csökkentett változata - a kiképzés követelményeire is figyelemmel - célszerűen 6 hónap lehet. Mindez a kormányprogram céljaival is összhangban áll.

A haderő átalakítás jelentős változtatásokat követel a tartalékos katonai szolgálat teljesítésének rendjében is. Az új elveknek alkalmazkodniuk kell a Magyar Honvédség új struktúrájához, a béke-kiegészítés rendszerében várható változásokhoz, meg kell felelniük a NATO tartalékos állománnyal szembeni és az ország megbízható védelmét garantáló elvárásoknak.

A tartalékos katonai szolgálat teljesítésének új rendszerét döntően befolyásolja, hogy az átalakítás után a haderő mozgósításához (a katonai szervezetek feltöltéséhez) szükséges tartalékosok létszáma várhatóan nem lesz több, mint 40000 fő, ami a jelenleg szükséges mozgósítandó létszámnak megközelítően csak harmada.

A másik fontos tény a sorkatonai szolgálati idő csökkenése, aminek következtében objektíve alacsonyabb felkészültségű katonák szerelnek le, és a kiképzettség nem elégíti ki a tartalékosokkal szembeni követelményeket. Viszont alkotmányos kötelesség háborúban a haza védelmében részt vevő katonák túlélését elősegítő felkészültségről gondoskodni.

További meghatározó szempont, hogy a hadköteles tartalékos katonák békében csak önkéntes jelentkezés alapján vezényelhetők az országhatáron kívüli feladatra, ami a NATO ilyen jellegű elvárásainak nem felel meg.

Az új követelmények teljesítése a tartalékos hadkötelesek igénybevétele mellett csak önkéntes tartalékos katonákkal valósítható meg.

Az önkéntes tartalékos rendszer bevezetésének alapfeltétele olyan motivációs rendszer kidolgozása, ami vonzóvá teszi ezt a szolgálati formát, amiben kifejeződik a társadalom elismerése a haza szolgálatát önként vállalók felé.

A fentiekkel összefüggésben indokolt módosítani a Hvt.-nek a hadkiegészítési rendszert érintő több olyan szabályát, amely a sor- és tartalékos katonai szolgálat rendjének változásával kapcsolatos, vagy amely pontosításra szorul.

-----STARTING---POINT---RESZLETES---

Az 1-2. §-hoz

A haderőreformnak megfelelően átalakuló mozgósítási rendszer nem igényli, hogy a települések polgármesteri hivatalai a bevonuló tartalékos hadköteleseket kijelölt gyülekező helyeken gyülekeztessék, és onnan szállítsák a szolgálatteljesítés helyére (a helyőrségekbe). A hadkötelesek önállóan, közvetlenül ahhoz a katonai szervezethez vonulnak be, ahol szolgálni fognak. Ezért módosítani kell a Hvt. 37. §-ának ezzel kapcsolatos rendelkezését.

A mozgósítás gyakorlati feladatainak ellátásában a korábban hatályos szabályok szerint is közreműködtek a Rendőrség különböző szervei. A riasztás, kiértesítés végrehajtásában továbbra is indokolt ezen erők igénybevétele. A birtokukban lévő információk átadása eredményesebbé, hatékonyabbá teheti a mozgósítási feladatok végrehajtását.

A 3-6. §-hoz

NATO tagságunkkal összefüggésben a haderő megváltozott feladatai indokolttá teszik a szerződéses katonai szolgálatot teljesítőkön kívül olyan szerződéses legénységi állomány létrehozását, amely mind hazai, mind külföldi katonai kötelezettségek teljesítése céljából igénybe vehető. Ezt az állományt a tartalékos hadkötelesekből önként tartalékos katonai szolgálatot vállalók képeznék (önkéntes tartalékosok). Ennek az új állománycsoportnak a bevezetéséhez módosítani szükséges a Hvt. azon rendelkezéseit, amelyek a haderő állományának összetételéről és kiegészítéséről szólnak [43., 44. § (1), 45. § (2) és 47. § (2) bekezdés].

A 7-11. §-hoz

A hadkötelesek nyilvántartásának és adatkezelésének pontosságához fontos katonai érdekek fűződnek. A nyilvántartási adatokat a Hvt. szerint a hadkötelesek, a hadkötelesek lakóhelye szerint illetékes jegyzők, illetve az adatkezelő államigazgatási és egyéb szervek szolgáltatják. Az adatszolgáltatás, illetve a katonai nyilvántartás terén tapasztalt hiányosságok szükségessé teszik a Hvt. erre vonatkozó egyes szabályainak pontosítását, illetve kiegészítését.

Indokolt pl. a sorkötelesek jegyzők által történt összeírási adatainak átadási idejét a folyó év december 31. napja helyett november 30-ában meghatározni, hogy a hadkiegészítő parancsnokságok a katonai nyilvántartásba vétel feladatai végrehajtását a tárgyév január 1-jével megkezdhessék.

A sorkatonai szolgálathalasztásra okot adó tanulmányok igazolására a tanintézeteket jelenleg a Hvt. végrehajtási rendelete kötelezi. Az e téren tapasztalható tömeges mulasztás, és a sorköteles tanulók ezzel kapcsolatos terheinek csökkentése érdekében indokolt az igazolással kapcsolatos kötelezettséget az oktatási intézet részére a Hvt.-ben meghatározni.

A nyilvántartási adatokkal kapcsolatos módosítások a Hvt. 71. §-ának (3), 73. §-ának (1)-(2) és új (7) bekezdését, 75. §-át, 76. §-ának (2) és (4) és 78. §-ának (1) bekezdését érintik.

A 12-14. §-hoz

A haderőreformmal összefüggő tiszti létszámcsökkentés, továbbá hiányos vagy túlhaladott szabályozás miatt indokolt a Hvt-nek a sorozásról szóló egyes rendelkezéseit módosítani.

A sorköteles kor felső határáig (25 év) történő bevonultatáshoz a sorköteleseket időben be kell sorozni, ha nem részesültek tanulmányi szolgálathalasztásban. Mivel a nyilvántartás elégtelensége, állampolgári mulasztás stb. miatt számos sorköteles nem kerül a végső határidőig sorozásra, indokolt a hadkötelesek megjelenési kötelezettségének szabályait azzal kiegészíteni, hogy aki nem kapott sorozási felhívást 24 éves koráig, anélkül is köteles sorozáson megjelenni.

A sorozás céljának és a hadkiegészítő parancsnokságok tiszti létszámának korlátozottságára figyelemmel indokolt az I. fokú sorozóbizottság összetételét úgy meghatározni, hogy annak elnöke tiszt helyett hivatásos állományú más rendfokozati állománycsoportba tartozó személy lehessen, továbbá ha a sorozás nem előre meghatározott katonai szervezetekhez történő behívás céljából folyik, akkor a katonai szervezet képviselője ne legyen tagja a sorozóbizottságnak.

Indokolt végül a II. fokú sorozóbizottság hatáskörét egyértelművé tenni az I. fokú sorozóbizottság határozata ellen benyújtott fellebbezések elbírálása ügyében.

A módosítások a Hvt. 80. §-ának (3), 82. §-ának (2), (4) és (5), valamint 84. §-ának (1)-(3) bekezdését érintik.

A 15-17. §-hoz

A törvény 15. §-a rendelkezik a fegyveres és a fegyver nélküli katonai szolgálat 6 hónapos időtartamáról, amelynek bevezetésére a 40. § (1) bekezdése szerint 2002. január 1-jét követően kerülhet sor. Ezzel összefügg a 17. § rendelkezése, mely szerint egyáltalán nem kerül behívásra az a sorköteles, aki saját háztartásában 2 gyerek eltartásáról gondoskodik. Az ilyen sorkötelesek eddig is 6 hónappal rövidebb ideig szolgáltak, mint a többi. Nem kerül behívásra továbbá az sem, akinek testvére katonai szolgálati ideje alatt halt meg (ez utóbbi esetben azonban kérhető a bevonultatás).

A 18-21. §-hoz

E §-ok pontosítják a különböző jogcímeken engedélyezhető szolgálathalasztás szabályait. Egyértelműsítik, hogy a tanulmányi szolgálathalasztás csak az első képesítés megszerzésének időszakára engedélyezhető. A családfenntartói szolgálathalasztást kivéve sem tanulmányi, sem egyéb szolgálathalasztás nem engedélyezhető azonban annak az évnek június 30. napját követő időre, amelyben a hadköteles betölti a 30. életévét. Ez utóbbi szabályt azért indokolt a Hvt-be beépíteni, mert ezáltal lehet megakadályozni a katonai szolgálat teljesítése alóli kibúvást (30 éves kor után ugyanis már nem lehet sorkatonai szolgálatra behívni). Ezen kívüli pontosítások átvezetése végett is indokolt a Hvt. 107. és 108. §-ának megújítása.

A 22-23. §-hoz

A 6 hónapos sorkatonai szolgálat bevezetésével és a szolgálathalasztással függ össze a Hvt. 112. és 114. §-ának módosítása, amely a sorkatonai szolgálat félbeszakításával, és a sorkatonai szolgálatból a váltási rendtől eltérő időben történő leszereléssel kapcsolatos. Ennek oka, hogy lényegében félbeszakításra és leszerelésre is ugyanolyan indokok alapján kerülhet sor, mint a szolgálathalasztásra.

A 24-25. §-hoz

A törvénynek e §-ai a fegyver nélküli katonai és a polgári szolgálat engedélyezési eljárási szabályait pontosítják, különös tekintettel a valamely szolgálati forma teljesítése alóli kibúvás megakadályozására. Korlátozni indokolt az ilyen szolgálat teljesítése iránti kérelem benyújtásának megismétlését, ha az előző kérelmet jogerős államigazgatási határozatban vagy bírósági ítéletben elutasították. Ez azért fontos, mert magának a kérelemnek a benyújtása már önmagában mentesít a fegyveres katonai szolgálat alól mindannyiszor, ahányszor azt benyújtják.

A 26-30. §-hoz

A már említett mozgósítási rendszer megváltozásával összhangban a tartalékos állománykategóriák változásán felül megváltozik a tartalékképzési és tartalékgazdálkodási rendszer is. A módosítások ezt a változást alapozzák meg.

A törvény az új követelményeknek megfelelően határozza meg a tartalékos katonai szolgálat célját. Hasonló módon határozza meg a tartalékosok katonai szolgálatra való behívásának jogcímeit.

A mozgósítási szükségletek függvényében csökkenti a tartalékos és póttartalékos katonai szolgálat összidőtartamát 3, együttes időtartamát 6, a sor- és tartalékos katonai szolgálat együttes időtartamát pedig 9 hónapra. Pontosítja továbbá a tartalékos katonai szolgálatra történő behívás alóli mentesítés eseteit, végül a hadkötelezettség felső korhatárát elérőkkel kapcsolatos eljárás rendjét.

A 31-42. §-hoz

A törvénynek e §-ai a Hkt.-nek azokat a rendelkezéseit módosítják, amelyek a sorkatonai szolgálat 9 hónapos időtartamával arányosan állapítanak meg különböző jogosultságokat és kötelezettségeket a sorkatonák számára. Indokolt ezek mértékét is a 6 hónapos szolgálati idővel arányosan megállapítani. Az e körbe tartozó alábbi szabályozási tárgyakat érinti a módosítás: a sorkatonai előléptetés várakozási, a rendfokozatban való visszavetés, a vezénylés, az alap-, pót-, jutalom, rendkívüli és betegszabadság, a betegség miatti szolgálatmentesség, az egyéb szolgálatmentesség (pl. érdekvédelmi szervezeti elfoglaltság), a fogság fenyítés, a kimaradás, az eltávozás megvonásának időtartama és mértéke.

-----STARTING---POINT---VEGE---

A 43. §-hoz

A törvénynek a 6 hónapos sorkatonai szolgálatra vonatkozó és az ahhoz kapcsolódó rendelkezései - a bevezetéséhez szükséges felkészülési idő biztosítása érdekében - nem a törvény hatálybalépésével egyidejűleg, hanem csak 2002. január 1-jén lépnek hatályba.

A sor- és tartalékos katonai szolgálati idő együttes tartamával egyezik meg a polgári szolgálat időtartama. Ezért a polgári szolgálatra vonatkozó törvényben meghatározott 4 hónapos tartalékos és póttartalékos szolgálat helyett teljesítendő polgári szolgálati időt indokolt a csökkentéssel arányosan (90 napban) meghatározni.

A 44. §-hoz

A törvény hatályba lépése és a 6 hónapos katonai szolgálati idő bevezetése között sorkatonai szolgálatot teljesítőkre vonatkozóan indokolt átmeneti szabályként kimondani, hogy rájuk a rövidebb szolgálati idő nem vonatkozik, mert még a korábbi szabályok szerint vonultak be.

A korábban sorkatonai szolgálatot teljesítettekkel kapcsolatban egyértelműsíteni szükséges, hogy a 6 hónapnál hosszabb sorkatonai szolgálatot teljesítettek sor- és tartalékos katonai szolgálatának együttes időtartama is legfeljebb 9 hónap lehet azzal, hogy abból 90 nap tartalékos katonai szolgálati idő.

A 45. §-hoz

Az önkéntes tartalékos katonai szolgálatot teljesítők jogállása lényegében megegyezik a tartósan szerződéses katonai szolgálatot teljesítők jogállásával. Ezért indokolt a törvényben kimondani, hogy mint sajátos szerződéses katonai szolgálatot teljesítőkre a szerződéses katonákra vonatkozó szabályokat kell alkalmazni. Ugyanakkor felhatalmazást kell adni a honvédelmi miniszternek, hogy az önkéntes tartalékosokra vonatkozó indokolt speciális szabályokat rendeletben állapítsa meg.