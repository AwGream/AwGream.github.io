2001. évi LXXIII. törvény indokolása

a környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény módosításáról

-----STARTING---POINT---ALTALANOS--- 

A környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvényt (a továbbiakban: a Kt.) 1995. júniusában fogadta el az Országgyűlés. A törvény az üzemanyagra, gumiabroncsra, hűtőszekrényre és hűtőközegre 1995. szeptemberétől, a csomagolóeszközre és akkumulátorra 1996. január 1-től, míg a gyógyszerek csomagolóeszközeire csak 1997. január 1-től lépett hatályba. A törvény végrehajtási rendeletei 1995. szeptemberében jelentek meg.

A környezetvédelmi termékdíj bevezetésével az Országgyűlés forrást kívánt teremteni a termék által okozott környezetvédelmi problémák egy részének megoldására oly módon, hogy ezzel egy időben a problémát okozó termékek fogyasztását is csökkentse a termékdíj árba való beépítésén keresztül, vagy a termékdíj differenciálásával versenyképes árat alakítson ki a környezetbarát helyettesítő termék részére.

A Kt. hatályba lépése óta eltelt időszak során bekövetkezett jogszabályváltozások, különösen a vámjogról, a vámeljárásról és a vámigazgatásról szóló 1995. C. törvény (a továbbiakban: Vámtv.), valamint az egyes elkülönített állami pénzalapokról szóló 1992. évi LXXXIII. törvény módosítása, illetve a hulladékgazdálkodásról szóló 2000. évi XLIII. törvény 2001. január 1-i hatályba lépésére is figyelemmel, elengedhetetlen a termékdíjra vonatkozó jogszabályok módosítása. Ezen túlmenően, a Kt. gyakorlati alkalmazása során felhalmozódott tapasztalatok, a felmerült problémák, kérdések tisztázása, feloldása érdekében további módosítások szükségesek, amelyek a törvény végrehajthatóságának javítását célozzák.

A törvény elfogadása esetén a környezetvédelmi termékdíj fizetési kötelezettséget, a hígítót és más oldószereket magába foglaló termékcsoportra is kiterjeszti.

A szabályozás tekintetében az Európai Közösség felé konkrét jogharmonizációs kötelezettség hazánkat nem terheli. E szabályozás biztosítja a csomagolásról és a csomagolási hulladékról szóló 94/62/EGK irányelv jogharmonizációja megvalósítása érdekében a csomagolásra vonatkozó szabályozással való összhang megteremtését.

-----STARTING---POINT---RESZLETES---

Az 1. §-hoz

A Kt. 1. §-a a törvény céljait fogalmazza meg. A megfogalmazott célok tartalmilag ma is helyesek, azonban a sorrenden változtatni szükséges, figyelembe véve a környezet védelmének általános szabályairól szóló 1995. évi LIII. törvény meghatározott prioritásokat. A módosítás lényege, hogy a törvény céljának megfogalmazásából egyértelműen kitűnjön, hogy a megelőző környezetvédelem előbbre való az utólagos védelemnél, az ún. "csővégi" kárelhárításnál.

A 2. §-hoz

A módosítás egyrészt a vámtörvénnyel való összhang megteremtését célozza, másrészt a termékdíjfizetési kötelezettség átvállalásának lehetőségével a felesleges gazdasági terhek csökkentését kívánja a tárca elérni. Ezen túlmenően az új termékkörre is kiterjeszti a törvény hatályát.

A 3. §-hoz

Az eddigi tapasztalatok fényében átdolgozásra kerültek a belföldi kötelezettek termékdíjfizetési kötelezettségének szabályai, különös tekintettel az adóhatóság ezirányú feladataira.

A 4. §-hoz

A vámtörvénnyel való összhang megteremtése érdekében módosultak a behozott termékdíjköteles termékek termékdíjfizetésének szabályai, valamint a törvény a vámszabadterületekre speciális szabályokat fogalmaz meg.

Az 5. §-hoz

A termékdíjkedvezményre vonatkozó rendelkezés pontosításra került.

A 6. §-hoz

A visszaigénylés szabályainak pontosításán túlmenően, a mentesség általános, valamennyi termékre kiterjedő szabályait fogalmazzuk meg.

A 7. §-hoz

A törvény korábbi végrehajtási rendeleteinek visszaigénylésre és mentességre jogosító rendelkezései magasabb szintű jogszabályban történő rendezése szükséges.

A 8. §-hoz

A rendszeres támogatás szabályai az Eat. hatályon kívül helyezése miatt módosítást igényel.

A 9-12. §-hoz

A törvény hatályának a nem kereskedelmi jelleg vámáruként behozott termékekre történő kiterjesztése indokolt. Ezen túlmenően a javasolt szabályozás biztosítja a csomagolásról és a csomagolási hulladékról szóló 94/62/EGK irányelv jogharmonizációja megvalósítása érdekében az összetett csomagolásra vonatkozó szabályozással való összhang megteremtését.

A 13. §-hoz

A levegőtisztaság védelmének érdekében a törvény hígítók és egyéb oldószerek környezetvédelmi termékdíjával kiegészítésre kerül.

A 14. §-hoz

A törvény gyakorlati alkalmazásának javítása érdekében a fogalmak pontosításra kerültek.

A 15. §-hoz

A törvény végrehajtásához szükséges felhatalmazásokat tartalmazza a Kormány, illetve a környezetvédelmi miniszter számára.

A 16. §-hoz

A mellékletek módosítását az egyes díjtételek emelése, illetve új termékdíjtételek bevezetése indokolja.

-----STARTING---POINT---VEGE---