2016. évi LXXXI. törvény indokolása

egyes energetikai tárgyú törvények módosításáról

-----STARTING---POINT---ALTALANOS--- 

Az elmúlt időszak jogalkalmazási tapasztalataira tekintettel az atomenergiáról szóló 1996. évi CXVI. törvény, a távhőszolgáltatásról szóló 2005. évi XVIII. törvény, a villamos energiáról szóló 2007. évi LXXXVI. törvény, a földgázellátásról szóló 2008. évi XL. törvény, valamint az energiahatékonyságról szóló 2015. évi LVII. törvény vonatkozásában több különböző tárgyú, kisebb terjedelmű módosítás szükségessége jelentkezett. A módosítások célja, hogy pontosítsák az előírásokat a gyakorlati tapasztalatok alapján, új előírásokat adjanak, ahol ilyen szabályok nem léteztek.

-----STARTING---POINT---RESZLETES---

Az 1. §-hoz

A radioaktívhulladék-tároló létesítmények (a Bátaapátiban üzemelő Nemzeti Radioaktív Hulladék Tároló, valamint a püspökszilágyi Radioaktív Hulladék Feldolgozó és Tároló) és az atomerőművi kiégett üzemanyag átmeneti tárolója (Kiégett Kazetták Átmeneti Tárolója) vonatkozásában a felügyeleti díj mértékének módosítását tartalmazza.

A felügyeleti díj mértéke nem képlet (a tároló létesítményben tárolt radioaktív hulladékok mennyisége) alapján, hanem a tároló létesítmény vonatkozásában határozza meg a fizetendő felügyeleti díj mértékét.

A 2. §-hoz

A távhő engedélyezési szabályozás pontosítása, a változások miatti engedélymódosítási kérelem előírásával.

A 3. §-hoz

A hatósági eljárások egyszerűsítése, amely megkülönbözteti egy új engedély kiadásának, valamint egy másik engedélyes kijelölésének esetét. A módosítás biztosítja, hogy amennyiben egy engedély visszaadásával egyidejűleg ugyanazon tevékenység ellátására egy másik, új engedély is kiadásra kerül, akkor a Hivatalnak a tevékenység végzésére ezen új engedélyest nem kell külön kijelölnie. Amennyiben az engedély visszavonásával egyidejűleg másik engedély nem kerül kiadásra, úgy a Hivatal a tevékenység végzésére kijelöl egy engedélyes társaságot.

A 4. §-hoz

A távhőtermelő és a távhőszolgáltató közötti jogviszony pontosítása.

Az 5. §-hoz

Az épületrészenkénti mérésre vonatkozó előírások kiegészítése. A főszabály szerint továbbra is a felhasználó (a társasház) egyedi döntése marad, hogy kiépíti-e saját költségére az épületrészenként történő mérést, ugyanakkor speciális szabályként megjelenik, hogy az épületrészenként történő mérése a törvény végrehajtására kiadott rendeletben meghatározott esetekben kötelező lesz.

A 6. §-hoz

Az adatok közzétételére vonatkozó kötelezettség módosítása, tekintettel egyrészt duplikáció elkerülésére (a távhőszolgáltatók saját honlapján történő közzététel kötelezettség tükrében, ugyanazon adatok Hivatali honlapon való feltüntetése szükségtelen), másrészt arra, hogy az ármegállapítás részletei megállapodás helyett miniszteri rendeletben kerülnek megállapításra.

A 7. §-hoz

A gázév kezdetének július 1-jéről október 1-jére módosulásához kapcsolódóan - a távhő hatósági árszabályozás működtetése érdekében - szükséges annak előírása, hogy a földgáztüzelésen alapuló hőtermelési technológiát alkalmazó távhőtermelők és távhőszolgáltatók továbbra is kötelesek minden év július 1-jéig megkötni a földgáz beszerzési szerződéseiket.

A 8. §-hoz

A nyereségkorlát szabályainak módosítása, tekintettel arra, hogy a vonatkozó részletszabályokat miniszteri rendelet tartalmazza.

A 9. §-hoz

Módosuló és hatályon kívül helyező rendelkezések, amelyek biztosítják a távhőszabályozás egységesítését, illetve egyértelműsítését, valamint a bürokratikus terheket csökkentik. Ennek keretében a Hivatalnak - tekintettel arra, hogy a jogszabályban kihirdetett árszabályozási módszertan alapján évente minden engedélyes társaság vonatkozásában részletes költségfelülvizsgálatot folytat, valamint mivel a végfogyasztói árszintet a rezsicsökkentések végrehajtásáról szóló 2013. évi LIV. törvény határozza meg - a jövőben nem kell külön beszereznie az érintett önkormányzatok képviselőtestületének ármegállapítással, árváltoztatással kapcsolatos állásfoglalását.

A 10. §-hoz

Az elektromos gépjárművek töltésére vonatkozó szabályozás pontosítása.

A 11. §-hoz

Célja a felhasználók által történő, az átviteli hálózatra való csatlakozással kapcsolatos rendelkezés módosítása a hatályos szabályozás szerinti csatlakozási esetkör kibővítésével. A meghatározott feltételek mellett akkor is indokolt az átviteli rendszerre való csatlakozás, ha azt a felhasználás célja - nemzeti adatvagyonnal kapcsolatos nyilvántartások kezelése - igazolja.

A 12. §-hoz

A végső menedékes kijelölésével kapcsolatos szabályozás pontosítása. Egyértelműsítésre kerül, hogy végső menedékes kijelölése esetén speciális szabályok alkalmazhatók a mérési és elszámolás tekintetében, valamint hogy ha az egyetemes szolgáltatásra jogosult felhasználó a végső menedékes szolgáltatás időtartama alatt nem köt villamosenergia-vásárlási szerződést, akkor a végső menedékes szolgáltatás időtartamát követő nappal a törvény erejénél fogva létrejön a szerződés a területileg illetékes egyetemes szolgáltatóval.

A 13. §-hoz

A töltőállomás-üzemeltetőre vonatkozó engedélyezési eljárással kapcsolatos törvényi szintű rendelkezések megállapítása.

A 14. §-hoz

A villamos energia nagykereskedelmi piacokon jelentős piaci erővel rendelkező engedélyesre vonatkozó szabályozás módosítása, amely értelmében az engedélyes számára előírandó értékesítési kötelezettség alapján az értékesítésre nyilvános aukción és szervezett villamosenergia-piacon keresztül kerülhet sor.

A 15-16. §-hoz

A végső menedékessel kapcsolatos szabályozás további kiegészítése, valamint a kormányrendeleti szintű végrehajtási rendelkezések megalkotására vonatkozó felhatalmazó rendelkezés pontosítása.

A 17. §-hoz

Technikai pontosítás.

A 18-19. §-hoz

Annak egyértelműsítése, hogy a rendszeregyensúlyozás és a korrekciós elszámolás nem minősül földgáz-kereskedelemnek.

A 20. §-hoz

A módosítás célja, hogy a Magyar Energetikai és Közmű-szabályozási Hivatal a lefolytatott piacelemzést követően a jelentős piaci erővel rendelkező engedélyes számára olyan kötelezettséget állapíthasson meg, ami megfelel a piaci körülményeknek. A jelenlegi szabályozás kötelezővé teszi a mintaajánlat készítését, amitől még az érintett másik szerződő fél beleegyezésével sem lehet eltérni, ez bizonyos helyzetekben túlzott mértékben avatkozik be az engedélyes üzletmenetébe.

A 21., a 24. és a 26. §-hoz

A jogalkalmazás egyértelműsítése érdekében mérők felszerelése vonatkozásában a földgázellátásról szóló 2008. évi XL. törvény módosításáról szóló 2015. évi V. törvény által 2017. január 1-jei hatállyal elfogadott előírásokat jelen törvénymódosítás korábbi határidővel hatályba lépteti, azzal hogy átmeneti szabályként 2017. január 1-jei megfelelési határidőt ír elő.

A 22. §-hoz

A rendszerüzemeltetők tisztségviselőire vonatkozó szétválasztási szabályok egyértelműbb megfogalmazása a földgázipari tevékenységek tekintetében. A módosítással a közvetett irányítást gyakorlók esetében felügyelő bizottságba kinevezhetők köre szűkült, míg az igazgatóságba kinevezhetők köre bővült. A módosított rendelkezés figyelembe veszi a bennfentes információk áramlására vonatkozó szabályokat, ugyanakkor a szigorú hazai szabályozás választási lehetőséget is biztosít az engedélyes számára tulajdonosi, irányítói joga gyakorlásához.

A 23. §-hoz

A tárolói engedélyesnél rendelkezésére álló, elkülönítetten nyilvántartott, de nem értékesíthető földgázkészlet felhasználására vonatkozó szabályok megteremtése.

A 25. §-hoz

Technikai jellegű szövegcserés pontosítások.

A 27-29. §-hoz

Az energiahatékonyságról szóló 2012/27/EU európai parlamenti és tanácsi irányelv előírásaival összhangban a hazai energetikai szabályozásban is szükséges megteremteni a távhűtésre vonatkozó alapvető előírásokat.

-----STARTING---POINT---VEGE---

A 30. §-hoz

Hatályba léptető rendelkezések.

A 31. §-hoz

Jogharmonizációs záradék.