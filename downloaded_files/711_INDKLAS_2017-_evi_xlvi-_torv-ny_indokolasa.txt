2017. évi XLVI. törvény indokolása

az elektronikus hírközlésről szóló 2003. évi C. törvény módosításáról

-----STARTING---POINT---ALTALANOS--- 

A 2010. évi „Az európai digitális menetrend” című bizottsági közleményben foglalt egyik alapvető uniós célkitűzés az egységes digitális piac létrehozása, azon belül pedig az elektronikus hírközlési szolgáltatások egységes piacának megerősítése, amelynek egyik legfontosabb pillére a belföldi és a barangolási kiskereskedelmi díjak közötti különbség csökkentése. Az unión belüli országhatárokat átlépő „barangolásos” mobilhasználat különdíja lépcsőzetesen kerül felszámolásra. Már az elmúlt években is fokozatosan csökkentek a tarifák az Európai Unión belül, 2016. április 30-ától átmeneti időre pedig ún. eurótarifa került bevezetésre.

A kiskereskedelmi barangolási többletdíjak eltörlésének utolsó mérföldköveként az Európai Parlament és a Tanács 2015. november 25-i, (EU) 2015/2120 rendelete a nyílt internet-hozzáférés megteremtéséhez szükséges intézkedések meghozataláról, továbbá az egyetemes szolgáltatásról, valamint az elektronikus hírközlő hálózatokhoz és elektronikus hírközlési szolgáltatásokhoz kapcsolódó felhasználói jogokról szóló 2002/22/EK irányelv és az Unión belüli nyilvános mobilhírközlő hálózatok közötti barangolásról (roaming) szóló 531/2012/EU rendelet módosításáról, módosította az Unión belüli nyilvános mobilhírközlő hálózatok között barangolásról (roaming) szóló, 2012. június 13-i 531/2012/EU európai parlamenti és tanácsi rendeletet (a továbbiakban: roaming rendelet). A roaming rendelet szabályai értelmében 2017. június 15-től főszabály szerint a barangolásszolgáltatók nem számíthatnak fel a belföldi kiskereskedelmi díjon felül semmilyen többletdíjat a szabályozott barangolási szolgáltatásokért.

A roaming rendelet ugyanakkor e főszabályi rendelkezés alól szűk körben ugyan, de biztosít kivételeket a barangolásszolgáltatók számára, így különösen meghatározott és rendkívüli körülmények fennállása esetén, amennyiben valamely barangolásszolgáltató számára nem térül meg a szabályozott barangolási szolgáltatások nyújtásának összes tényleges és várható költsége a szolgáltatás nyújtásából származó tényleges és várható bevételből, úgy a szóban forgó barangolásszolgáltató a tagállami nemzeti szabályozó hatóságtól engedélyt kérhet arra, hogy a belföldi díjszabási modellje fenntarthatóságának biztosítása érdekében többletdíjat alkalmazzon.

Az egységes digitális belső piac megvalósulása és az abból eredő gazdasági és társadalmi előnyök minél hatékonyabb kiaknázása érdekében a roaming rendelet egységes végrehajtására a Bizottság 2016. december 15-én fogadta el a méltányos használatra vonatkozó feltételek alkalmazására és a kiskereskedelmi barangolási többletdíjak eltörlése fenntarthatóságának értékelési módszertanára, valamint a barangolásszolgáltatók által az értékelés céljából benyújtandó kérelemre vonatkozó részletes szabályok megállapításáról szóló (EU) 2016/2286 bizottsági végrehajtási rendeletet (a továbbiakban: végrehajtási rendelet), amely a roaming rendelet végrehajtási jellegű rendelkezéseit rögzíti.

A roaming rendelet hatályos szabályai határozzák meg annak az eljárásnak a rendelkezéseit, amelyet a tagállami nemzeti szabályozó hatóság folytat le a barangolásszolgáltatónak a végrehajtási rendelet szerinti tartalommal benyújtott kérelme alapján, és amelynek alapján dönt a kiskereskedelmi barangolási többletdíj megengedhetősége és az igazolt negatív kiskereskedelmi barangolási árrés mértékének tárgyában.

A roaming rendelet és a végrehajtási rendelet is olyan általános hatályú, közvetlenül alkalmazandó, kötelező uniós jogi aktusok, amelyek külön implementálás nélkül is jogokat és kötelezettségeket keletkeztetnek a jogalanyokra nézve a belső jogban.

A jelen módosítás célja ugyanakkor, hogy - az Európai Unióról szóló Szerződés 4. cikk (3) bekezdésében foglalt lojális együttműködés elvével összhangban, az uniós jogban meghatározott célkitűzés, vagyis a belföldi és a barangolási díjak közötti különbség megszüntetése érdekében - az uniós rendeletekkel összhangban, az elektronikus hírközlésről szóló 2003. évi C. törvényben (a továbbiakban: Eht.) teremtse meg a roaming rendelet és a végrehajtási rendelet végrehajtásához szükséges rendelkezéseket.

Továbbá a Szupergyors Internet Projekt kapcsán korábban hatályba lépett, az elektronikus hírközlési építmények elhelyezésére vonatkozó szabályoknak a gyakorlatban felmerült jogalkalmazási, jogértelmezési kérdései a törvény szövegének kiegészítését, pontosítását tették szükségessé.

-----STARTING---POINT---RESZLETES---

Az 1. §-hoz

A módosítás megállapítja a kiskereskedelmi barangolási többletdíj engedélyezésének - roaming rendeletben nem szabályozott - olyan eljárási szabályait, amelyek az eljárás lefolytatásához feltétlenül szükségesek, és az ehhez kapcsolódó hatósági jogkört a Nemzeti Média- és Hírközlési Hatóság elnökéhez (a továbbiakban: Elnök) telepíti. A roaming rendelet 6c. cikke a barangolásszolgáltató kérelmére meginduló hatósági eljárás alapjait fekteti le, ennek megfelelően a törvény szerinti, engedély kiadására irányuló hatósági eljárás is kizárólag kérelemre indulhat meg.

E § hivatkozik arra, hogy az Elnök eljárását a roaming rendelet szabályai alapján folytatja le, valamint az Elnök az ügy érdemében a roaming rendelet szerinti hatósági döntések meghozatalára jogosult, amelynek alapján a kiskereskedelmi belföldi többletdíj alkalmazását határozatában engedélyezi, elutasítja vagy a többletdíj kérelemben megjelölt mértékét módosítja.

A törvénymódosítás a végrehajtási rendelet 10. cikkében foglaltaknak való megfelelést szolgálja, amikor úgy rendelkezik, hogy amennyiben az Elnök a kiskereskedelmi barangolási többletdíj alkalmazását határozatában engedélyezi vagy a többletdíj kérelemben megjelölt mértékét módosítja, e határozatában megállapítja az igazolt negatív kiskereskedelmi barangolási árrés mértékét is. A kiskereskedelmi barangolási többletdíj engedélyezése iránti, kérelemre indult hatósági eljárásban az Elnök elsődlegesen a barangolásszolgáltatónak a végrehajtási rendelet szerinti tartalommal benyújtott kérelme alapján állapítja meg a tényállást és hozza meg hatósági döntését. Ugyanakkor a roaming rendelet speciális szabályokat állapít meg arra az esetre, ha a kérelem hiányos, vagy nyilvánvalóan megalapozatlan, mivel ebben az esetben az Elnök az eljárása során köteles meghallgatni a barangolásszolgáltatót, és ezt követően hozza meg a kérelem tárgyában a döntését.

A módosítás rögzíti, hogy a kiskereskedelmi barangolási többletdíj az Elnök engedélyező határozatának jogerőre emelkedésének napjától alkalmazható, annak érdekében, hogy az engedély kezdő időpontja minden kétséget kizáróan megállapítható legyen.

A törvény szerint a kiskereskedelmi barangolási többletdíj alkalmazásának tárgyában kiadott engedély határozott időre szól. A roaming rendelet 6c. cikke alapján a barangolásszolgáltatónak 12 hónaponként naprakésszé kell tennie, majd el kell juttatnia a roaming rendeletben és a végrehajtási rendeletben meghatározott valamennyi szükséges információt az Elnök számára. Ezen adatszolgáltatási kötelezettségre, a tárgyidőszak tartamára, az adatszolgáltatás elkészítésének és kiértékelésének időigényére tekintettel rögzíti a módosítás, hogy a hatósági engedély - az Elnök határozatában rögzített - érvényességi ideje a barangolásszolgáltató kérelmében megjelölt időtartam, amely nem lehet több 12 hónapnál. A határozott idejű engedély érvényességi idejének lejártát követő naptól a kiskereskedelmi barangolási többletdíjat engedélyező határozat érvényét és hatályát veszti, amelynél fogva az abban megállapított kiskereskedelmi barangolási többletdíj nem alkalmazható, és az engedélyből a továbbiakban jogok és kötelezettségek nem származnak.

A módosítás lehetőséget biztosít a barangolásszolgáltató számára, hogy amennyiben a jogerős hatósági engedély érvényességi idejének lejártát követően is alkalmazni kívánja a kiskereskedelmi barangolási többletdíjat, a határozat érvényességi idejének lejártát megelőző legalább 90 nappal kérelmet nyújtson be az Elnökhöz, amelynek alapján az Elnök hatósági döntésében a kérelemben megjelölt időtartammal, de legfeljebb 12 hónappal meghosszabbíthatja, illetve szükség esetén módosíthatja a kérelmező korábbi engedélyét, vagy elutasítja a kérelmet. Amennyiben az engedélyes barangolásszolgáltató a 90 napos határidőt túllépi, abban az esetben az engedély meghosszabbítására, illetve módosítására irányuló eljárás lefolytatására nincs lehetőség, de a módosítás lehetőséget biztosít arra, hogy az Elnök a barangolásszolgáltató elkésett kérelmét a kiskereskedelmi barangolási többletdíj engedélyezése iránti új hatósági eljárásban bírálja el.

A 2. §-hoz

A módosítás egyrészt azt a célt erősíti meg, hogy a fizikai infrastruktúra üzemeltetőit ne egy passzív tűrési kötelezettség terhelje, hanem adott esetben aktív együttműködési kötelezettség. Ennek keretében a hálózatüzemeltető az alkalmassá tételt köteles támogatni.

Amennyiben a hálózatüzemeltető az együttműködési kötelezettségének nem tesz eleget, különösen pl. nem teszi alkalmassá a fizikai infrastruktúráját, akkor jogvitás eljárás megindítása nélkül indítható általános felügyeleti eljárás, amelyben a hatóság bírsággal is sújthatja a hálózatüzemeltetőt.

A 3. §-hoz

A kiegészítés a jogalkalmazást segíti elő, más hálózatos közművek szabályozásából vett mintával. E szerint a megállapodásból ki kell derülnie, hogy a tulajdonos a tulajdonosi - szükség esetén - az üzemeltetői vagy kezelői hozzájárulását megadta.

A 4. §-hoz

A közterület igénybevétele jogszabályi felhatalmazáson alapul, a közterület rendeltetésébe tartozik a közművek, így a hírközlési építmények elhelyezése is. A tulajdonost tűrési kötelezettség terheli. Tehát a közterület tulajdonosának hozzájárulását nem kell külön kérni. Közterületi használati hozzájárulást vagy kezelői hozzájárulást értelemszerűen a közterület rendeltetésétől eltérő használatakor kell kérni, ha a hírközlési építmények elhelyezése során végzett építési munka során a közterületet fel kell bontani vagy el kell keríteni, amely a közterület használatának korlátozásával jár.

A közterület rendeltetését az épített környezet alakításáról és védelméről szóló törvény tartalmazza, ennek alapján a közterület rendeltetése többek között az, hogy ott közműveket helyezzenek el.

Annak érdekében, hogy a 30 napos határidő elmulasztása ne akadályozza az eljárást, kiegészítésre kerül a hozzájárulás megadására vonatkozó rendelkezés azzal, hogy amennyiben nem nyilatkozik a közterület tulajdonosa, a hozzájárulást megadottnak kell tekinteni.

Előfordul, hogy a közterület tulajdonosa (pl. önkormányzat) a közterület használatáról bérleti szerződést köt az igénybevevővel, ezért - a jogalkalmazást segítendő - a törvény tartalmazza, hogy a közterület használati hozzájárulás, üzemeltetői hozzájárulás nem csak egyoldalú nyilatkozatban, de megállapodással is megadható.

Az 5. §-hoz

A megállapodások megkötését vasúti pálya, folyóvíz vagy csatorna esetén is belátható időhöz kell kötni. Ha a vagyonkezelő nem nyilatkozik vagy a megállapodás megkötésére nem kerül sor határidőben az ő mulasztása miatt, megadottnak kell tekinteni a tulajdonosi hozzájárulást (hatósági szolgalom alapítására ezen ingatlanoknál sem kerülhet sor, akárcsak a közterület esetében). Ebből következően, ha a 45 nap elmulasztása a benyújtó félnek róható fel (pl. a tulajdonos hiánypótlási felhívására nem válaszol időben), akkor a tulajdonosi hozzájárulást nem kell megadottnak tekinteni.

A 6. §-hoz

A módosítás célja, hogy a törvény nagyobb garanciát adjon a hírközlési építmények idegen ingatlanon való elhelyezéséhez a vezetékjognak az ingatlan-nyilvántartási bejegyzése nélkül is, hiszen a vezetékjog bejegyzése csak a beruházás megvalósítása után célszerű (addig változhat akár a nyomvonal is). Hasonló rendelkezés van a villamos energiáról szóló  törvényben a kisfeszültségű csatlakozó berendezéseknél (felhasználói bekötéseknél), valamint a bányászatról szóló törvényben is.

A 7. §-hoz

A módosítás egyrészt egy törvényi vélelmet alapít, amely szerint, ha meglévő infrastruktúra felhasználásával épül a hírközlési hálózat, ellenkező bizonyításig vélelmezni kell, hogy a hírközlési vezetékek elhelyezése, a létesítendő szolgalmi vagy más használati jog az ingatlan használatát lényegesen nem korlátozza.

Jogalkalmazást segítő módosítás, hogy a nagy számú ingatlant érintő szolgalmak alapítása egy közös határozatba foglalható, mivel új eljárásról van szó, célszerű ezt a lehetőséget egyértelművé tenni a szabályozásban a Hatóság és az elektronikus hírközlési szolgáltatók számára.

A 8. §-hoz

A tapasztalatok szerint, ha meglévő fizikai infrastruktúra felhasználásával történik a hálózatépítés, az akár több száz ingatlant, ügyfelet érinthet. Ennek oka, hogy bár a meglévő hálózatos közműveket (pl. villamos áram) is elsősorban közterületen, állami vagy önkormányzati tulajdonon kell/kellett építeni, azonban gyakori, hogy ezeket az érintett ingatlanokat utóbb egy területfejlesztés során felparcellázták, értékesítették. Ilyen esetben az akár több száz ügyfelet érintő eljárást gyorsítja a hirdetményi kézbesítés, ha a hatóság határozata egyszerre több ügyfélre vonatkozik. Hirdetményi közlésre a közigazgatási hatósági eljárás és szolgáltatás általános szabályairól szóló törvény alapján (amely a hatóság eljárásban mögöttes szabály) már 50 fő felett sor kerülhet.

A 9. §-hoz

A pontosítás célja, hogy letétbe helyezésre akkor is lehetőség legyen, ha számos tulajdonos érintett, azaz nem csak akkor, ha a tulajdonosok nem együttműködőek vagy nem elérhetőek. Ilyenkor nem feltétlen kell a tulajdonosnak külön átadni a kártalanítást, hanem a kártalanítást letétbe is lehet helyezni, különösen az Eht. 94/A. § szerinti szolgalomnál lehet ennek jelentősége.

A 10. §-hoz

A gyermekpornográf internetes tartalmak visszaszorítása terén jelentős előrelépést jelent az Nemzetközi Bűnügyi Rendőrség Szervezete (INTERPOL) által összeállított ’Worst of’-listán szereplő gyermekpornográf honlapok hozzáférhetetlenné tétele azáltal, hogy a hozzáférést biztosító elektronikus hírközlési szolgáltatók, valamint a kereső- és gyorsítótár-szolgáltatók törvényi felhatalmazást kapnak a listán szereplő tartalmak hozzáférhetetlenné tételére. A folyamatban részt venni kívánó szolgáltatóknak megállapodást szükséges kötniük az INTERPOL-lal a lista megkapása céljából.

A Nemzeti Média- és Hírközlési Hatóság által üzemeltetett technikai segítségnyújtó rendszerhez csatlakozott szolgáltatók részére e tartalmak hozzáférhetetlenné tétele annyiban egyszerűbb, hogy a technikai segítségnyújtó rendszer e tartalmakat már eleve hozzáférhetetlenné teszi, így e szolgáltatóknak külön nem szükséges megállapodást kötniük az INTERPOL-lal. Természetesen arra is van technikai lehetőség, hogy e szolgáltatók ne fogadják el a technikai segítségnyújtó rendszertől érkező, a listán szereplő gyermekpornográf tartalmakra vonatkozó hálózati hirdetéseket.

A listán szereplő oldalak, tartalmak kivétel nélkül büntetőjogi tényállást alapoznak meg, ezért a jelenleg hatályos jogi szabályozás alapján is lehetséges a hozzáférhetetlenné tétel elrendelése a büntetőeljárásról szóló törvény szerint. Ennek ellenére - döntően, mivel a rendőrség és a bíróságok kizárólag egyedileg tudják kezelni ezen ügyeket - nincs mód azok hatékony, az eljárási gyakorlatban is megfelelően működő végrehajtására. Ezen felül - mivel a büntetőeljárás alapvető célja a hazánk joghatósága alá tartozó bűncselekmények felderítése, valamint bizonyítása és a bűnelkövetők felelősségre vonása - a büntetőeljárás keretében történő hozzáférhetetlenné tétel nem megfelelő mód az ilyen tartalmak, URL-ek tömeges tiltására. Különös figyelmet érdemel, hogy az interneten az egyes tartalmak hozzáférési útvonala rövid idő alatt megváltozhat, amit az elektronikus adatok hozzáférhetetlenné tétele során előírt eljárásrend nem képes megfelelő módon követni. Erre tekintettel e szabályok büntetőjogi szabályozókban (Btk., Be.) való elhelyezése kevésbé indokolt, hanem az Eht.-ban való elhelyezésük célszerű, mivel ezen új paragrafusok elsősorban az elektronikus hírközlési szolgáltatókra vonatkozóan állapítanak meg szabályokat.

A 11. §-hoz

A módosítás az Eht. megfelelési szakaszait egészíti ki.

A 12. §-hoz

Az Eht. definíciói közé bevezeti a barangolásszolgáltató fogalmát, amely utaló normaként hivatkozik a roaming rendelet 2. cikk (2) bekezdés a) pontjában foglaltakra.

Továbbá a jogalkalmazás és jogértelmezés elősegítése érdekében szükséges az Eht.-ben is meghatározni a közterület fogalmát, hiszen a meglévő törvényi szintű közterület fogalmak is eltérőek, valamint a közterület használatot szabályozó egyes helyi önkormányzati rendeletek is igen változatos képet mutatnak. Továbbá sokszor az ingatlan-nyilvántartás sem konzekvensen tartalmazza a közterületi funkcióval bíró ingatlanokat. Ennek megfelelően az Eht.-ba kerülő fogalom szerint közterület az ingatlan-nyilvántartási bejegyzéstől függetlenül minden állami vagy önkormányzati tulajdonban álló, közhasználatra szolgáló földrészlet. Azt, hogy melyek lehetnek ezek, egy példálózó felsorolás is segíti, a felsorolásban a hírközlési építés szempontjából leggyakoribb ingatlantípusok kerültek megjelölésre a jogalkalmazás gyorsítása érdekében.

A 13. §-hoz

Szövegcserés, valamint szövegrészt hatályon kívül helyező módosítás. Az Eht. 94/A. § (3) bekezdésében lévő felsorolásból kikerül a közút, mivel az Eht. meghatároz egy külön közterület fogalmat, amely kiterjed a közútra is.

-----STARTING---POINT---VEGE---

A 14. §-hoz

Hatályba léptető rendelkezés.

A 15. §-hoz

Jogharmonizációs záradék.