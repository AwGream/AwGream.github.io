2017. évi CCVI. törvény indokolása

a műsorterjesztés és a digitális átállás szabályairól szóló 2007. évi LXXIV. törvény módosításáról

-----STARTING---POINT---ALTALANOS--- 

A földfelszíni digitális audiovizuális (televíziós) műsorszórásra Magyarországon és Európában is egyaránt a 470-790 MHz-es frekvenciasávot használják. Így Magyarországon is a jelenleg működő helyi televíziók (37 helyi televízió által működtetett 38 db ingyenes hozzáférésű digitális műsorszóró adó) is az említett frekvenciasávban végzik műsorterjesztési tevékenységüket.

A jelenleg működő helyi televíziók, mind szabályozási aspektusból, mind tényleges tevékenységüket tekintve speciális szereplői a hazai médiapiacnak. Szabályozási szempontból a helyi televíziók egyrészt az analóg műsorszórás nyújtását lehetővé tevő kizárólagos frekvenciahasználatot a digitális átállás után az ideiglenes hatósági szerződésekben megállapított időtartam alatt továbbra is gyakorolhatják. Másrészt a televíziós médiaszolgáltatások közül a helyi televíziók rendelkeznek a legrégebb óta folyamatos médiaszolgáltatási jogosultsággal. Harmadrészt a helyi televíziók mindegyike jelenleg műsorszóró adó üzemeltető is egyben, a legtöbbjüknek a médiaszolgáltatási jogosultsággal azonos idejű üzemeltetési tapasztalata van. Tevékenységüket vizsgálva ugyancsak sajátos és társadalmi szempontból (helyi közösségek, meghatározott területen élők kulturális, oktatási tájékoztatási, az adott közösséget érintő meghatározott eseményhez kapcsolódó igényeinek műsorterjesztésen keresztül történő szolgálata) kiemelt és nagyon fontos szerepet töltenek be a helyi közösségek életében. Piaci szempontból megállapítható, hogy egy adott vételkörzetben a digitális átállás céldátumához közeledve (2020. szeptember 5.) sem érzékelhető olyan jelentős befektetői tevékenység, amely az adott vételkörzetben a verseny élénkülését mutatná az egyes digitális üzemeltetési lehetőségek elnyerése tekintetében.

Frekvenciagazdálkodási szempontból kiemelendő, hogy a 700 MHz-es frekvenciasáv mobil célú felhasználása a földfelszíni digitális televízió műsorszórás céljára rendelkezésre álló frekvenciakészletet radikálisan csökkenteni fogja. Ebben a szűkebb erőforrás-környezetben pedig nem garantálható a jelenlegi helyi televíziós frekvenciaigények (és az esetlegesen felmerülő újabb igények) teljes mértékben történő, maradéktalan kielégítése.

Mindezekre tekintettel a jelenleg működő, ideiglenes digitális műsorszórási jogosultsággal rendelkező médiaszolgáltatók (helyi televíziók) számára szükséges biztosítani - a jelenlegi, meglehetősen időigényes és bonyolult pályázati mechanizmus helyett - egy egyszerűbb, rugalmasabb, költséghatékonyabb és egyben a valódi piaci viszonyokat, frekvenciagazdálkodási lehetőségeket tükröző hatósági (piacra lépési, kvázi piacon maradási) eljárást abban az esetben, ha az adott vételkörzet tekintetében digitális műsorszóró adó üzemeltetési lehetőség pályáztatására nem érkezik újabb igénybejelentés.

-----STARTING---POINT---RESZLETES---

Az 1. §-hoz

Az új 43/N. § az ideiglenes digitális műsorszórási jogosultsággal rendelkező médiaszolgáltatók számára biztosított, a helyi és körzeti vételkörzetű földfelszíni műsorterjesztési szolgáltatások nyújtását lehetővé tevő digitális televízió-műsorszóró adó üzemeltetési jogosultsága megszerzésének szabályait tartalmazó rendelkezés.

Amennyiben az érintett vételkörzet tekintetében tervezhető digitális műsorszóró adóüzemeltetési lehetőség pályáztatására nem érkezik igénybejelentés, az ideiglenes digitális jogosultsággal rendelkező szolgáltatóval kerülhet sor hatósági szerződés megkötésére. Abban az esetben, ha az adott digitális műsorszóró adóüzemeltetési lehetőség vonatkozásában további, az ideiglenes digitális műsorszórási jogosultsággal rendelkező szolgáltatón kívüli igénybejelentés érkezik, akkor az általános szabályok szerint versenyeztetési eljárás keretében kerülhet sor a műsorszóró adó üzemeltetési jogosultságának pályáztatására.

A 2. §-hoz

A jogszabály szövegének egyértelműsége érdekében végrehajtott technikai pontosítás.

A 3. §-hoz

Az új szabályokra tekintettel szövegpontosító, hatályon kívül helyező rendelkezéseket tartalmaz a szabályozás összhangjának megteremtése érdekében.

-----STARTING---POINT---VEGE---

A 4. §-hoz

Hatályba léptető rendelkezés.