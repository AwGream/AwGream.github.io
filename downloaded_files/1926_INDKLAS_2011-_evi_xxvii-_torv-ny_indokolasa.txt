2011. évi XXVII. törvény indokolása

a Magyar Köztársaság Kormánya és a Horvát Köztársaság Kormánya között a kötelező kőolaj- és kőolajtermék készletek kölcsönös tárolásáról szóló Megállapodás kihirdetéséről

Általános indokolás

A törvény célja, hogy a Magyar Köztársaság Kormánya és a Horvát Köztársaság Kormánya között a kötelező kőolaj- és kőolajtermék készletek kölcsönös tárolásáról szóló, Zágrábban, 2011. február 8-án aláírt Megállapodás (a továbbiakban Megállapodás) törvénnyel történő kihirdetésével megteremtse a szakmai együttműködés jogi kereteit, összhangban a két ország nemzeti szabályozásával és a vonatkozó közösségi joggal.

Európa energiaellátásának jelentős és növekvő mértékű energiahordozó-, azon belül kőolajimport függősége miatt az utóbbi években fontos szerepet kapott az energiabiztonság kérdése. A esetleges válsághelyzetben felmerülő beszerzési nehézségek csökkentésének, a kőolajjal és kőolajtermékekkel történő ellátás biztonságának növelésében fontos szerepet játszik a tagállamok minimális kőolaj- és/vagy kőolajtermék-készletezési kötelezettségéről szóló 2006/67/EK irányelv (a továbbiakban Irányelv), amely a tagállamok részére előírja, hogy az előző naptári év legalább 90 napi átlagos napi belföldi fogyasztásnak megfelelő szintű kőolaj- és/vagy kőolajtermék-készletet tartsanak fenn.

A Megállapodás az Európai Unió által szorgalmazott azon az Irányelvben megfogalmazott törekvés megvalósítására teremt lehetőséget, amely szerint a tagállamok a kőolaj és kőolajtermék biztonsági készleteiket egymás területén tárolhatják. Bár Horvátország még nem tagállam, a készletezési megállapodás kidolgozására az Irányelv rendelkezéseire figyelemmel került sor. E kormányközi keret-megállapodás egyik kiemelt célja magyar részről a hazai tárolók kihasználtságának fokozása.

Amellett, hogy ez a megoldás az Európai Unión belül széleskörűen alkalmazott, Nemzetközi Energia Ügynökség /International Energy Agency - IEA/ szintén megengedi a más tagállam területén történő tárolást.

A Megállapodás megkötése megteremti az aláíró országok készletezésért felelős szervezetei és a készletezésben érdekelt gazdasági vállalkozások közötti együttműködésérnek, valamint a rendelkezésre álló tároló rendszerek jobb kihasználásának jogi lehetőségeit.

Részletes indokolás

Az 1. §-hoz

A paragrafus alapján az Országgyűlés felhatalmazást ad a Magyar Köztársaság Kormánya és a Horvát Köztársaság Kormánya között a kötelező kőolaj- és kőolajtermék készletek kölcsönös tárolásáról szóló megállapodás (a továbbiakban: Megállapodás) kötelező hatályának elismerésére.

A 2. §-hoz

A paragrafus a Megállapodás kihirdetéséről rendelkezik.

A 3. §-hoz

A paragrafus a Megállapodás szövegét tartalmazza.

A Megállapodás

1. Cikke a Megállapodás értelmezéséhez szükséges fogalom-meghatározásokat tartalmazza.

2. Cikke meghatározza, hogy melyek azok a készletek, amelyeket a letéti állam (ahol tárolnak) területén tárolnak, és a kedvezményezett (akinek javára tárolnak) állam kőolaj biztonsági készletének minősül.

3. Cikke előírja, hogy a Szerződő Felek illetékes szervei havi jelentésben tájékoztatják egymást a Megállapodás alapján megkötött/megszüntetett tárolási szerződésekről. A 3. Cikk rögzíti továbbá a kedvezményezett állam jóváhagyási kötelezettségét abban az esetben, ha a Megállapodás alapján szerződéskötésre/megszüntetésre kerül sor, mint ahogyan a készlethez való mindenkori hozzáférés biztosításának kötelezettségét is előírja a letéti állam számára.

4. Cikke rögzíti a Szerződő Felek statisztikai jelentéstételi kötelezettségét az Európai Bizottság irányába és ezt követően egymás felé. E cikk rögzíti, hogy a kedvezményezett államot a letéti állam területén tárolt készlet után nem terheli adó-, vám-, illetve illetékfizetési kötelezettség.

5. Cikke előírja, hogy a letéti állam illetékes szerve havi jelentésben tájékoztatja a kedvezményezett állam illetékes szervét és készletező szövetségét a területén tárolt biztonsági készlet állapotáról.

6. Cikke rögzíti a Szerződő Felek közötti egyeztetés, vitarendezés módját és előírja a Magyar Köztársaság uniós tagságából fakadó kötelezettségeinek figyelembevételét.

7. Cikke a Megállapodás hatálybalépéséről, módosításáról rendelkezik és kimondja, hogy a Megállapodás válsághelyzetben történő felmondására nincs lehetőség.

A 4. §-hoz

A paragrafus a törvény hatálybalépésével összefüggő és végrehajtásához szükséges rendelkezéseket tartalmazza.