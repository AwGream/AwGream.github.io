2016. évi XLVII. törvény indokolása

a hulladékról szóló 2012. évi CLXXXV. törvény módosításáról szóló

-----STARTING---POINT---ALTALANOS--- 

A hulladékról szóló 2012. évi CLXXXV. törvény (a továbbiakban: Ht.) módosítását az állami hulladékgazdálkodási közfeladat ellátásának biztosítása érdekében szükséges elvégezni. Az állami hulladékgazdálkodási közfeladat keretében az állam a hulladékgazdálkodás országos szintű céljainak és fejlesztési irányainak teljesülése érdekében kialakítja az infrastrukturális erőforrások optimális használatának rendszerét.

Így állami feladat a hulladékgazdálkodási eszközök, létesítmények optimális használata rendszerének kialakítása. A Ht. a hulladék teljes ciklusára kiterjedő szabályozásként került meghatározásra, emiatt kitér a hulladék hasznosítására is. A Ht. korábbi módosításával a közszolgáltatási díj és a szolgáltatási díj elvált egymástól, a szolgáltatási díjban a hulladékgazdálkodási közszolgáltatás teljes közvetlen költsége megtérítésre kerül, abból a célból, hogy a haszonanyag előállításához szükséges valamennyi költségét fedezze a közszolgáltatóknak. Az új rendszerben továbbá a Magyar Energetikai és Közmű-szabályozási Hivatal (a továbbiakban: Hivatal) részére történő adatszolgáltatások módosítása is szükséges.

-----STARTING---POINT---RESZLETES---

Az 1. §-hoz

A módosítás célja, hogy a Magyar Energetikai és Közmű-szabályozási Hivatal (a továbbiakban: Hivatal) által kiszabott bírságok, határozatok, az ezekkel kapcsolatos bírósági eljárások eredménye gyorsabban és közvetlenül a Koordináló szervhez jusson, valamint a közszolgáltatóknak jutatott támogatások közvetlenül megismerhetővé válhassanak. A Ht. ezen bekezdésében foglalt kötelezettség kiterjesztése a Koordináló szerv feladatai ellátásához válik szükségessé. A Koordináló szerv részére biztosítani kell, hogy a Hivatal által végzett hulladékgazdálkodási közszolgáltatási díjjal kapcsolatos tevékenysége során keletkező, a Koordináló szerv feladatkörének gyakorlásához szükséges információkat, adatokat megismerhesse tekintettel arra is, hogy az adatok alapján a közszolgáltatók adatszolgáltatási kötelezettségének tartalma is visszaellenőrizhetővé válik, amely a Koordináló szerv közszolgáltatási díj beszedésével kapcsolatos kötelezettségének teljesítéséhez elengedhetetlen feltétel, valamint a szolgáltatási díj fizetésének alapvető feltétele is. A rendelkezés közszolgáltató részére támogatást nyújtó szervre történő kiterjesztése szintén a közszolgáltatók adatszolgáltatási kötelezettségének visszaellenőrizhetőségét szolgálja. A Hivatal hulladékgazdálkodási közszolgáltatási díjjal kapcsolatos tevékenysége keretében megismerhető adatok és a közszolgáltatók részére nyújtott támogatással kapcsolatos információk megléte a Koordináló szerv alapfeladatának, a közszolgáltatási díj beszedésének és a szolgáltatási díj kifizetésének elengedhetetlen feltétele, ezért indokolt a Koordináló szerv részére a bekezdésben foglalt kötelezettséget Hivatalra és a közszolgáltató részére támogatást nyújtó szervre történő kiterjeszteni.

A támogatások közvetlen megismerése lehetővé teszi továbbá, hogy a Koordináló szerv a szolgáltatási díjban érvényesíteni tudja a már kifizetett állami támogatásokat, így elkerülhető a túlkompenzáció lehetősége.

A módosítás célja, hogy az eseti megrendeléseknél, mint a közszolgáltatás keretein túli hulladékgazdálkodási szolgáltatás mindig a teljesítést követően közvetlenül történhessen számla kibocsátás, így a közszolgáltatóknak nem negyedévente kell számlázni az igénylőknek, ezért nem kell átmeneti finanszírozással számolniuk és olcsóbb ajánlatot tudnak adni a szolgáltatást igénybe vevőknek. Tekintettel arra, hogy a közszolgáltatási díj beszedésére vonatkozó feladat címzettje a továbbiakban nem a közszolgáltató lesz, ezért a hulladékgazdálkodási közszolgáltatási díjon túli hulladékgazdálkodási díjak tekintetében nem indokolt a közszolgáltatótól megvonni a lehetőséget, hogy a közszolgáltatáson felül biztosított szolgáltatás ellenértékét negyedéves időszaknál rövidebb időtartamon belül érvényesíthesse, mivel ez indokolatlan hátrányt jelenthetne a közszolgáltatók számára. A hulladékgazdálkodási közszolgáltatási díjjal fedezett szolgáltatáson túli feladatok ellátására általában az ingatlanhasználó külön kérése alapján kerülhet sor. A közszolgáltatási díj számlázásának időszakosságával összhangban pedig indokolt a hulladékgazdálkodási közszolgáltatási díjon túli hulladékgazdálkodási díj megfizetésével szemben a legfeljebb negyedéves számlázás időszakot előírni.

Indokolt az adatszolgáltatásra kötelezettek körének szélesítése, annak érdekében, hogy a Hivatal az előírt határnapig javaslatot tudjon tenni a hulladékgazdálkodási közszolgáltatási díjakra. Valamennyi adatszolgáltatásra kötelezett szereplő esetében biztosítani kell a törvénynek a bírságkiszabás lehetőségét azzal a megszorítással, hogy a Hivatalnak minden egyes esetben mérlegelnie kelljen az adatszolgáltatással összefüggő mulasztás súlyát, és a fokozatosság elvét betartva vagyoni szankciót csak akkor alkalmazzon, ha nyilvánvalóan szándékos mulasztás, vagy súlyos gondatlanság történt.

A hulladékgazdálkodási közszolgáltatás új koncepciója szerint a számlázás, díjbeszedés, valamint a felügyeleti díj fizetésének kötelezettsége a Koordináló szerv feladatköre, így a Hivatal díjfelügyeleti jogkörét szabályozó előírásoknak is követniük kell a szabályozást. A Ht. módosításáról szóló 2015. évi CCXXI. törvény indokolása is kifejezetten úgy fogalmaz, hogy a díjfelügyelet új alanya a Koordináló szerv, azonban a közszolgáltatókra vonatkozó ellenőrzés is szükséges.

A 2. §-hoz

Az állami hulladékgazdálkodási közfeladat keretében az állam a hulladékgazdálkodás országos szintű céljainak és fejlesztési irányainak teljesülése érdekében kialakítja az infrastrukturális erőforrások optimális használatának rendszerét. Így állami feladat a hulladékgazdálkodási eszközök, létesítmények optimális használata rendszerének kialakítása. A Ht. a hulladék teljes ciklusára kiterjedő szabályozásként került meghatározásra, emiatt kitér a hulladék hasznosítására is.

a) Ahhoz, hogy az országos célok teljesüljenek mind az anyagában történő hasznosítás tekintetében, mind pedig a hulladékgazdálkodás körébe tartozó energetikai létesítmények megfelelő mennyiségű és minőségű haszonanyaggal történő ellátása tekintetében, az állam a fenti feladata körében meghatározza, hogy mely létesítmény (válogató) tekintetében milyen minőségű és mennyiségű haszonanyag előállítása elvárt minimális szinten, illetve meg kell határoznia azt is, hogy mely létesítményből (válogatóból) milyen mennyiségű és minőségű anyag kerüljön az egyes energetikai hasznosítással érintett létesítményekbe.

b) Ahhoz, hogy a haszonanyaggal ilyen módon rendelkezni lehessen, szükséges a haszonanyag tulajdonjogának megszerzése. Ezt támasztja alá az is, hogy a Ht. előírása szerint a közszolgáltatási díjban magában kell érvényesíteni a hulladékból származó bevételeket. A Ht. módosításával a közszolgáltatási díj és a szolgáltatási díj elvált egymástól, a szolgáltatási díjra a nemzeti fejlesztési miniszter által meghatározott elvek vonatkoznak nem pedig a közszolgáltatási díjra vonatkozó elvek. Mindezek mellett a szolgáltatási díjban a hulladékgazdálkodási közszolgáltatás teljes közvetlen költsége megtérítésre kerül, abból a célból, hogy a haszonanyag előállításához szükséges valamennyi költségét fedezze a közszolgáltatóknak. Amennyiben az értékesítés bevétele a módosítást követően is a közszolgáltatóhoz kerülne, annak értéke többszörösen is megtérülne, amely tiltott állami támogatást eredményezne.

-----STARTING---POINT---VEGE---

A 3. §-hoz

Hatályba léptető rendelkezés.