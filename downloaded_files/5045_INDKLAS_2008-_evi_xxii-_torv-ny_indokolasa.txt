2008. évi XXII. törvény indokolása

a Londonban, 1976. november 19-én kelt, a tengeri követelésekkel összefüggő felelősség korlátozásáról szóló 1976. évi egyezmény és a Londonban, 1996. május 2-án kelt, az egyezmény módosításáról szóló 1996. évi jegyzőkönyv kihirdetéséről

-----STARTING---POINT---ALTALANOS---

Általános indokolás

A tengeri követelésekkel összefüggő felelősség korlátozásáról szóló egyezményt a Nemzetközi Tengerészeti Szervezet (International Maritime Organization - IMO) keretében az 1976. évben, az egyezmény módosításáról szóló jegyzőkönyvet az 1996. évben fogadták el. Az Egyezmény és a Jegyzőkönyv létrehozásában magyar küldöttség nem vett részt.

Az Egyezmény célja, hogy egységesítsék a hajótulajdonosok által viselt kártérítési felelősség szabályait és felváltsák a tengeri hajók tulajdonosainak felelősségéről szóló 1957. évi brüsszeli egyezményt, amelynek hazánk nem részese. Hazánk annak az ugyanezen tárgyú és az 1931. évi IV. törvénnyel kihirdetett 1924. évi brüsszeli egyezménynek a részese, amely helyébe az 1957. évi brüsszeli egyezmény lépett.

Az Egyezmény kétféle követelés esetén teszi lehetővé a felelősség korlátozását, nevezetesen a halál vagy testi sértés, valamint vagyoni kár - mint például más hajóban vagy a kikötő berendezéseiben okozott kár - esetén.

Nem tartoznak az Egyezmény hatálya alá:

- a mentéssel, illetve a közös hajókárral kapcsolatos követelések;

- az olajszennyezés okozta károkkal kapcsolatos követelések;

- a nukleáris károkért viselt felelősség korlátozását szabályozó, illetve tiltó bármely nemzetközi egyezmény vagy nemzeti jogszabály hatálya alá eső követelések;

- az atomhajó tulajdonosával szemben nukleáris károkozás okán támasztott követelések;

mivel ezekről a kövelésekről külön nemzetközi egyezmények rendelkeznek.

Az Egyezmény a kártérítés felső határát a követelés fajtájától és a hajó nagyságától (űrtartalmától) függően állapítja meg. A legkisebb felső határt az Egyezmény a legfeljebb 300 tonna bruttó űrtartalomra állapította meg. Az űrtartalom mértékegysége ebben az esetben a tonna, mégpedig nem a tömeg mértékegysége, hanem a regiszteri tonna (1 reg.t. = 100 köbláb = 2,83 m3).

Elszámolási egységként az Egyezmény a korábbi font sterling, illetve aranyfrank helyett a különleges lehívási jog egységét (SDR) alkalmazza, de lehetővé tette, hogy azok a részes államok, amelyek nem tagjai a Nemzetközi Valutaalapnak, ún. monetáris egységet alkalmazzanak, amely 65,5 milligramm 0,900 finomságú aranynak felel meg.

Az Egyezmény szerint a hajó tulajdonosa köteles elkülönített alapot képezni, felelősségbiztosítást kötni vagy egyéb pénzügyi biztosítékot - például bankgaranciát - biztosítani az esetleg bekövetkező káreseményre.

Az Egyezmény felülvizsgálatára az 1996. évben az Egyezmény módosításáról szóló Jegyzőkönyvvel került sor.

A Jegyzőkönyv a legkisebb felső határt 2000 tonna bruttó űrtartalomra emelte és megállapította a korlátozásra vonatkozó rendelkezések módosításának szabályait.  A Jegyzőkönyv a monetáris egység alkalmazásának lehetőségét továbbra is fenntartotta.

A törvény az Európai Unió jogi aktusai közül a hajótulajdonosok polgári jogi felelősségéről és az általuk nyújtott pénzügyi biztosítékokról szóló irányelv tervezetéhez kapcsolódik, amely a Közösség érdekében hívja fel a tagállamokat az Egyezmény megerősítésére, illetve ahhoz való csatlakozásra.

Az Egyezményhez való csatlakozásunkat az idegen lobogó alatt hajózó magyar tengerészek, a tengeri hajókon utazó magyar állampolgárok, továbbá a tengeri hajóval fuvaroztató magyar gazdálkodó szervezetek érdekeinek védelme indokolja.

Magyar lobogó alatt jelenleg tengeri hajó nem közlekedik, de folyam-tengeri hajó igen és arra a tengeri szakaszon haladva az Egyezmény rendelkezéseit alkalmazni kell.

Figyelemmel arra, hogy tagállamként a magyar hajólajstrom a tőke szabad mozgásának elve alapján a többi tagállam felé nyitott, így a magyar hajózási hatóságnak az Egyezmény alapján ellenőrzést kell gyakorolnia és a megfelelő okmányokat ki kell állítania az esetleg hazánkban lajstromozott közösségi tulajdonban lévő, illetve magyar gazdálkodó szervezet által bérelt tengeri hajóra.

-----STARTING---POINT---RESZLETES---

Részletes indokolás

Az 1. §-hoz

A törvény 1. §-a - összhangban a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdésének a) pontjával, valamint 10. § (1) bekezdésének a) pontjával - felhatalmazást ad az Egyezmény és a Jegyzőkönyv kötelező hatályának elismerésére. Az Egyezmény aláírásra 1977. február 1-jéig, a Jegyzőkönyv pedig 1997. szeptember 30-áig állt nyitva, így a Magyar Köztársaság az Egyezménynek és a Jegyzőkönyvnek csatlakozással válhat részesévé.

A 2. §-hoz

A törvény 2. §-a - összhangban az Nsztv. 9. §-ával - kimondja, hogy az Egyezményt az Országgyűlés ezzel a törvénnyel kihirdeti.

A 3. §-hoz

A törvény 3. §-a - összhangban az Nsztv. 9. §-ával - kimondja, hogy a Jegyzőkönyvet az Országgyűlés ezzel a törvénnyel kihirdeti.

A 4. §-hoz

A törvény 4. §-a - összhangban az Nsztv. 10. § (1) bekezdésének b) pontjával - tartalmazza az Egyezmény angol nyelven hiteles szövegét és annak hivatalos magyar nyelvű fordítását.

Az 5. §-hoz

A törvény 5. §-a - összhangban az Nsztv. 10. § (1) bekezdésének b) pontjával - tartalmazza a Jegyzőkönyv angol nyelven hiteles szövegét és annak hivatalos magyar nyelvű fordítását.

A 6. §-hoz

A Magyar Köztársaság csatlakozása a csatlakozási okirat letétbe helyezését követően 90 nap elteltével lép hatályba.

Hazánk a tengeri hajók tulajdonosai felelősségének korlátozásáról szóló nemzetközi szerződések közül az 1924. évi brüsszeli nemzetközi egyezménynek a részese. Az Egyezmény 17. cikke a részes államok viszonylatában az 1924. évi brüsszeli nemzetközi egyezményt megszünteti, így az azt kihirdető 1931. évi IV. törvényt az Egyezmény hatálybalépésével egyidejűleg hatályon kívül kell helyezni.

Magyar részről az érintett gazdálkodó és közigazgatási szervezetekre tekintettel - az Nsztv. 10. § (1) bekezdése f) pontjának megfelelően - az Egyezmény végrehajtásához szükséges intézkedésekről a közlekedésért felelős miniszter gondoskodik.