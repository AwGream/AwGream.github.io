2012. évi CXIII. törvény indokolása

az Egyetemes Postaegyesület Alapokmánya Hetedik és Nyolcadik Pótjegyzőkönyvének, az Egyetemes Postaegyesület Egyetemes Postaegyezményének a 2004. évi bukaresti kongresszuson és a 2008. évi genfi kongresszuson aláírt módosításokkal egységes szerkezetbe foglalt, az Egyetemes Postaegyezmény 2004. évi bukaresti és a 2008. évi genfi kongresszuson aláírt Zárójegyzőkönyvének, valamint a Postai Pénzforgalmi Megállapodásnak a 2004. évi bukaresti kongresszuson aláírt módosításokkal egységes szerkezetbe foglalt kihirdetéséről

Általános indokolás

Az Egyetemes Postaegyesület Alapokmányát, annak Zárójegyzőkönyvét, az Egyetemes Postaegyesület Általános Szabályzatát valamint annak Zárójegyzőkönyvét az 1964. évi bécsi kongresszuson fogadták el. Az okiratokat hazánkban az 1967. évi 26. törvényerejű rendelet hirdette ki.

E törvény a négyévente megtartott Egyetemes Postaegyesület 2004. évi bukaresti, valamint 2008. évi genfi kongresszuson elfogadott módosításokkal egységes szerkezetbe foglalt Egyetemes Postaegyezmény, a 2004. évi bukaresti, valamint a 2008. évi genfi kongresszuson elfogadott Egyetemes Postaegyezmény Zárójegyzőkönyvét, az Egyetemes Postaegyesület Alapokmányát módosító Hetedik és Nyolcadik Pótjegyzőkönyv, valamint a 2004. évi bukaresti kongresszuson elfogadott Postai Pénzforgalmi Megállapodás szövegét tartalmazza.

A nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdésének b) pontja alapján az Alapokmányt módosító Hetedik és Nyolcadik Pótjegyzőkönyvet, az Egyetemes Postaegyezményt és Zárójegyzőkönyvét, valamint a Postai Pénzforgalmi Megállapodást törvényben kell kihirdetni.

Részletes indokolás

Az 1. §-hoz

A törvény ezen rendelkezése az Alapokmány Hetedik Pótjegyzőkönyvét hirdeti ki.

A 2. §-hoz

A 2. § az Alapokmány Hetedik Pótjegyzőkönyvének francia nyelvű hiteles szövegét és annak hivatalos magyar nyelvű fordítását tartalmazza.

A 3. §-hoz

A törvény az Alapokmány Nyolcadik Pótjegyzőkönyvét hirdeti ki.

A 4. §-hoz

A 4. § az Alapokmány Nyolcadik Pótjegyzőkönyvének francia nyelvű hiteles szövegét és annak hivatalos magyar nyelvű fordítását tartalmazza.

Az 5. §-hoz

A törvény az Egyetemes Postaegyezményt a módosításokkal egységes szerkezetben, valamint az Egyetemes Postaegyezmény 2004. évi bukaresti és 2008. évi genfi kongresszuson elfogadott Zárójegyzőkönyvét hirdeti ki.

A 6. §-hoz

Az 6. § az Egyetemes Postaegyezmény egységes szerkezetbe foglalt, valamint az Egyetemes Postaegyezmény 2004. évi bukaresti, és 2008. évi genfi kongresszuson elfogadott Zárójegyzőkönyvének francia nyelvű hiteles szövegét és annak hivatalos magyar nyelvű fordítását tartalmazza.

A 7. §-hoz

A törvény a 2004. évi bukaresti kongresszuson aláírt Postai Pénzforgalmi Megállapodást hirdeti ki.

A 8. §-hoz

A 8. § a Postai Pénzforgalmi Megállapodás egységes szerkezetbe foglalt francia nyelvű hiteles szövegét és annak hivatalos magyar nyelvű fordítását tartalmazza.

A 9. §-hoz

A 9. § a törvény hatályba léptető és hatályon kívül helyező rendelkezéseit tartalmazza, és rögzíti, hogy a törvény végrehajtásáról a postaügyért felelős miniszter gondoskodik.