2009. évi CLXI. törvény indokolása

a gyermekek eladásáról, a gyermekprostitúcióról és a gyermekpornográfiáról szóló, a Gyermek jogairól szóló egyezményhez fűzött Fakultatív Jegyzőkönyv megerősítéséről és kihirdetéséről

-----STARTING---POINT---ALTALANOS---

Általános indokolás

Magyarországon az 1991. évi LXIV. törvénnyel került kihirdetésre a Gyermek jogairól szóló, New Yorkban 1989. november 20-án kelt egyezmény (a továbbiakban: Egyezmény), amely az ENSZ egyik legszélesebb körben elfogadott és támogatott nemzetközi jogi dokumentuma.

Az elmúlt évtized háborús konfliktusokkal terhelt időszaka különösen időszerűvé tette a fegyveres összeütközések által érintett gyermekek helyzetének áttekintését csakúgy, mint a globalizáció egyik legsúlyosabb negatív következményének, a gyermekprostitúció, gyermekkereskedelem és gyermekpornográfia kérdésének vizsgálatát és az ellenük való nemzetközi fellépés szabályozását. Ezzel összhangban az Egyesült Nemzetek Közgyűlése 2000. május 25-én fogadta el az Egyezmény két Fakultatív Jegyzőkönyvét, amely egyrészt a gyermekek fegyveres konfliktusba történő bevonásáról, másrészt a gyermekek eladásáról, a gyermekprostitúcióról és a gyermekpornográfiáról szól. Magyar részről mindvégig megkülönbözetett figyelemmel kísértük az Egyezmény két Fakultatív Jegyzőkönyvének kidolgozását, és a velünk azonos értékrendet képviselő országokkal együttműködve támogattuk annak elfogadását.

A Fakultatív Jegyzőkönyvek magyar részről történő aláírására a 2034/2002. (II. 18.) Korm. határozat alapján került sor 2002. március 11-én.

A gyermekek eladásáról, a gyermekprostitúcióról és a gyermekpornográfiáról szóló 2000. évi Fakultatív Jegyzőkönyv 2002. január 18-án lépett hatályba. Eddig 117 ország írta alá, 135 állam vált részesévé, közöttük az Európai Unió 21 tagállama.

A Jegyzőkönyv megköveteli az abban részes államoktól, hogy mind nemzeti, mind pedig nemzetközi szinten üldözzék az abban felsorolt cselekményeket, valamint, hogy belső jogszabályaik vonatkozásában teremtsenek összhangot a Jegyzőkönyvben meghatározott, és az ENSZ keretében kidolgozott, kapcsolódó egyezményekben rögzített kötelezettségekkel. A Jegyzőkönyv meghatározza a gyermekek eladásának, a gyermekprostitúciónak és a gyermekpornográfiának a fogalmát, és rögzíti a kormányok ezen cselekményekkel kapcsolatos kötelezettségeit. Szabályozza a határokon átnyúló jogsértésekkel kapcsolatos nemzetközi együttműködés szabályait, a jogsértésekhez kapcsolódó javak, vagyoni előnyök lefoglalására, elkobzására vonatkozó kérdéseket. Ugyancsak tartalmazza a gyermekáldozatok jogainak védelme és érdekeinek megvédése érdekében szükséges intézkedéseket, illetve a gyermekáldozatok rehabilitációjára vonatkozó kötelezettségeket.

A Jegyzőkönyv kiemelten foglalkozik az érintett gyermekek rehabilitációjának, valamint a Jegyzőkönyvben foglaltak érvényre juttatása érdekében szükséges nemzetközi együttműködés kérdésével. A Jegyzőkönyvben vállalt kötelezettségek végrehajtásáról az abban részes államoknak a hatálybalépést követően két éven belül, majd azt követően a Gyermek jogairól szóló egyezmény végrehajtásáról szóló időszakos jelentéseikbe integrálva, ötévenként kell számot adniuk. Ezen túlmenően az ENSZ Gyermek Jogainak Bizottsága jogosult a Jegyzőkönyvben foglaltakkal kapcsolatos további tájékozódásra.

A Fakultatív Jegyzőkönyvben vállalt kötelezettségekből eredő hazai feladatok végrehajtása többletköltséggel nem jár. A Fakultatív Jegyzőkönyvhöz történő csatlakozásunk összhangban áll emberi jogi politikánkkal, a vállalt kötelezettségek végrehajtásáért felelős hazai háttér-intézményrendszer biztosított. A Jegyzőkönyv rendelkezései összhangban állnak hazai jogszabályainkkal, megerősítése jogszabály-módosítást nem igényel.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad a gyermekek eladásáról, a gyermekprostitúcióról és a gyermekpornográfiáról szóló 2000. évi Fakultatív Jegyzőkönyv kötelező hatályának elismerésére.

A 2. §-hoz

Az Országgyűlés kihirdeti a Fakultatív Jegyzőkönyv angol és hivatalos magyar nyelvű fordításának szövegét.

A 3. §-hoz

A Jegyzőkönyv 1. és 2. cikkéhez:

A Jegyzőkönyv 1. cikke értelmében a részes államok megtiltják a gyermekek eladását, a gyermekprostitúciót és a gyermekpornográfiát.

1. A Jegyzőkönyv gyermek eladásának minősít minden olyan cselekményt vagy tranzakciót, amelynek során egy gyermeket egy személy vagy személyek csoportja átad egy másik személynek vagy személyek csoportjának díjazás vagy más ellenszolgáltatás fejében.

A Büntető Törvénykönyvről szóló 1978. évi IV. törvény (a továbbiakban: Btk.) emberkereskedelemként az alábbi elkövetési magatartásokat rendeli büntetni:

- más személy eladása, megvásárlása, ellenszolgáltatásként átadása vagy átvétele, más személyért elcserélése,

- az előzőek érdekében történő toborzás, más személy szállítása, elszállásolása, elrejtése, másnak megszerzése.

A Btk. 175/B. §-ának (2)-(5) bekezdései szerint az emberkereskedelem súlyosabban minősül, ha azt tizennyolcadik életévét be nem töltött személy sérelmére követik el, a tizenkettedik életévét be nem töltött személy sérelmére történő elkövetés pedig további minősített esetet jelent.

2. A Jegyzőkönyv 2. cikkének b) pontja a gyermekprostitúciót ekként definiálja: „gyermekprostitúciónak minősül a gyermek szexuális tevékenységekben történő felhasználása, díjazás vagy más ellenszolgáltatás fejében”.

A Btk. 202/A. §-a ezt a magatartást (tizennyolcadik életévét be nem töltött személlyel ellenszolgáltatás fejében történő közösülés vagy fajtalankodás) megrontásnak tekinti, és három évig terjedő szabadságvesztéssel rendeli büntetni.

3. A Jegyzőkönyv 2. cikkének c) pontja értelmében gyermekpornográfia valósul meg a gyermek valós vagy szimulált, nyílt szexuális cselekményben való részvételének bármilyen módon történő bemutatásával, vagy a gyermek nemi szerveinek bármilyen bemutatásával, ha az alapvetően szexuális célok érdekében történik.

A tiltott pornográf felvétellel kapcsolatos elkövetési magatartásokat a Btk. 204. §-a tartalmazza, amely meg is határozza a pornográf felvétel fogalmát. Eszerint pornográf az a tizennyolcadik életévét be nem töltött személyt ábrázoló felvétel (videó-, film- vagy fényképfelvétel, illetőleg más módon előállított képfelvétel), amely a nemiséget súlyosan szeméremsértő nyíltsággal, célzatosan a nemi vágy felkeltésére irányuló módon ábrázolja.

A Jegyzőkönyv 3. cikkéhez:

A Jegyzőkönyv 3. cikke megállapítja a büntetendővé nyilvánítandó elkövetési magatartásokat „akár hazai vagy transznacionális szinten, akár egyéni vagy szervezett alapon követik el ezeket a jogsértéseket”.

1. A Btk. területi és személyi hatályt megállapító 3. és 4. §-a alapján megállapítható, hogy a magyar törvényt az alábbi esetekben kell alkalmazni:

- belföldön elkövetett bűncselekményre,

- a magyar állampolgár külföldön elkövetett olyan cselekményére, amely a magyar törvény szerint bűncselekmény,

- a Magyar Köztársaság határain kívül tartózkodó magyar hajón vagy magyar légi járművön elkövetett bűncselekményre,

- a nem magyar állampolgár által külföldön elkövetett cselekményre is, ha az

-  a magyar törvény szerint bűncselekmény és az elkövetés helyének törvénye szerint is büntetendő,

-  állam elleni bűncselekmény, tekintet nélkül arra, hogy az elkövetés helyének törvénye szerint büntetendő-e (kivéve a szövetséges fegyveres erő ellen elkövetett kémkedést),

-  emberiség elleni vagy olyan egyéb bűncselekmény, amelynek üldözését nemzetközi szerződés írja elő.

Mivel a Jegyzőkönyv 3. cikke szerinti bűncselekmények ez utóbbi feltétel alá esnek (üldözését nemzetközi szerződés írja elő), megállapítható, hogy a Btk. a belföldön és a külföldön elkövetett bűncselekményekre is alkalmazandó, akár magyar, akár más nemzetiségű állampolgár követte el azt.

2. Az „egyéni vagy szervezett alapon” történő elkövetést a Btk. is ismeri: 19. §-a alapján mind az egyéni elkövetés, mind a többes elkövetői alakzat büntetendő, az elkövető fogalma alá ugyanis nem csak a tettes (aki a bűncselekmény törvényi tényállását megvalósítja), hanem a társtettes(ek) (akik a szándékos bűncselekmény törvényi tényállását, egymás tevékenységéről tudva, közösen valósítják meg) is beleértendő.

A bűnszervezetben történő elkövetésre pedig a Btk. speciális szabályokat állapít meg. A 137. § 8. pontja értelmében bűnszervezet az a három vagy több személyből álló, hosszabb időre szervezett, összehangoltan működő csoport, amelynek célja ötévi vagy ezt meghaladó szabadságvesztéssel büntetendő szándékos bűncselekmények elkövetése. Azzal szemben, aki az ilyen bűncselekményt bűnszervezetben követte el, a bűncselekmény büntetési tételének felső határa a kétszeresére emelkedik. A felső határ azonban a generális maximumot - a húsz évet - ebben az esetben sem haladhatja meg.

3. A Jegyzőkönyv alapján a részes államoknak az alábbi cselekményeket kell szankcionálniuk:

3.1. A gyermekek eladása meghatározásával (ld. Jegyzőkönyv 2. cikke) összefüggésben büntetendővé kell nyilvánítani egy gyermek bármilyen módon történő felajánlását, eljuttatását vagy elfogadását abból a célból, hogy a gyermeket szexuálisan kizsákmányolják, a gyermek szerveit haszonszerzés céljából átadják, vagy a gyermeket kényszermunkára alkalmazzák. Szintén a gyermekek eladásához kapcsolódó magatartásként értékeli a Jegyzőkönyv a közvetítőként a gyermek örökbefogadásához való hozzájárulás megadására való rosszhiszemű rábírást (az örökbefogadásra vonatkozó nemzetközi jogi dokumentumok megsértésével).

A Btk. 175/B. §-ában szabályozott emberkereskedelem esetében minősített esetet jelent egyebek mellett, ha a sértett tizennyolcadik életévét nem töltötte be, vagy ha munkavégzés, fajtalanság vagy közösülés, illetve emberi test tiltott felhasználása céljából követik el. Súlyosabb megítélés alá esik, ha a bűntettet tizenkettedik életévét be nem töltött személy sérelmére követik el.

Az emberkereskedelmet a Btk. az egyik legsúlyosabb bűncselekménynek tekinti, ezért előkészülete is büntetendő, a kísérlet pedig - összhangban a Btk. 17. §-ában foglaltakkal - a befejezett bűncselekményre megállapított büntetési keretek között értékelendő. Ennek következtében a Jegyzőkönyvben foglalt valamennyi elkövetési magatartás (felajánlás, eljuttatás, elfogadás) büntetőjogi szankcióval fenyegetett.

A gyermek örökbefogadásához való hozzájárulás megadására való rosszhiszemű rábírás a Btk. értelmében egy felbujtói magatartás, amely mint részesi tevékenység, a tettesi magatartáshoz hasonlóan büntetendő. Ez a tettesi magatartás az adott esettől függően minősülhet emberkereskedelemnek („másnak megszerez”), vagy családi állás megváltoztatásának (Btk. 193. §).

3.2. Gyermekprostitúció céljára a gyermek felajánlását, megszerzését, kerítését, nyújtását a Jegyzőkönyv 3. cikke 1. bekezdésének b) pontja szerint szankcionálniuk kell a tagállamoknak.

Ezzel összefüggésben utalni lehet mindenekelőtt az emberkereskedelem minősített eseteire, miszerint súlyosabban minősül, ha a sértett tizennyolcadik életévét nem töltötte be, illetve ha munkavégzés, fajtalanság vagy közösülés céljából követik el. További minősített esetet jelent, ha a bűntettet tizenkettedik életévét be nem töltött személy sérelmére követik el.

A kerítést (azaz valamely személy haszonszerzés céljából közösülésre vagy fajtalanságra másnak történő megszerzését) a Btk. 207. §-a szankcionálja, amelynek minősített esete, ha a sértett tizennyolc éven aluli. Az üzletszerű kéjelgés elősegítése (Btk. 205. §) esetében szintén súlyosabban büntetendő, ha a bordélyházban tizennyolcadik életévét be nem töltött személy végez üzletszerű kéjelgést.

Végezetül - kisegítő jelleggel, ha súlyosabb bűncselekmény nem valósul meg - alkalmazható a Btk. 195. §-ának (2) bekezdése, miszerint kiskorú veszélyeztetését követi el az a nagykorú személy, aki kiskorút bűncselekmény elkövetésére vagy züllött életmód folytatására rábír, vagy rábírni törekszik.

A Jegyzőkönyv 3. cikke 1. bekezdésének b) pontjában említett elkövetési magatartások közül a megszerzés, a kerítés és a nyújtás befejezett bűncselekmények, amelyekre a Btk. a fenti tényállások szerint büntetőjogi jogkövetkezményeket helyez kilátásba, míg a felajánlás kísérletként értékelendő, amely a Btk. 17. §-ának megfelelően szintén büntetendő.

3.3. A gyermekpornográfiával összefüggésben a Jegyzőkönyv az ilyen anyagok előállítását, elosztását, terjesztését, importálását, exportálását, felajánlását, eladását vagy a fenti célokból történő birtoklását tekinti büntetendő cselekménynek.

A Btk. a tiltott pornográf felvétellel visszaélés (204. §) körében szankcionálja

- a tizennyolcadik életévét be nem töltött személyekről pornográf felvétel készítését, forgalomba hozatalát (valamint ezekhez anyagi eszköz szolgáltatását), megszerzését, tartását, kínálását, átadását, hozzáférhetővé tételét,

- a tizennyolcadik életévét be nem töltött személyekről készített pornográf felvétellel való kereskedést, annak nagy nyilvánosság számára történő hozzáférhetővé tételét, valamint ezekhez anyagi eszköz szolgáltatását,

- a pornográf jellegű műsorban tizennyolcadik életévét be nem töltött személyek szerepeltetését, valamint ehhez anyagi eszköz szolgáltatását,

- a tizennyolcadik életévét be nem töltött személyek pornográf felvételen vagy pornográf jellegű műsorban való szereplésre történő felhívását.

4. A Jegyzőkönyv 3. cikkének 2. bekezdése szerint a részes államoknak a fenti bűncselekmények kísérletére, az azokhoz nyújtott bűnpártolásra és a bűnrészességre is büntetőjogi jogkövetkezményeket kell kilátásba helyezniük.

A Btk. 16. §-a értelmében kísérlet miatt büntetendő, aki a szándékos bűncselekmény elkövetését megkezdi, de nem fejezi be. A Btk. 17. §-ának (1) bekezdése alapján a kísérletre a befejezett bűncselekmény büntetési tételét kell alkalmazni.

Az elkövetőkre vonatkozó rendelkezéseket a Btk. II. fejezetének III. címe tartalmazza. Elkövetőknek minősülnek a tettesek (tettes és társtettes), és a részesek (felbujtó és bűnsegéd). Felbujtó az a személy, aki mást bűncselekmény elkövetésére szándékosan rábír, a bűnsegéd pedig az, aki bűncselekmény elkövetéséhez szándékosan segítséget nyújt. A Btk. szerint a részesekre is a tettesekre megállapított büntetési tételt kell alkalmazni.

A bűnpártolás törvényi tényállását a Btk. 244. §-a szabályozza. Eszerint egy évig terjedő szabadságvesztéssel büntetendő, aki anélkül, hogy a bűncselekmény elkövetőjével az elkövetés előtt megegyezett volna, segítséget nyújt ahhoz, hogy az elkövető a hatóság üldözése elől meneküljön, a büntetőeljárás sikerét meghiúsítani törekszik, vagy közreműködik a bűncselekményből származó előny biztosításában. A büntetés súlyosabb (öt évig terjedő szabadságvesztés), ha a bűnpártolást emberrablással kapcsolatban követik el.

5. A Jegyzőkönyv 3. cikkének 3. bekezdése kimondja, hogy „valamennyi részes állam megfelelő büntetési tételekkel rendeli büntetni ezeket a jogsértéseket, figyelembe véve azok súlyos természetét”.

Ezzel összefüggésben a Btk. említett tényállásaihoz kapcsolódó büntetési tételek az alábbiak szerint foglalhatóak össze:

5.1. Az emberkereskedelem alapesetben három évig terjedő szabadságvesztéssel büntetendő. A büntetés egy évtől öt évig terjedő szabadságvesztés, ha a bűncselekményt tizennyolcadik életévét be nem töltött, vagy személyi szabadságától megfosztott személy sérelmére, továbbá munkavégzés, fajtalanság vagy közösülés, illetve emberi test tiltott felhasználása céljából, bűnszövetségben vagy üzletszerűen követik el.

Súlyosabban minősül (két évtől nyolc évig terjedő szabadságvesztés), ha a bűncselekményt az elkövető a nevelése, felügyelete, gondozása vagy gyógykezelése alatt álló személy sérelmére követi el, vagy az emberkereskedelmet munkavégzés, fajtalanság vagy közösülés, illetve emberi test tiltott felhasználása céljából erőszakkal, fenyegetéssel, megtévesztéssel, vagy a sértett sanyargatásával követik el.

A büntetés öt évtől tíz évig terjedő szabadságvesztés, ha a bűncselekményt tizennyolcadik életévét be nem töltött, vagy személyi szabadságától megfosztott személy sérelmére, illetve az elkövető a nevelése, felügyelete, gondozása vagy gyógykezelése alatt álló személy sérelmére követi el munkavégzés, fajtalanság vagy közösülés, illetve emberi test tiltott felhasználása céljából, vagy erőszakkal, fenyegetéssel, megtévesztéssel, továbbá a sértett sanyargatásával történik a bűncselekmény elkövetése. Szintén ezen minősített eset alá tartozik, ha az emberkereskedelemre tiltott pornográf felvétel készítése céljából kerül sor.

A tizenkettedik életévét be nem töltött személy sérelmére elkövetett egyes bűncselekményeket (munkavégzés, fajtalanság vagy közösülés, illetve emberi test tiltott felhasználása céljából, vagy erőszakkal, fenyegetéssel, megtévesztéssel, továbbá a sértett sanyargatásával, illetve tiltott pornográf felvétel készítése céljából történő elkövetés) a Btk. öt évtől tizenöt évig terjedő, vagy életfogytig tartó szabadságvesztés-büntetéssel fenyegeti.

A Btk. alapján az emberkereskedelemre irányuló előkészület is büntetendő, ennek büntetési tétele két évig terjedő szabadságvesztés.

5.2. A gyermekprostitúciót a Btk. megrontásként szankcionálja, és három évig terjedő szabadságvesztéssel rendeli büntetni.

5.3. A tiltott pornográf felvétellel való visszaélés tényállása alá vont elkövetési magatartások büntetési tételei az alábbiak:

- három évig terjedő szabadságvesztéssel fenyegetett: tiltott pornográf felvétel megszerzése, tartása;

- öt évig terjedő szabadságvesztéssel fenyegetett: tiltott pornográf felvétel kínálása, átadása, hozzáférhetővé tétele;

- két évtől nyolc évig terjedő szabadságvesztéssel fenyegetett: tiltott pornográf felvétel készítése, forgalomba hozatala, nagy nyilvánosság számára történő hozzáférhetővé tétele, azzal történő kereskedés, továbbá pornográf jellegű műsorban tizennyolcadik életévét be nem töltött személy szerepeltetése, valamint ezen bűncselekményekhez anyagi eszköz szolgáltatása;

- két évig terjedő szabadságvesztéssel, közérdekű munkával vagy pénzbüntetéssel fenyegetett: tizennyolcadik életévét be nem töltött személy felhívása pornográf felvételen vagy pornográf jellegű műsorban való szereplésre.

5.4. További, a Jegyzőkönyv alkalmazása tekintetében releváns különös részi rendelkezések:

A családi állás megváltoztatása alapesetben három évig tartó szabadságvesztéssel büntetendő, de ha azt a tizennyolcadik életévét be nem töltött személy nevelésére, felügyeletére vagy gondozására köteles személy követi el, a büntetés egy évtől öt évig terjedő szabadságvesztés.

Ha súlyosabb bűncselekmény nem valósul meg, kiskorú veszélyeztetésének minősül, ha egy nagykorú személy kiskorút bűncselekmény elkövetésére vagy züllött életmód folytatására rábír, vagy rábírni törekszik. Ez a magatartás egy évtől öt évig terjedő szabadságvesztéssel fenyegetett.

Az üzletszerű kéjelgés elősegítését a Btk. alapesetben három évig terjedő szabadságvesztéssel rendeli büntetni, továbbá az is eszerint minősül, ha az elkövető mást üzletszerű kéjelgésre rábír. Aki azonban olyan bordélyházat tart fenn, vezet, vagy annak működéséhez anyagi eszközöket szolgáltat, amelyben tizennyolcadik életévét be nem töltött személy folytat üzletszerű kéjelgést, két évtől nyolc évig terjedő szabadságvesztéssel büntetendő.

A kerítés alapesete három évig terjedő szabadságvesztéssel fenyegetett, ha viszont a bűncselekményt tizennyolcadik életévét be nem töltött személy sérelmére követik el, a büntetési tétel két évtől nyolc évig terjedő szabadságvesztés.

6. A Jegyzőkönyv 3. cikkének 4. bekezdése írja elő a jogi személyek felelőssége megalapozásának szükségességét a fenti jogsértések vonatkozásában. A Jegyzőkönyv szerint a jogi személyek felelőssége lehet büntetőjogi, polgári vagy államigazgatási jellegű.

A jogi személlyel szemben alkalmazható büntetőjogi intézkedésekről a 2001. évi CIV. törvény rendelkezik. Eszerint jogi személlyel szemben a következő intézkedések alkalmazhatóak: a jogi személy megszüntetése, tevékenységének korlátozása vagy pénzbírság. Ezen intézkedések alkalmazásának feltétele, hogy a bűncselekmény elkövetése a jogi személy javára előny szerzését célozta vagy eredményezte, és a bűncselekményt a jogi személy vezető tisztségviselője, vagy a képviseletre feljogosított tagja, alkalmazottja, illetve tisztségviselője, cégvezetője, valamint felügyelő bizottságának tagja, illetőleg ezek megbízottja a jogi személy tevékenységi körében követte el, vagy tagja (alkalmazottja) a jogi személy tevékenységi körében követte el, és a vezető tisztségviselő, a cégvezető, illetve a felügyelőbizottság irányítási vagy ellenőrzési kötelezettségének teljesítése a bűncselekmény elkövetését megakadályozhatta volna.

A Jegyzőkönyv 4. cikkéhez:

A Jegyzőkönyv 4. cikke tartalmazza a joghatósági előírásokat, amellyel kapcsolatban irányadóak a 3. cikkhez írt indokolás 1. pontjában foglaltak.

A Jegyzőkönyv 5. és 6. cikkéhez:

A Jegyzőkönyv 5. cikkének 1. bekezdése értelmében „a 3. cikk 1. bekezdésében foglalt jogsértéseket úgy kell értelmezni, hogy azokat a részes államok között meglévő minden kiadatási egyezmény tartalmazza, mint kiadatás alapjául szolgáló jogsértést”, a kiadatás feltételeit ugyanezen cikk további bekezdései részletezik. A Jegyzőkönyv 6. cikke pedig a részes államok közötti eljárási jogsegélyről rendelkezik.

A büntetőügyekben más államokkal folytatott együttműködést a nemzetközi bűnügyi jogsegélyről szóló 1996. évi XXXVIII. törvény (a továbbiakban: Nbjt.) szabályozza, de az Európai Unió tagállamaival folytatott együttműködésre, valamint az európai elfogatóparancs alapján folytatott átadási eljárásra az Európai Unió tagállamaival folytatott bűnügyi együttműködésről szóló 2003. évi CXXX. törvényt (lex specialis) kell alkalmazni.

Az Nbjt. 3. és 5. §-a alapján megállapítható, hogy jogsegély iránti megkeresés nemzetközi szerződés vagy viszonosság alapján teljesíthető. A Magyarországról történő kiadatás az Nbjt. II. Fejezetének 1. Címe alapján történik, az európai elfogatóparancs alapján történő átadásra pedig a 2003. évi CXXX. törvény II. Fejezetének 1. Címe állapítja meg a részletszabályokat. Mindkét törvény háttérjogszabályaként a Btk.-t, illetve a büntetőeljárásról szóló 1998. évi XIX. törvényt (a továbbiakban: Be.) kell alkalmazni.

A Jegyzőkönyv 6. cikke szerinti eljárási jogsegély nyújtása az Nbjt. V. Fejezetének 1. Címe (Eljárási jogsegély nyújtása külföldi állam részére), illetve a 2003. évi CXXX. törvény III. Fejezete (Az Európai Unió tagállamaival büntetőügyekben folytatott eljárási jogsegély) alapján történik.

A Jegyzőkönyv 7. cikkéhez:

A Jegyzőkönyv 7. cikke állapítja meg a lefoglalás, elkobzás és zár alá vétel alá eső (vagyon)tárgyak körét, és az ezzel kapcsolatos jogsegélykérelmek teljesítésének kötelezettségét.

1. A Jegyzőkönyvben foglalt jogsértések elkövetésére vagy elkövetésének megkönnyítésére használt javak (anyagok, vagyontárgyak, más eszközök), továbbá a jogsértésből származó vagyoni előnyök lefoglalását és elkobzását a Jegyzőkönyv 7. cikkének a) pontja írja elő.

1.1. A Btk. 77. §-ának (1) bekezdése alapján az alábbi dolgok elkobzására kerül sor:

- amelyet a bűncselekmény elkövetéséhez eszközül használtak,

- amelynek birtoklása a közbiztonságot veszélyezteti,

- amely bűncselekmény elkövetése útján jött létre,

- amelyre a bűncselekményt elkövették, vagy a bűncselekmény befejezését követően e dolog elszállítása céljából használtak,

- azt a sajtóterméket, amelyben a bűncselekmény megvalósul.

1.2. A vagyonelkobzás az alábbi vagyonra terjedhet ki (Btk. 77/B. §):

- a bűncselekmény elkövetéséből eredő vagyonra, amelyet az elkövető a bűncselekmény elkövetése során vagy azzal összefüggésben szerzett,

- a vagyonra, amelyet az elkövető a bűnszervezetben való részvétele ideje alatt szerzett,

- a vagyonra, amely a bűncselekmény elkövetéséből eredő, a bűncselekmény elkövetése során vagy azzal összefüggésben szerzett vagyon helyébe lépett,

- a vagyonra, amelyet a bűncselekmény elkövetése céljából az ehhez szükséges vagy ezt könnyítő feltételek biztosítása végett szolgáltattak vagy arra szántak,

- a vagyonra, amely az adott vagyoni előny tárgya volt,

- arra a bűncselekmény elkövetéséből eredő, a bűncselekmény elkövetése során vagy azzal összefüggésben szerzett vagyonra, amellyel más gazdagodott.

1.3. Az elkobzás és a vagyonelkobzás biztosítása érdekében a Be. 151. §-a alapján lefoglalás elrendelésére kerülhet sor. Ha az eljárás olyan bűncselekmény miatt folyik, amellyel kapcsolatban vagyonelkobzásnak lehet helye, és alaposan tartani lehet attól, hogy a kielégítést meghiúsítják, a bíróság a Be. 159. §-a szerint zár alá vételt is elrendelhet.

2. A Jegyzőkönyv 7. cikkének b) pontja szerint a részes államok megfelelő intézkedéseket fogadnak el annak érdekében, hogy teljesítsék a részes államok lefoglalással és elkobzással kapcsolatos megkereséseit.

Az elkobzás és a vagyonelkobzás végrehajtásának átadása, illetve átvétele az Nbjt. IV. Fejezetének V. és VI. Címe - az Európai Unió vonatkozásában a 2003. évi CXXX. törvény VI. Fejezete - alapján történik, a lefoglalás iránti megkeresés pedig eljárási jogsegély keretében (Nbjt. V. Fejezet) teljesíthető. Az elkobzás alá eső dolog és a vagyonelkobzás alá eső vagyon megőrzését biztosító európai uniós tagállami igazságügyi hatósági határozat végrehajtásának, illetve ilyen határozat kibocsátásának részletszabályait a 2003. évi CXXX. törvény IV. Fejezete tartalmazza.

3. A Jegyzőkönyv szerinti jogsértések elkövetéséhez használt ingatlanok zár alá vételét a Jegyzőkönyv 7. cikkének c) pontja alapján kell a részes államoknak lehetővé tenniük.

A Be. 159. §-a értelmében, ha ingatlan lefoglalását rendelték el, azt a zár alá vétel szabályai szerint kell végrehajtani. A zár alá vétellel a bíróság a zár alá vett vagyontárgyak és vagyoni jogok feletti rendelkezési jogot függeszti fel. A zár alá vétel érdekében biztosítási intézkedés is alkalmazható, ha a zár alá vétel feltételeinek fennállása valószínűsíthető, és a terhelt vagyona elrejtését, rendelkezési jogának átruházását, elidegenítését vagy megterhelését megkísérli, illetve ha ez megalapozottan feltehető (ld. Be. 160. §).

A Jegyzőkönyv 8. cikkéhez:

A Jegyzőkönyv 8. cikke tartalmazza a gyermekáldozatok jogainak és érdekeinek védelmét szolgáló rendelkezéseket. A magyar jogrendszerben az áldozatvédelmi előírásokat a Be. mellett ágazati jogszabályok [a jogi segítségnyújtásról szóló 2003. évi LXXX. törvény (a továbbiakban: Jst.), a bűncselekmények áldozatainak segítéséről és az állami kárenyhítésről szóló 2005. évi CXXXV. törvény (a továbbiakban: Ást.)] szabályozzák.

A tanúvédelemmel kapcsolatos általános szabályokat a Be. 95-98/A. §-ai (a tanú személyi adatainak zárt kezelése, különösen védett tanú, a büntetőeljárásban résztvevők személyi védelme, a tanúvédelmi programban részt vevő személyekre vonatkozó rendelkezések) tartalmazzák, az utóbbi két jogintézményről részletesen a büntetőeljárásban résztvevők, valamint az eljárást folytató hatóság tagjai személyi védelme elrendelésének feltételeiről és végrehajtásának szabályairól szóló 34/1999. (II. 26.) Korm. rendelet, illetve a büntetőeljárásban részt vevők, az igazságszolgáltatást segítők Védelmi Programjáról szóló 2001. évi LXXXV. törvény rendelkezik.

1. A Be. a kiskorúak védelme érdekében az alábbi szabályokat tartalmazza:

- a büntetőeljárást soron kívül kell lefolytatni a kiskorú sértett sérelmére elkövetett, az élet, a testi épség és az egészség elleni bűncselekmény (Btk. XII. Fejezet I. Cím) vagy a házasság, a család, az ifjúság és a nemi erkölcs elleni bűncselekmény (Btk. XIV. Fejezet) miatt, vagy más, személy elleni erőszakos bűncselekmény miatt, ha a kiskorú sértett érdeke a büntetőeljárás mielőbbi befejezését indokolja, így különösen akkor, ha a sértett testi, értelmi vagy erkölcsi fejlődését a bűncselekmény jelentősen veszélyeztette, illetve ha a terhelt az eljárás lefolytatásakor is ellátja a sértett nevelését, felügyeletét vagy gondozását, vagy egyébként is a sértett környezetében él,

- az ügyész, a gyanúsított, a védő, a tanú érdekében eljáró ügyvéd, valamint a kiskorú tanú gondozója és törvényes képviselője a tanúnak vagy kivételes esetben a gyanúsítottnak a zártcélú távközlő hálózat útján történő kihallgatását indítványozhatja,

- zárt tárgyalás tartható erkölcsi okból, vagy az eljárásban részt vevő kiskorú védelme érdekében,

- a tanács elnöke zártcélú távközlő hálózat útján történő kihallgatását rendelheti el annak a tanúnak, akinek sérelmére az élet, a testi épség és az egészség elleni bűncselekmények (Btk. XII. Fejezet I. Cím), vagy a házasság, a család, az ifjúság és a nemi erkölcs elleni bűncselekmények (Btk. XIV. Fejezet) körébe tartozó vagy más, személy elleni erőszakos bűncselekményt követtek el.

A Be. a tizennégy éven aluli személyekre speciális szabályokat is megállapít, amelyek az alábbiak:

- a tizennegyedik életévét meg nem haladott személyt csak akkor lehet tanúként kihallgatni, ha a vallomásától várható bizonyíték mással nem pótolható,

- a tizennegyedik életévét be nem töltött személyt akkor lehet szembesíteni, ha a szembesítés a kiskorúban nem kelt félelmet,

- a nyomozási bíró a vádirat benyújtása előtt kihallgatja a tizennegyedik életévét be nem töltött tanút, ha megalapozottan feltehető, hogy a tárgyaláson történő kihallgatása a fejlődését károsan befolyásolná,

- a tizennegyedik életévét be nem töltött tanú kihallgatásánál a tanú törvényes képviselője és gondozója is jelen lehet,

- a tanács elnöke zártcélú távközlő hálózat útján történő kihallgatását rendelheti el a tizennegyedik életévét be nem töltött tanúnak, hozzá csak a tanács elnöke intézhet kérdéseket,

- ha a tanú a tizennegyedik életévét nem töltötte be, és a nyomozás során a bíróság kihallgatta, a tárgyalásra nem idézhető,

- a tárgyalás időpontjában tizennegyedik életévét be nem töltött személyt, akit a nyomozás során a bíróság tanúként nem hallgatott ki, de tanúkénti kihallgatása szükségessé vált, kiküldött bíró vagy megkeresett bíróság útján kell kihallgatni.

2. A Jegyzőkönyv 8. cikke 1. bekezdésének d) pontja előírja, hogy a részes államok gondoskodjanak megfelelő segélyszolgálatokról a gyermekáldozatok számára a jogi eljárás során, g) pontja értelmében pedig el kell kerülni az indokolatlan késedelmeket a gyermekáldozatoknak kártérítést nyújtó utasítások és rendeletek végrehajtása során.

2.1. A Jst. 17. §-a szerinti támogatásra (személyes költségmentesség vagy pártfogó ügyvédi képviselet) a bűncselekmény áldozata akkor jogosult, ha a bűncselekménnyel okozott kár, illetve a bűncselekménnyel összefüggésben keletkezett jog- vagy érdeksérelem elhárításához szükséges eljárás megindításához jogi segítő szakjogászi tanácsadására vagy beadvány (kereset, kérelem, feljelentés, vádindítvány stb.) szerkesztésére van szüksége. A jogi segítségnyújtó szolgálat a kérelemről - ha a támogatás igénybevételének feltételei annak alapján megállapíthatók - a kérelem személyesen történő benyújtásakor lehetőség szerint azonnal, de legkésőbb 3 munkanapon belül, az írásban benyújtott kérelem alapján pedig 15 napon belül dönt.

2.2. Az állam áldozatsegítő szolgáltatásként elősegíti az áldozat érdekeinek érvényesítését, azonnali pénzügyi segélyt ad, illetve szakjogászi segítségnyújtást biztosít (Ást. 4. §). A szándékos, személy elleni erőszakos bűncselekmény rászoruló áldozata kárenyhítésre is jogosult (Ást. 6. §). Az Ást. hatálya a Magyar Köztársaság területén elkövetett bűncselekmény sértettjére, valamint arra a természetes személyre terjed ki, aki a bűncselekmény közvetlen következményeként sérelmet, így különösen testi vagy lelki sérülést, érzelmi megrázkódtatást, illetve vagyoni kárt szenvedett el, ha magyar állampolgár, az Európai Unió bármely tagállamának állampolgára, az Európai Unión kívüli államnak az Európai Unióban jogszerűen tartózkodó állampolgára, a Magyar Köztársaság területén jogszerűen tartózkodó hontalan személy, emberkereskedelem áldozata, illetve az állampolgársága szerinti államnak a Magyar Köztársasággal kötött nemzetközi megállapodása vagy viszonosság alapján erre jogosult.

Az áldozatsegítő szolgálat a kérelemről - ha a támogatás igénybevételének feltételei annak alapján megállapíthatóak - az igazolás beérkezését követő 8 napon belül határozattal dönt. Ha az áldozat a személyesen benyújtott kérelméhez az igazolást csatolja, az áldozatsegítő szolgálat a kérelemről haladéktalanul dönt.

3. A Jegyzőkönyv 8. cikke 1. bekezdésének f) pontja szerint a részes államok megfelelő intézkedéseket tesznek annak érdekében, hogy gondoskodjanak „a gyermekáldozatok, valamint családtagjaik és tanúik biztonságáról a megfélemlítésekkel és megtorlásokkal szemben”.

A Be. 95. §-a alapján a tanú életének és testi épségének vagy személyes szabadságának védelme, valamint annak érdekében, hogy a tanú a vallomástételi kötelezettségének eleget tegyen és a vallomását megfélemlítés nélkül tegye meg, a tanút megfelelő védelemben kell részesíteni. A védelem formái: a tanú személyes adatainak zártan kezelése, különösen védett tanúvá nyilvánítás, személyi védelem [részletszabályait ld. a büntetőeljárásban résztvevők, valamint az eljárást folytató hatóság tagjai személyi védelme elrendelésének feltételeiről és végrehajtásának szabályairól szóló 34/1999. (II. 26.) Korm. rendeletben] és tanúvédelmi programban való részvétel (háttérjogszabály a büntetőeljárásban részt vevők, az igazságszolgáltatást segítők Védelmi Programjáról szóló 2001. évi LXXXV. törvény).

4. A Jegyzőkönyv 8. cikkének 5. bekezdésére figyelemmel a részes államoknak intézkedéseket kell elfogadniuk annak érdekében, hogy biztosítsák azon személyek, szervezetek biztonságát és sértetlenségét, amelyek a Jegyzőkönyv szerinti jogsértések megelőzése, gyermekáldozatainak védelme és rehabilitációja érdekében működnek.

Ezen bűncselekmények megelőzése érdekében rendelkezik úgy a Btk. 242/B. §-a, hogy aki olyan kihívóan közösségellenes vagy erőszakos magatartást tanúsít, amely a bíróság vagy egyéb hatóság eljárását megzavarja vagy akadályozza - ha súlyosabb bűncselekmény nem valósul meg -, a hatóság eljárásának megzavarása vétséget követi el, és két évig terjedő szabadságvesztéssel büntetendő. Ha a bűncselekmény a bíróság vagy egyéb hatóság eljárását meghiúsítja, a büntetés három évig terjedő szabadságvesztés, míg a fegyveresen vagy felfegyverkezve történő elkövetés öt évig terjedő szabadságvesztéssel fenyegetett.

A Jegyzőkönyv 9. cikkéhez:

A részes államok vállalják, hogy a Jegyzőkönyv végrehajtása és az áldozatok védelme érdekében meghozzák a megfelelő jogszabályokat és megteszik az egyéb szükséges intézkedéseket, többek között célzott programokat dolgoznak ki - különösen a sérülékeny gyermekek és a gyermekáldozatok védelme érdekében. Ezen túlmenően terjesztik a Jegyzőkönyv elveit szakmai körökben és a széles közvélemény egészében.

A Jegyzőkönyv 10. cikkéhez:

A Jegyzőkönyv 10. cikkének 1. bekezdése előírja, hogy „a részes államok többoldalú, regionális és kétoldalú megállapodásokon keresztül minden szükséges lépést megtesznek a nemzetközi együttműködés megerősítésére a gyermekek eladása, a gyermekprostitúció, a gyermekpornográfia és a gyermekszexturizmus elkövetéséért felelősök felderítése, kivizsgálása, büntetőeljárás lefolytatása és az elkövetők megbüntetése, valamint ezen cselekmények elkövetésének megelőzése érdekében”.

A gyermekek szexuális kizsákmányolás elleni védelme érdekében (illetve azt is érintve) több nemzetközi dokumentum is született, amelyek közül a legfontosabbak:

- az emberkereskedés és mások prostitúciója kihasználásának elnyomása tárgyában, New Yorkban, 1950. évi március hó 21. napján kelt nemzetközi egyezmény (kihirdette: 1955. évi 34. törvényerejű rendelet),

- a Gyermek jogairól szóló, New Yorkban, 1989. november 20-án kelt Egyezmény (kihirdette: 1991. évi LXIV. törvény),

- a gyermekmunka legrosszabb formáinak betiltásáról és felszámolására irányuló azonnali lépésekről szóló, a Nemzetközi Munkaügyi Konferencia 1999. évi 87. ülésszakán elfogadott 182. számú Egyezmény (kihirdette: 2001. évi XXVII. törvény),

- az Európa Tanács Budapesten, 2001. november 23-án kelt Számítástechnikai Bűnözésről szóló Egyezménye (kihirdette: 2004. évi LXXIX. törvény),

- az Egyesült Nemzetek keretében, Palermóban, 2000. december 14-én létrejött, a nemzetközi szervezett bűnözés elleni Egyezménynek az emberkereskedelem, különösen a nők és gyermekek kereskedelme megelőzéséről, visszaszorításáról és büntetéséről szóló Jegyzőkönyve (kihirdette: 2006. évi CII. törvény),

- a gyermekek szexuális kizsákmányolása és a gyermekpornográfia elleni küzdelemről szóló 2004/68/IB kerethatározat, amelynek végrehajtásához szükséges jogalkotási intézkedéseket a Büntető Törvénykönyvről szóló 1978. évi IV. törvény és más büntetőjogi tárgyú törvények módosításáról szóló 2007. évi XXVII. törvény tette meg,

- az Európa Tanács gyermekek szexuális kizsákmányolás és szexuális bántalmazás elleni védelméről szóló Egyezménye, amelyet Magyarország még nem írt alá.

A Jegyzőkönyv 11. cikkéhez:

A cikk kimondja, hogy a Jegyzőkönyv rendelkezéseinek érvényesülése nem sértheti más, magasabb védelmet biztosító jogszabály vagy nemzetközi szerződés rendelkezéseinek érvényesülését.

A Jegyzőkönyv 12. cikkéhez:

A részes államok kötelesek a Gyermek Jogainak Bizottsága számára benyújtott rendszeres jelentésükben a Jegyzőkönyv rendelkezéseinek végrehajtása érdekében tett intézkedéseikről is beszámolni.

A Jegyzőkönyv 13-17. cikkeihez:

Ezen cikkek tartalmazzák a Jegyzőkönyv aláírásáról, hatálybalépéséről, felmondásáról és módosításáról szóló szokásos rendelkezéseket.

A 4. §-hoz

Rendelkezik a Fakultatív Jegyzőkönyvnek a Magyar Köztársaságra nézve történő hatálybalépéséről, mely a megerősítő okirat letétbe helyezésétől számított egy hónap.