2007. évi CXXXVIII. törvény indokolása

a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól

-----STARTING---POINT---ALTALANOS--- 

A törvény egyrészt az Európai Parlament és a Tanács 2004. április 21-i, a pénzügyi eszközök piacairól, a 85/611/EGK és a 93/6/EGK tanácsi irányelv és a 2000/12/EK európai parlamenti és tanácsi irányelv módosításáról, valamint a 93/22/EGK tanácsi irányelv hatályon kívül helyezéséről szóló 2004/39/EK irányelve, másrészt a Bizottság 2006. augusztus 10-i, a 2004/39/EK európai parlamenti és tanácsi irányelvnek a befektetési vállalkozások szervezeti követelményei és működési feltételei, valamint az irányelv alkalmazásában meghatározott kifejezések tekintetében történő végrehajtásáról szóló 2006/73/EK irányelve hazai jogi intézményrendszerbe történő átültetését szolgálja. A törvényt a Bizottság 2006. augusztus 10-i, a 2004/39/EK európai parlamenti és tanácsi irányelvnek a befektetési vállalkozások nyilvántartás-vezetési kötelezettségei, az ügyletek bejelentése, a piac átláthatósága, a pénzügyi eszközök piaci bevezetése, valamint az irányelv alkalmazásában meghatározott kifejezések tekintetében történő végrehajtásáról szóló 2006/1287/EK rendeletében foglaltakkal együttesen kell alkalmazni.

Bár az európai szabályozás nem szól a hazai árutőzsdei szolgáltatókról és tevékenységükről, a tevékenység jellegére tekintettel e vállalkozások és tevékenységük is a törvényben kerül szabályozásra az egységesség és következetesség érdekében még akkor is, ha az árutőzsdei szolgáltatási tevékenység végzésére ún. ’egységes európai útlevél’ nem szerezhető.

A törvény legfontosabb célja a befektetési vállalkozások és az általuk végezhető tevékenységek tekintetében az európai szabályokkal való összhang megteremtése oly módon, hogy az a hazánkban székhellyel rendelkező vállalkozások esetében lehetőséget adjon az erősödő versenyben való méltó helytállásra, egyúttal pedig lehetővé téve a szolgáltatók ügyfelei, a befektetők számára, hogy döntéseiket egy világos, minden európai országban közel azonos szabályozási környezetben, megfelelő mennyiségű és minőségű információ birtokában hozhassák meg.

Az árutőzsdei szolgáltatók és tevékenységük esetében az elsődleges cél a már meglévő szabályozási környezet fenntartása, illetve a befektetési vállalkozásokra és tevékenységükre vonatkozó szabályokhoz való közelítése, elsősorban azokon a területeken, ahol a befektetők jobb kiszolgálása érdekében ez indokolt.

A törvény azon szabályozói célkitűzések egyik első lépéseként is értékelhető, amely a korábban érvényes intézményközpontú megközelítés helyett még inkább a tevékenység-központú szabályozás irányába mozdul el, illetve ezzel egyidejűleg az egyes ágazatokban érvényes közös, elsősorban a felügyeléssel összefüggő eljárási szabályok egységesítése felé halad. Ez utóbbi törekvéssel összhangban ezért a befektetési vállalkozások és árutőzsdei szolgáltatók, valamint az általuk végezhető tevékenységek esetében megfogyatkoztak a felügyelettel, felügyeléssel kapcsolatos eljárási szabályok, amelyek az egységesítést követően a Pénzügyi Szervezetek Állami Felügyeletéről szóló új törvényben kapnak helyet. Ennek az újraszerkesztésnek, felülvizsgálatnak a következményeképpen a törvény rendelkezéseit az említett új törvénnyel együttesen kell alkalmazni.

-----STARTING---POINT---RESZLETES---

Az 1-3. §-hoz

E rendelkezések a törvény hatályát jelölik meg. A törvény egyes rendelkezéseit a Magyar Nemzeti Bank, a Magyar Államkincstár és az Államadósság Kezelő Központ Zrt. meghatározott tevékenységeire is alkalmazni kell.

A törvény értelmében a hitelintézetnek lehetősége van arra, hogy befektetési szolgáltatási és befektetési szolgáltatási tevékenységet kiegészítő szolgáltatási tevékenységre, illetve ezek teljes körére engedélyt szerezzen, amelyre a meghatározott kivételekkel a befektetési vállalkozásokra előírt kötelezettségeket kell teljesítenie.

Némileg más a helyzet a befektetési alapkezelő esetében, amely számára szintén megengedett a befektetési szolgáltatási tevékenység végzése anélkül, hogy ehhez befektetési vállalkozássá kellene átalakulnia. Azon tevékenységeik esetében azonban, amelyek e törvény hatály alá esnek, az e törvényben foglalt rendelkezéseket kell alkalmazni.

A 4. §-hoz

E rendelkezések a törvényben használt fogalmak értelmezését adják meg.

Az 5. §-hoz

E rendelkezések a befektetési szolgáltatási tevékenységek, illetve a kiegészítő szolgáltatások körét határozzák meg.

A korábban hatályos szabályozáshoz képest e törvényben újdonság, hogy a befektetési szolgáltatási tevékenység értelmezéséből eltűnik a nyereségérdekeltség, mint motívum. Ezzel a gazdasági társaságokról szóló törvényben, a non-profit gazdasági társaság megjelenésében tükröződő azon álláspont, mely szerint önmagában a nyereségérdekeltség hiánya nem oka annak, hogy egy vállalkozás ne lehessen gazdasági társaság, jelenik meg a törvényben is. A hazai jogi intézményrendszerbe átültetésre kerülő irányelvekben nem szerepel olyan kötelezettség, mely szerint a befektetési vállalkozásnak az e törvényben meghatározott tevékenységeit mindenképpen nyereség érdekében kell végeznie, így nincs különösebb indoka annak, hogy a gazdasági társaságokról szóló törvény általános szabályaitól eltérő szabályok érvényesüljenek ezen a területen.

Szintén újdonság, hogy a befektetési tanácsadás a befektetési szolgáltatási tevékenységek körébe kerül, még inkább elismerve ezzel önálló szolgáltatás jellegét, s egyúttal biztosítva a befektetői oldal számára a szigorúbb tevékenységi, tájékoztatási és egyéb befektetővédelmi szabályok érvényesülését.

Látszólag változás, hogy a befektetési szolgáltatási tevékenységek köréből elmarad a bizományosi tevékenység. Tartalmában azonban ezt fedi a ’megbízás felvétele és továbbítása’ és a ’megbízás végrehajtása az ügyfél javára’ tevékenységek együttes végzése, amely a Polgári Törvénykönyvről szóló 1959. évi IV. törvény (a továbbiakban: Ptk.) bizományi megállapodásra vonatkozó szabályai szerint létrejövő szerződésben ölthet testet. Tekintettel arra, hogy a Ptk. mögöttes szabályain túl további rendelkezések nem szükségesek, illetve arra, hogy a piaci szereplők tevékenysége során a bizományosi tevékenység említett két alapeleme egymástól el is válhat, a törvény ezért különálló tevékenységekre bontva tartalmazza.

Új fogalom a pénzügyi eszközök esetében az elhelyezés (placement), amely lényegét tekintve a tőkepiaci törvény szerinti forgalombahozatalt, vagy a nyilvános értékesítésre történő felajánlást takarhat, és különálló tevékenységként jelenik meg az elhelyezés, ha vételi kötelezettségvállalás kapcsolódik hozzá (jegyzési garanciavállalás), illetve ha nem.

A befektetési szolgáltatási tevékenységet kiegészítő szolgáltatások körében újdonság a befektetési elemzés és pénzügyi elemzés, amelynek a végterméke kapcsán a törvény további kötelezettségeket (pl. összeférhetetlenség) állapít meg.

A 6. §-hoz

E rendelkezések a pénzügyi eszköz fogalmát, illetve az ebbe a körbe sorolt eszközök körét határozzák meg. A korábban hatályos szabályozáshoz képest újdonság, hogy a pénzügyi eszközök körébe sorolódnak egyes árualapú határidős, opciós és egyéb származtatott ügyletek is, valamint hogy megjelennek olyan különleges származtatott ügyletek is, amelyek pl. éghajlati változók, gazdasági statisztikák változásához kapcsolódnak.

A 7. §-hoz

E rendelkezések adják azt a kizárólagossági szabályt, amely értelmében a befektetési szolgáltatási tevékenységet csak befektetési vállalkozás vagy hitelintézet végezheti, vagy maga a törvény által meghatározott kivételként felsorolt vállalkozás. E szigorúnak mondható rendelkezés indoka, hogy az egységesség és az ezzel együttesen kialakított ún. „egységes európai útlevél” okán az európai szabályozás maga is rendkívül szigorú a befektetési szolgáltatási tevékenységek végzésével kapcsolatosan. Annak biztosítása pedig, hogy e szabályok nemzeti hatáskörben nem puhulnak fel, ezzel a megoldással biztosíthatók megnyugtatóan.

A törvény értelmében a kivételt - a már említett alanyi kivételeken kívül - jelenleg a befektetési alapkezelők jelentik, amelyek befektetési szolgáltatási tevékenységére mindentől függetlenül a befektetési vállalkozások e tevékenységére irányadó szabályait kell alkalmazni.

A 8. §-hoz

E rendelkezések szerint a befektetési szolgáltatási tevékenység és kiegészítő szolgáltatás engedélyköteles. A Pénzügyi Szervezetek Állami Felügyelete (a továbbiakban: Felügyelet) engedélye alapján az említett két körbe tartozó tevékenységek az Európai Unió tagállamaiban, valamint az Egységes Gazdasági Térséget létrehozó szerződés részes felei közé tartozó államokban is végezhetők.

Az Európai Unió tagállamaiban, valamint az Egységes Gazdasági Térséget létrehozó szerződés részes felei közé tartozó államokban kapott befektetési szolgáltatási tevékenység végzésére és kiegészítő szolgáltatás nyújtására jogosító engedély alapján a Magyar Köztársaság területén is végezhetők e tevékenységek, illetőleg nyújthatók e szolgáltatások (egységes európai útlevél), azonban a megkezdésüket egy értesítési eljárásnak kell megelőznie. Az értesítési eljárást a tevékenység végzésére, illetve a szolgáltatás nyújtására jogosító engedély módosítása esetében is alkalmazni kell.

Azon külföldiek számára, akik székhelye nem az Európai Unió tagállamában és nem is az Egységes Gazdasági Térséget létrehozó szerződés részes felei közé tartozó államok valamelyikében van, a befektetési szolgáltatási tevékenység végzése és a kiegészítő szolgáltatás nyújtása csak fióktelepen keresztül lehetséges.

A 9. §-hoz

E rendelkezések az árutőzsdei szolgáltatató által végezhető tevékenységek körét, illetve az árutőzsdei szolgáltatás lehetséges tárgyait határozzák meg.

A korábban hatályos szabályozáshoz képest e törvényben újdonság, és a befektetési vállalkozások esetében kialakított szabállyal összhangban áll az a változás, hogy a befektetési szolgáltatási tevékenység értelmezéséből eltűnik a nyereségérdekeltség, mint motívum. Ezzel a gazdasági társaságokról szóló törvényben, a non-profit gazdasági társaság megjelenésében tükröződő azon álláspont, mely szerint önmagában a nyereségérdekeltség hiánya nem oka annak, hogy egy vállalkozás ne lehessen gazdasági társaság, jelenik meg a törvényben is.

Látszólag változás, hogy az árutőzsdei szolgáltatató által végezhető tevékenységek köréből elmarad a bizományosi tevékenység. Tartalmában azonban ezt fedi a „megbízás felvétele és továbbítása” és a „megbízás végrehajtása az ügyfél javára” tevékenységek együttes végzése, amely a Ptk. bizományi megállapodásra vonatkozó szabályai szerint létrejövő szerződésben ölthet testet. Tekintettel arra, hogy a Ptk. mögöttes szabályain túl további rendelkezések nem szükségesek, illetve arra, hogy a piaci szereplők tevékenysége során a bizományosi tevékenység említett két alapeleme egymástól el is válhat, a törvény ezért különálló tevékenységekre bontva tartalmazza - hasonlóan a befektetési szolgáltatási tevékenységek esetéhez.

Fontos kiemelni, hogy az árutőzsdei szolgáltató által végezhető egyes tevékenységek megegyeznek a befektetési szolgáltatási tevékenységek között említett egyes tevékenységeknek. A különbség annyi ezek esetében annyi egyrészt, hogy míg a befektetési vállalkozás számára e tevékenységek bármely, a törvényben foglalt pénzügyi eszköz tekintetében végezhetők, addig az árutőzsdei szolgáltató csak az árutőzsdei szolgáltatás tárgyaként megjelölt eszközök tekintetében teheti ezt, másrészt ez utóbbi nem szerezhet tevékenysége vonatkozásában „egységes európai útlevelet”. Mindezzel együtt hangsúlyozandó, hogy annak a befektetési vállalkozásnak, amely pl. árualapú származtatott ügylet esetében kíván ügyfél által adott megbízást végrehajtani, nem az árutőzsdei szolgáltatókra vonatkozó szabályoknak, hanem a befektetési vállalkozásokra irányadó szabályoknak kell megfelelnie. Abban az esetben viszont, amikor egy befektetési vállalkozás olyan eszköz tekintetében kíván befektetési szolgáltatási tevékenységet végezni, amely a törvény értelmében az árutőzsdei szolgáltatás tárgya lehet csak (ilyen az azonnali, árura vonatkozó ügylet), a befektetési vállalkozásnak kell megkérnie az árutőzsdei szolgáltató által végezhető tevékenységre vonatkozó engedélyt az adott eszköz tekintetében.

A pénzügyi eszköz fogalmának változása kapcsán különleges kezelést igényeltek az árualapú határidős, opciós és egyéb származtatott ügyletek, mint az árutőzsdei szolgáltatás tárgyai. Tekintettel arra, hogy az irányelvi szabályok adta kötöttségeket az ún. „egységes európai útlevél” intézményéhez tapadnak, az árutőzsdei szolgáltatás számára pedig - irányelvi előírások hiányában - ilyen lehetőség nincs, az árutőzsdei szolgáltatás tárgya annyiban lehetnek e pénzügyi eszközök, amennyiben az azokkal végrehajtott ügyletek során nem valósul meg határon átnyúló tevékenységvégzés.

A 10-11. §-hoz

E rendelkezések értelmében az árutőzsdei szolgáltatás csak befektetési vállalkozás vagy árutőzsdei szolgáltató által nyújtható, illetve mindkét esetben csak a törvényben meghatározott feltételek és kötelezettségek teljesítése esetén.

Tekintettel arra, hogy az árutőzsdei szolgáltatás esetében nem érvényesül egységes európai szabályozás, s így „egységes európai útlevél” sem szerezhető, a külföldiek fióktelepen keresztül nyújthatnak ilyen szolgáltatást.

Az árutőzsdei szolgáltatás nyújtásához minden esetben a Felügyelet előzetes engedélye szükséges, amelyhez egy külföldi kérelmező esetében, aki a fióktelepet kíván létesíteni, a székhely szerinti állam hatáskörrel rendelkező hatóságának tevékenységi engedélye is szükséges.

A 12. §-hoz

E rendelkezések a befektetési szolgáltatási tevékenység, a kiegészítő szolgáltatás és az árutőzsdei szolgáltatás számára kötelező, informatikai rendszerrel kapcsolatos követelményeket tartalmazza.

A 13-15. §-hoz

E rendelkezések a befektetési vállalkozás és az árutőzsdei szolgáltató induló tőke követelményeit határozzák meg.

A befektetési vállalkozás számára a követelmény aszerint változik, hogy milyen tevékenységekre vonatkozó tevékenységi engedély megszerzését kérelmezi a Felügyelettől, illetve, hogy a tevékenység kapcsán az ügyfelek pénzügyi eszközeinek és pénzeszközeinek kezelésére sor kerül-e.

A korábban hatályos szabályozáshoz képest újdonság, hogy az induló tőke követelmény felelősségbiztosítási szerződéssel is kiváltható a befektetési vállalkozás esetében. A felelősségbiztosítási szerződésnek az Európai Gazdasági Térség teljes egészére érvényesnek kell lennie.

A 16. §-hoz

E rendelkezések a befektetési vállalkozás és az árutőzsdei szolgáltató működési formára vonatkozó szabályait határozzák meg, utalva egyúttal azon mögöttes jogszabályokra, amelyeket a törvénnyel együttesen kell alkalmazni.

A 17-18. §-hoz

A befektetési vállalkozások esetében a törvény - összhangban az európai irányelvi követelményekkel - részletes szervezeti, illetve ehhez kapcsolódó eljárási szabályokat határoz meg. E rendelkezések egyrészt a személyi érdekösszefonódások, a feloldódó felelősség megakadályozását célozzák annak érdekében, hogy a befektetési vállalkozás ügyfelei minden esetben biztosak lehessenek abban, hogy számukra a lehető legjobb minőségű, professzionális szolgáltatást nyújtják.

A szervezeti szabályokhoz hasonlóan az eljárási szabályok esetében a cél az ügyfelek legjobb kiszolgálása, beleértve javaik (pénzügyi eszközeik és pénzeszközeik) és jogosultságaik védelmét, valamint a Felügyelet számára követhető, ellenőrizhető tevékenységvégzés. E szabályokat mind a befektetési vállalkozásoknak, mind az árutőzsdei szolgáltatóknak alkalmazniuk kell.

A 19. §-hoz

E rendelkezések a belső ellenőrzési szervezeti egységgel kapcsolatos szabályokat határozzák meg. A belső ellenőrzés feladata, hogy egyrészt biztosítsa a befektetési vállalkozás és az árutőzsdei szolgáltató szabályszerű működését, valamint hogy feltárja az esetleges hiányosságokat és javaslatokat tegyen a jogszerű működés helyreállítására.

A belső ellenőr munkáját a megfelelési vezető munkája egészíti ki, aki a befektetési vállalkozás és az árutőzsdei szolgáltató belső szabályozásának a jogszabályi követelményekkel való összhangját biztosítja.

A 20. §-hoz

A kockázatkezelésért felelős szervezeti egység kialakítása a befektetési vállalkozás esetében több szempontból is szükségessé vált. Egyrészt a Bázeli Bankfelügyeleti Bizottság ajánlásai alapján kialakított európai tőkemegfelelési szabályozás írja elő ilyen egység kialakítását, másrészt a jelen törvény alapjául szolgáló irányelvek rendelkeznek így.

A kockázatkezelésért felelős szervezeti egység önálló egységként való kialakítása nem minden befektetési vállalkozás esetében szükséges, csak akkor, hogy az adott vállalkozás az e rendelkezésben foglaltak szerinti értékhatárokat - a végrehajtott megbízások nagyságrendje tekintetében - átlépi.

A 21. §-hoz

A jogszabályoknak történő megfelelésért felelős vezetőre, valamint magának a megfelelési (compliance) funkciónak a szabályozására vonatkozó szabályozás megalkotására jelen törvényben kerül sor első ízben, annak ellenére, hogy az intézmény már eddig sem volt ismeretlen a pénzügyi piacon. E terület felelőssége, hogy biztosítsa a külső jogszabályi környezet és a belső szabályozottság összhangját. E funkciót a belső ellenőrzési funkció egészíti ki azzal, hogy a jogszabályokkal összehangolt szabályzatoknak és a felügyeleti határozatok tartalmának megfelelő működést segítse elő vizsgálataival, és azok következtetései nyomán tett javaslataival.

A rendelkezések tartalmazzák a megfelelésért felelős vezetővel kapcsolatos követelményeket, melyek között megjelennek a függetlenségi, az összeférhetetlenségi szabályok. Külön szervezeti egység létesítése nem minden befektetési vállalkozás számára kötelező, a kisebb méretű, kevésbé összetett tevékenységi körrel rendelkező vállalkozások számára a rendelkezés mentesülési lehetőséget biztosít.

A 22-24. §-hoz

E rendelkezés a korábbi szabályokhoz hasonló tartalommal ír elő személyi és szakmai feltételeket a befektetési vállalkozások és árutőzsdei szolgáltatók vezetését ellátó személyekkel kapcsolatosan, továbbá taxatív felsorolás keretében határozza meg a szakmai gyakorlat szempontjából figyelembe vehető intézményeket.

A 25-26. §-hoz

E rendelkezések a korábbi szabályozással összhangban tartalmazzák a befektetési vállalkozás és az árutőzsdei szolgáltató vezető állású személyeire, illetve azok közeli hozzátartozóira vonatkozó összeférhetetlenségi szabályokat. A rendelkezés előírja továbbá, hogy a befektetési vállalkozás a vezető állású személyek és az alkalmazottak által végzett gazdasági tevékenység feltételeit és nyilvántartásának módját szabályzatban határozza meg.

A 27. §-hoz

E rendelkezések a befektetési szolgáltatási tevékenység és a kiegészítő szolgáltatás engedélyezésének szabályait tartalmazzák, valamint meghatározzák, hogy mely engedély milyen területi hatállyal rendelkezik.

A Felügyelet által kiadott, befektetési szolgáltatási tevékenység végzésére vagy kiegészítő szolgáltatás nyújtására jogosító engedéllyel rendelkező befektetési vállalkozás az engedélyben megjelölt tevékenységet és szolgáltatást az Európai Unió tagállamaiban és az Európai Gazdasági Térség területén végezheti, illetőleg nyújthatja. Ez az ún. „egységes európai útlevél” jellegből adódik.

Szintén az „egységes európai útlevél” okán, nem kell a Felügyelet engedélye az Európai Unió és az Európai Gazdasági Térség területén lévő államokban székhellyel rendelkező befektetési vállalkozásoknak, ha a saját szélhelyük szerinti felügyeleti hatóság számukra befektetési szolgáltatási tevékenység végzésére, illetőleg kiegészítő szolgáltatás nyújtására jogosító engedélyt adott, s ha e tevékenységüket a Magyar Köztársaság területén kívánják folytatni, illetőleg nyújtani.

A határon átnyúló tevékenység végzéséhez, vagy fióktelep létesítéséhez az Európai Unió és az Európai Gazdasági Térség területén, mindössze egy értesítési eljárást feltételez, amelyben egyrészt az ilyen módon tevékenységet végezni vagy szolgáltatás nyújtani kívánó befektetési vállalkozás a saját, székhelye szerinti felügyeleti hatóságot értesíti a szándékairól, majd e hatóság azt a másik hatóságot, amely területére a határon átnyúló szolgáltatás, vagy a fióktelep létesítése irányul.

E rendelkezések - a törvény hatályából adódóan - a Magyar Köztársaság területén székhellyel rendelkezők szempontjából, illetve a Felügyelet szempontjából tartalmazzák az egyes kötelezettségeket.

A 28. §-hoz

E rendelkezések meghatározzák a tevékenység végzésére, illetőleg szolgáltatás nyújtására jogosító engedély iránti kérelemhez mellékelendő dokumentumokat, illetve közlendő információkat.

A 29. §-hoz

E rendelkezések a Felügyelet számára írnak elő előzetes egyeztetési kötelezettséget azon hatóságokkal, amelyek az összevont felügyelet szempontjából érintettek lesznek.

A 30. §-hoz

E rendelkezések azon eseteket foglalják össze, amelyek bármelyikének teljesülése esetén a Felügyelet elutasítja a tevékenység végzésére vagy szolgáltatás nyújtására jogosító engedély iránti kérelmet.

A 31. §-hoz

E rendelkezés a tevékenységi végzésére vagy szolgáltatás nyújtására jogosító engedély visszavonásának eseteit sorolja fel.

A korábban hatályos szabályokhoz képest változás, hogy a kiadott engedély alapján a tevékenység megkezdésére tizenkét hónap áll rendelkezésre, szemben a korábbi hat hónappal.

A 32-33. §-hoz

E rendelkezések tartalmazzák az árutőzsdei szolgáltató által végezhető tevékenységek engedélyezésére vonatkozó szabályokat, ideértve a tevékenység végzésére jogosító engedély iránti kérelemhez becsatolandó dokumentumokat és közlendő információkat.

A 34. §-hoz

E rendelkezések a Felügyelet számára írnak elő előzetes egyeztetési kötelezettséget - hasonlóan a befektetési vállalkozások esetéhez - azon hatóságokkal, amelyek az összevont felügyelet szempontjából érintettek lesznek.

A 35. §-hoz

E rendelkezések azon eseteket foglalják össze, amelyek bármelyikének teljesülése esetén a Felügyelet elutasítja a tevékenység végzésére jogosító engedély iránti kérelmet.

A 36. §-hoz

E rendelkezés a tevékenységi végzésére jogosító engedély visszavonásának eseteit sorolja fel.

A korábban hatályos szabályokhoz képest változás, hogy - hasonlóan a befektetési vállalkozások esetéhez - a kiadott engedély alapján a tevékenység megkezdésére tizenkét hónap áll rendelkezésre, szemben a korábbi hat hónappal.

A 37-39. §-hoz

A befektetési vállalkozásban történő tulajdonszerzés szabályai kiegészültek, illetve néhány elemükben megváltoztak a korábbi szabályozáshoz képest. A rendelkezések a befolyásoló részesedés megszerzése kapcsán írnak elő kötelezettségeket, amelyek teljesülése egyrészt a törvényben foglaltak betartása iránti szándék biztosítása másrészt a hatékony felügyeléshez szükséges feltételek megteremtése miatt indokolt.

Változást jelent a korábbi szabályozáshoz képest, hogy a Felügyelet előzetes engedélye a befolyásoló részesedés megszerzéséhez szükséges, viszont a további részesedés megszerzése, vagy éppen a meglévő csökkentése - bizonyos határértékek teljesülése esetén - már csak bejelentési kötelezettséget von maga után.

Fontos szabály, hogy a Felügyelet számára korlátozott az az időszak, amelyben a befolyásoló részesedést szerezni szándékozó kérelmét követően vizsgálhatók a megvalósulás várható következményei. Ha e három hónap alatt a Felügyelet részéről nem érkezik kifogás (engedély iránti kérelem elutasítása formájában), akkor a jóváhagyást megadottnak lehet tekinteni.

A 40. §-hoz

E rendelkezések az ügyfelek felé irányuló mindenféle tájékoztatás általános szabályait határozzák meg. Már a szövegezés maga is mutatja, hogy egyrészt a befektetési vállalkozással még jogviszonyban nem állók számára és a már ügyfélként megjelenő személyek és szervezetek számára adandó, másrészt a lakossági ügyfélnek minősülő és az egyéb más kategóriába sorolt ügyfelek felé irányuló tájékoztatás tartalmai és formai különbségeinek különös jelentősége van.

Az e rendelkezések alapjául szolgáló európai kötelezettségek a befektetők védelmét helyezik a középpontba, és olyan kötelezettségeket állapítanak meg a befektetési vállalkozások számára - jelen esetben a tájékoztatás kapcsán - amelyek egyrészt egységesítik az Európai Unió és az Európai Gazdasági Térség területén érvényes gyakorlatot (könnyebbé téve az ügyfelek számára a tájékozódást), másrészt lehetővé teszik az ügyfelek elvárásainak és körülményeinek leginkább megfelelő szolgáltatás kiválasztását, valamint a megalapozott döntéshozatalt.

E rendelkezések, mint általános szabályok elsősorban a tájékoztatás tartalmának, illetve az információk közlési módjának tárgyilagosságára és tisztességességére helyezik a hangsúlyt, elkerülendő ezzel a félrevezető, vagy az ügyfél számára félreértésre okot adó helyzeteket.

A 41. §-hoz

E rendelkezések összefoglalják azokat a tárgyköröket, amelyekben a befektetési vállalkozásnak az ügyfél felé tájékoztatási kötelezettsége keletkezik, valamint meghatározzák a tájékoztatás időzítésére vonatkozó szabályokat. Ezek szerint az itt felsorolt témakörökben szükséges információt olyan időben kell az ügyfelek vagy a leendő szerződő felek a helyzet sürgősségére és a szükséges válaszidőre tekintettel megfelelő ideje legyen a kapott információk értelmezésére és a döntés meghozatalára.

A 42. §-hoz

A tájékoztatási kötelezettségnek főszabály szerint papír alapon, írásban szükséges eleget tennie a befektetési vállalkozásnak. Lehetséges azonban ettől a formától eltérő tartós adathordozót is választani, amely illeszkedik a befektetési vállalkozás, mint szolgáltató és az ügyfele közötti jogviszony jellegéhez, s amelyet az ügyfél kifejezetten megjelölt a tájékoztatás formájaként.

A tartós adathordozóra vonatkozóan nem születtek részletes szabályok, a meglévő rendelkezések inkább keret-jellegűek. Ennek okai között szerepel, hogy a szerződő felek - ésszerű keretek között - szabadon meghatározhassák a pontos formát, illetve a szolgáltatók oldalán maradjon lehetőség újabb és újabb olyan megoldások bevezetésére, amelyek az ügyfeleik számára könnyebbé, gyorsabbá, hatékonyabbá teszik a megfelelő információkhoz való hozzáférést.

Egyes információk megadása nem igényel személyre szóló tájékoztatást, hanem pl. a honlapon elérhetővé tett közlemény, vagy más dokumentum formájában is átadható. Erre a rendelkezések akkor adnak lehetőséget, ha a szolgáltató és az ügyfél közötti kapcsolat jellegéhez ez illeszkedik és megfelel a szerződésükben foglaltaknak, ha az ügyfél elektronikusan kap értesítést a pontos elérhetőségéről, az így közzétett információ minden pillanatban aktuális és mindaddig elérhető az ügyfél számára, ameddig ez érdekében áll.

A 43. §-hoz

Az előzetes tájékoztatás keretében köteles a befektetési vállalkozás minden olyan információt megadni, amely akár a szerződés, akár egy keretszerződésen alapuló konkrét további megbízást (a továbbiakban: megbízás) megelőzően fontos a megalapozott döntéshozatalhoz.

Ebben az esetben már elválnak egymástól az egyes ügyfelek csoportjai: más - jóval részletesebb - tájékoztatás szükséges annak a leendő szerződő félnek, aki a szerződés megkötését követen lakossági ügyfélként kerül besorolásra, vagy a már ilyen besorolással rendelkezőnek, és más annak, aki szakmai ügyfélként kap besorolást.

A 44-45. §-hoz

A korábbi szabályozáshoz képest komoly változást hoznak e rendelkezések a szerződéskötést megelőző tájékozódási kötelezettségben. A befektetési vállalkozásnak, ha befektetési tanácsadási vagy portfóliókezelési tevékenységet végez, a keretszerződés megkötése, vagy a megbízás végrehajtása előtt egy ún. alkalmassági teszt elvégzésére köteles. E teszt keretében a leendő szerződő fél vagy az ügyfél ismereteiről, gyakorlatáról kell meggyőződni, illetve azt kell megítélni, hogy képes-e megalapozott döntést hozni, valamint a céljairól és jövedelmi helyzetéről kell a szükséges információkat megszerezni. Minderre azért van szükség, hogy a befektetési vállalkozás olyan szolgáltatást kínálhasson az ügyfele számára, amely összhangban van a befektetési céljaival, kockázatviselő képességével és hajlandóságával, s amely kapcsán a döntését a számára megismerhető, feldolgozható, értelmezhető információkra alapozva hozhatja meg.

Ez a két tevékenység, amelyek kapcsán a rendelkezések az alkalmassági teszt elvégzését teszik kötelezővé, jelentősen különbözik a többitől, hiszen ezek azok, amelyek kapcsán a befektetési vállalkozás hozzáadott értéke a legnagyobb, legkiemelkedőbb. Talán itt van ezért a legnagyobb jelentősége annak, hogy az ügyfél pontosan tisztában legyen a tevékenység keretében nyújtott szolgáltatás jellemzőivel. Ezen felül ez az a két tevékenység, ahol a befektetési vállalkozás felelőssége a legélesebben merül fel.

A további befektetési szolgáltatási tevékenységek esetében egy kissé eltérő tartalmú tájékozódási kötelezettséget (megfelelési tesz) határoznak meg a rendelkezések a szerződéskötést vagy a megbízás teljesítését megelőzően. Tekintettel arra, hogy ezen tevékenységek esetében már nincs szó olyan értelemben vett hozzáadott értékről, mint a befektetési tanácsadás és a portfóliókezelés során, a teszt is csupán a szóban forgó ügylettel és pénzügyi eszközzel, különösen ezek kockázataival kapcsolatos ismeretek, gyakorlat feltárására irányul.

A rendelkezések meghatározzák azokat az eseteket is, amikor akár az ügyfél minősítése, akár a kínált szolgáltatás jellege, akár magának a pénzügyi eszköznek a tulajdonságai miatt nem szükséges különösebb előzetes tájékozódás, amely ezen esetekben inkább lenne felesleges teher, mintsem a döntés megalapozottságát elősegítő intézkedés.

Kiemelendő az, a korábbi szabályozáshoz képest újnak tekinthető rendelkezés, amely értelmében a befektetési vállalkozás nem támaszkodhat - mintegy a felelősséget elhárítva - kizárólag a leendő szerződő fél vagy az ügyfél által szolgáltatott információkra, ha azokról megállapítható, hogy elavultak, hiányosak, vagy más okból hibásnak tekinthető.

A 46. §-hoz

E rendelkezés - részben - összefoglalja, hogy a szerződéskötést vagy a megbízás végrehajtását megelőzően elvégzett teszek eredményei milyen következtetésekre vezethetnek.

Ha a tesztek eredményeképpen a befektetési vállalkozás úgy ítéli meg, hogy akár az ügylet, akár a pénzügyi eszköz nem megfelelő az ügyfél számára, akkor erről tájékoztatást kell adnia. Ugyanez a helyzet akkor, ha a kapott és megszerzett információk körét nem ítéli alkalmasnak arra, hogy az ügyfél esetében az adott ügylet vagy pénzügyi eszköz megfelelőségét megállapíthassa. Ezt követően az ügyfél döntése, hogy az értékelést hallva mégis kéri az adott ügylet lebonyolítását az adott pénzügyi eszköz tekintetében.

A 47-51. §-hoz

A korábbi szabályozáshoz képest jelentős újdonságnak tekinthető az ügyfél kötelező minősítése, amely a későbbiekben a szerződéses kapcsolat folyamán szinte minden tekintetben differenciálja a befektetési vállalkozás ügyféllel szembeni kötelezettségeit.

Három alapvető kategória képezhető: a lakossági ügyfél az, akire a legnagyobb figyelmet szükséges szentelni, számára a legrészletesebb tájékoztatást kell adni, és az ő esetében a legkifinomultabbak a tájékozódási kötelezettségek; a szakmai ügyfél, aki számára már nem szükségesek a részletes információk és a tesztek elvégzése sem; és az elfogadható partner az, akit a befektetési vállalkozás lényegében magával egyenrangú félként kezelhet.

A rendelkezések meghatározzák azokat a kereteket is, amelyeken belül lehetőség van a minősítés kérelemre történő módosítására, illetve megadják ennek az eljárási szabályait is. A kérelem fontos eleme a minősítés megváltoztatásának, azonban szükséges ehhez még néhány feltétel teljesítése is, amely biztosítja, hogy ez a későbbiekben ne lehessen vita vagy elégedetlenség forrása.

A minősítés változtatható, és minden egyes új ügylettípus vagy pénzügyi eszköz típus esetében szükséges elvégezni, ha ez a korábbiakban nem történt meg. A minősítésről, de ennek minden további változásáról - természetesen - az ügyfelet tájékoztatni kell.

Az 52-53. §-hoz

E rendelkezések a szerződésre vonatkozó formai és tartalmi követelményeket határozzák meg. A szerződéskötés formájaként főszabályként megmarad az írásbeliség, amelyet azonban elég a keretjellegű szerződések esetében használni. Ha a hatályos szerződés alapján ad megbízást az ügyfél, akkor ennek más, visszakereshető elektronikus formában való rögzítése is lehetséges.

A portfóliókezelésre vonatkozó megállapodás esetében az általánosnál részletesebb szabályok érvényesülnek, amelyeket e rendelkezések tartalmaznak.

Az 54. §-hoz

E rendelkezés a befektetési vállalkozás részéről a szerződéskötés megtagadásának kötelezettségét, illetve ennek eseteit tartalmazza. A korábbi szabályozáshoz képest új kötelezettség, hogy a szerződéskötés, illetve a megbízás végrehajtásának megtagadása abban az esetben is kötelező, ha az alkalmassági teszthez nem álltak rendelkezésre a megfelelő információk, és ha a teszt eredménye negatív, azaz nem teszi lehetővé az adott pénzügyi eszközök tekintetében a kért szolgáltatás nyújtását.

Az 55-56. §-hoz

E rendelkezések a befektetési vállalkozás szerződésekkel, megbízásokkal kapcsolatos nyilvántartási kötelezettségét tartalmazza, illetve meghatározza a nyilvántartásban szereplő adatok megőrzésének idejét, amely a korábbi nyolc év helyett öt évre csökkent.

Az 57-60. §-hoz

Az ügyfelek pénzügyi eszközeinek és pénzeszközeinek kezeléséről szóló rendelkezések hasonlóak a korábbi szabályozáshoz, és lényegében fenntartják a már eddig is szigorú szegregációs kötelezettséget. Fennmarad az a kötelezettség is, mely szerint az ügyfél eszközei csak az ügyfél által meghatározott célokra használhatók fel, és kizárólag az ő utasításainak megfelelően.

A rendelkezések a befektetési vállalkozás számára a nyilvántartások rendszeres ellenőrzését írják elő abban az esetben is, amikor az ügyfél pénzeszközi és pénzügyi eszközei harmadik személy kezelésébe, különösen pedig ha gyűjtőletétbe kerülnek. Ez utóbbi esetekre vonatkozóan szigorú szabályok érvényesülnek.

A befektetési vállalkozás harmadik személynél letéti őrzésbe adhatja az ügyfél pénzügyi eszközét, azonban a letéti őrzésbe vevőnek ebben az esetben szigorú szabályoknak kell megfelelnie. Szükséges feltétel az, hogy egy felügyeleti hatóság prudenciális felügyelete alatt álljon, és minden olyan feltételnek megfeleljen, amelyek a törvény a befektetési vállalkozás számára előír. E feltételek teljesítése alól kizárólag az mentesíti a befektetési vállalkozást, ha az adott pénzügyi eszköz vagy befektetési szolgáltatás jellege ezt elengedhetetlenné teszi, illetve ha a szakmai ügyfél kifejezetten kérte, és az adott letéti őrzést végző tekintetében kérte a letéti őrzésre vonatkozó megállapodás megkötését.

Az ügyfél pénzeszközeinek kezelésére vonatkozó szabályok közül a legfontosabb, hogy azokaz a befektetés vállalkozás köteles központi banknál, hitelintézetnél vagy minősített pénzpiaci alapnál elhelyezni. Ez a szabály némi visszalépést jelent a korábbi szabályozáshoz, de főként annak tendenciájához képest, amely inkább az egyre szélesedő pénzforgalmi jellegű szolgáltatás felé mozdult el. A jelenlegi szabályozás ezzel ellentétben éppen minimálisra kívánja szorítani a befektetési vállalkozásnak az ügyfél pénzeszköze kezelése tekintetében meglévő mozgásterét.

A 61-62. §-hoz

E rendelkezések talán a jelenlegi szabályozás legtöbbet vitatott témájaként foghatók fel. Ezek szerint a befektetési vállalkozás úgy köteles az ügyfél megbízását végrehajtani, hogy az az ügyfél számára a lehető legkedvezőbb legyen. Ez az ún. „legkedvezőbb végrehajtás elve”.

Némi vitára adhat ugyanakkor okot az elnevezés, amely arra utal az ügyfelek esetében, hogy mindenkor a világon a lehető legjobb körülmények közötti végrehajtásra számíthatnak, miközben a valódi kötelezettség „csak” egy körültekintően összeállított végrehajtási politika következetes betartására vonatkozik.

Természetesen kizárásra kerül az a lehetőség, hogy a végrehajtási lehetőségek összehasonlítása során a befektetési vállalkozás saját döntésétől függő elemeket úgy határozzon meg, hogy azzal a valóságtól elrugaszkodott különbségeket eredményezzen végrehajtási helyszínek között.

E rendelkezések szerint a befektetési vállalkozás felelőssége az, hogy az ügyfél kérésére mindenkor bizonyítani tudja, hogy egy adott megbízás végrehajtása során a „legjobb végrehajtás elve” szerint járt el.

A 64-65. §-hoz

E rendelkezések szerint főszabály, hogy az ügyfél által adott megbízást azonnal végre kell hajtani, s azokat rögzíteni kell. Az egyes ügyfelek megbízásait a beérkezésük szerinti sorrendben kell végrehajtani. Ez alól a szabály alól mindössze akkor lehet kivétel, ha a megbízás limitáras megbízás, ha az adott piaci feltételek között a megbízást végrehajthatatlan, vagy ha azzal az ügyfél érdekei sérülnének.

Egyes esetekben felmerülhet az ügyfelek által adott megbízások összevonása, pl. kedvezőbb díjtételt eredményező ügyletméret létrehozása céljából, vagy akár a saját számlára és az ügyfél megbízása alapján végrehajtandó megbízás összevonása. Fontos azonban, hogy ezek a műveletek nem eredményezhetnek kárt az ügyfelek számára, valamint hogy a saját számlára végrehajtott és az ügyfél megbízása alapján végrehajtott megbízások allokációja során az ügyfél élvez prioritást.

A 66. §-hoz

E rendelkezés szerint a befektetési vállalkozás egyes esetekben jogosult az ügyfelével halasztott pénzügyi teljesítésben megállapodni. A szabályok hasonlóak a befektetési hitelezés szabályaihoz, azonban mind az alkalmazás esetei, mind az időtartam korlátozottak.

A 67-69. §-hoz

Hasonlóan az előzetes tájékoztatási kötelezettségek szabályaihoz, az utólagos tájékoztatási kötelezettségek finomodása és egységesítése is befektetővédelmi céllal született. Nem csak a szerződéskötést vagy a megbízás végrehajtását megelőzően szükséges a pontos ismeret az ügyfél számára, hanem a végrehajtás, teljesülés pontos nyomon követése is jogos igény.

Ennek megfelelően részletesen meghatározásra kerül az egyes tájékoztatási kötelezettségek köre, a tájékoztatás módja (formája) és tartalma. A rendelkezések a keretszabályokat, illetve a minimális kötelezettségeket tartalmazzák, és végső soron - mint több más rendelkezés esetében is - a pontos kötelezettséget az ügyfél kérése, rendelkezése, választása határozza meg.

A 70-72. §-hoz

E rendelkezések a portfóliókezelési tevékenységre irányadó különleges tevékenységi szabályokat tartalmazzák, amelyek azonosak a korábban hatályos szabályozással.

Fennmarad a tőke és hozamgarancia, illetve ígéret lehetősége. Ennek megfelelően a befektetési vállalkozás vállalhatja a tőke és hozam garantálását, amelyet bankgaranciával köteles biztosítani, illetve ígéretet tehet a tőke megóvására vagy a hozamra. Ez utóbbi esetekben az ígéretet befektetési politikával kell alátámasztani. Mind a garancia, mind az ígéret esetében szabály, hogy ha az a hozamra vonatkozik, akkor egyúttal magában foglalja a tőke garantálást, illetőleg megóvására vonatkozó ígéretet is.

A rendelkezések között szerepelnek azok az összeférhetetlenségi jellegű szabályok, amelyek biztosítani hivatottak, hogy az ügyfél és a befektetési vállalt közötti érdekkonfliktus még véletlenül se alakulhasson ki.

A 73-75. §-hoz

A korábbi szabályozáshoz képest új „létforma” a rendszeres internalizálás, amely egy szervezetten működő és rendszeres, lényegében szabályozott piacra bevezetett likvid részvények tekintetében saját számlás kereskedési tevékenységet folytató befektetési vállalkozás, aki árfolyamot is közöl. Fontos tehát, hogy az internalizálás maga nem különálló tevékenység és lényegében minden befektetési vállalkozás végezheti.

E rendelkezések az internalizálásra vonatkozó szabályokat határozzák meg

A 76-77. §-hoz

A korábbi szabályozásban is jelenlévő, és elsősorban a bennfentes kereskedelem és piacbefolyásolás tilalmával összefüggő befektetési ajánlás kap újabb interpretációt e rendelkezések formájában. E tevékenység a kiegészítő szolgáltatások körébe került, és ennek megfelelően engedélyköteles.

A befektetési elemzés és a befektetési tanácsadás ily módon világosan elhatárolódik egymástól, mind tartalmai elemeit, létrehozatalának körülményeit, mind a terjesztés módját tekintve.

A befektetési elemzés objektív és tárgyilagos jellegére tekintettel e rendelkezések szigorú összeférhetetlenségi szabályokat fogalmaznak meg a befektetési elemzés készítésében résztvevők vagy azzal kapcsolatba kerülők esetében.

A 78. §-hoz

A befektetési hitelezés szabályai lényegében nem változnak a korábbi szabályozáshoz képest. Újdonság talán, hogy az európai tőkemegfelelési szabályok átültetése során a befektetési vállalkozásra vonatkozó, a befektetési hitelezéshez kapcsolódó egyes szabályok átstrukturálásra kerültek a könnyebb alkalmazás kedvéért.

A 79-81. §-hoz

E rendelkezések a kiszervezésre vonatkozó szabályokat tartalmazzák. A korábban hatályos szabályozáshoz képest lényeges változás, hogy az adatkezelés-központúság eltűnik a fogalomból, és a szabályok sokkal rugalmasabbakká válnak.

Főszabály szerint minden tevékenység és funkció kiszervezhető, azonban a kritikusnak minősített funkciók esetében szigorúbb szabályok érvényesülnek. Kritikus funkció minden olyan résztevékenység, amelyben tapasztalható bármely hiányosság kétségessé teszi a befektetési szolgáltatási tevékenység végzésének folyamatosságát vagy a jogszabályi kötelezettségei teljesítését.

Fontos szabály, hogy a befektetési vállalkozás és az ügyfél kapcsolatában a kiszervezés ténye semmilyen változást nem jelenthet. A kiszervezést végző folyamatos figyelemmel kísérése és ellenőrzése a befektetési vállalkozás feladata.

A 82-84. §-hoz

E rendelkezések az árutőzsdei szolgáltató ügyfél részére történő tájékoztatási kötelezettségét, valamint az ügyféllel kapcsolatos tájékozódási kötelezettségét határozzák meg, némi összhangban a befektetési vállalkozásokra irányadó szabályokkal, de mindenképpen arányban állva az általuk végezhető tevékenységek szűkebb körével és azok jellegével.

A 85. §-hoz

E rendelkezések az árutőzsdei szolgáltató által végezhető tevékenységek körében a szerződéskötés megtagadásának eseteit határozzák meg, összhangban a korábbi szabályozással.

A 86. §-hoz

E rendelkezések az árutőzsdei szolgáltató szerződésekre és megbízásokra vonatkozó nyilvántartási kötelezettségét határozzák meg - hasonlóan a befektetési vállalkozásra irányadó szabályokhoz.

A 87. §-hoz

E rendelkezések az ügyfél eszközének és pénzeszközének kezelésére vonatkozó szabályokat állapítják meg az árutőzsdei szolgáltatóra nézve - összhangban a befektetési vállalkozásokra irányadó szabályokkal.

A 88-89. §-hoz

E rendelkezések az árutőzsdei szolgáltatókra irányadó szabályokat tartalmaznak az ügyfél megbízásának kezelésére vonatkozóan, hasonlóan a befektetési vállalkozásokra irányadó szabályokhoz.

Szintén a befektetési vállalkozásokra vonatkozó szabályokkal összhangban kerültek kialakításra a megbízások összevonására és a végrehajtást követő allokációra vonatkozó rendelkezések.

A 90-91. §-hoz

Az árutőzsdei szoláltató korlátozott tevékenysége ellenére kiegészülnek a szerződéskötést követő, vagy a megbízás végrehajtását követő tájékoztatási kötelezettségek, amelyek hasonlóak a befektetési vállalkozásokra előírt kötelezettségekhez.

A 92. §-hoz

E rendelkezés az árutőzsdei szolgáltató által végezhető tevékenység kiszervezésére a befektetési szolgáltatási tevékenység és a kiegészítő szolgáltatás kiszervezésére irányadó szabályokat írja elő.

A 93. §-hoz

E rendelkezések a befektetési vállalkozásra vagy a befektetési szolgáltatási tevékenység szabályaira visszautaló kötelezettségek értelmezését teszik könnyebbé.

A 94. §-hoz

E rendelkezések az általános felelősségi szabályokat határozzák meg a részvénytársasági formában működő befektetési vállalkozás és árutőzsdei szolgáltató, a szövetkezeti formában működő árutőzsdei szolgáltató, a fióktelep formájában működő befektetési vállalkozás és árutőzsdei szolgáltató, valamint a korlátolt felelősségű társaság formájában működő árutőzsdei szolgáltató vonatkozásában.

A 95. §-hoz

E rendelkezések a jogszabályoknak való megfelelésért felelős vezető feladatait tartalmazzák. Az e területet irányító megfelelési vezető egyik legfontosabb feladata annak biztosítása, hogy a befektetési vállalkozás tevékenységére, működésére irányadó szabályzatok összhangban legyenek a vonatkozó jogszabályokkal.

A megfelelési vezető ezért rendszeresen ellenőrzi és figyelemmel kíséri az esetleges hiányosságok feltárása érdekében eszközölt intézkedések hatékony érvényesülését. További feladata, hogy szakértelmével támogassa a befektetési vállalkozás alkalmazottainak munkáját, hogy a befektetési vállalkozás a tevékenységvégzése során maradéktalanul eleget tegyen a törvényben előírt kötelezettségeinek.

A megfelelési vezető évente egyszer jelentést köteles készíteni a befektetési vállalkozás első számú vezetője részére, amely az elvégzett vizsgálatait, azok eredményét valamint a kapcsolódó jelentésében tett javaslatait és a javaslatok eredményét tartalmazza.

A 96. §-hoz

E rendelkezések a belső ellenőrzés feladatait tartalmazzák. A belső ellenőri funkció a befektetési vállalkozás mértének és tevékenysége függvényében egy független belső ellenőrzési szervezet is lehet, amelynek feladata, hogy biztosítsa a befektetési vállalkozás irányítási, ellenőrzési rendszereinek hatékonyságát az irányadó szabályzatokkal történő összhang mellett.

A belső ellenőrzési szervezeti egység feladatait valamint a belső ellenőrre vonatkozó szakmai előfeltételeit a befektetetési vállalkozás belső szabályzatban rögzíti.

A feladatának teljesítése érdekében a belső ellenőr az általa elvégzett vizsgálatok eredménye függvényében ajánlásokat fogalmaz meg, amelyek megvalósulását ellenőrzi, biztosítva ezzel is a funkciójának érvényesülését.

A belső ellenőr felelősséggel tartozik a befektetési vállalkozás igazgatósága és felügyelő bizottsága felé, amelyet az általa készített jelentések alapoznak meg.

A 97-99. §-hoz

E rendelkezések a befektetési vállalkozás könyvvizsgálatával kapcsolatos szabályokat határozzák meg. A befektetési vállalkozás könyvvizsgálata esetén a könyvvizsgálónak jóval nagyobb a felelőssége, mint egyéb gazdasági társaságoknál, mert szélesebb körű ellenőrzési feladatokat lát el. A könyvvizsgálóval szemben megfogalmazott elvárások a Gt. rendelkezéseit veszik alapul, és kiegészülnek további feltételekkel, mint pl. a szakmai követelmények és a tulajdonszerzési korlátozások.

A könyvvizsgálónak a Felügyelettel történő együttműködési kötelezettsége is van, amelynek során köteles a befektetési vállalkozás tájékoztatásával együtt a Felügyeletet is tájékoztatni, ha meghatározott visszásságok valamelyikét tapasztalja. Az együttműködés másik eleme, hogy mind a könyvvizsgáló, mind a Felügyelet jogosult a másikkal konzultációt kezdeményezni, tájékoztatást kérni.

A könyvvizsgáló éves beszámolót valamint kiegészítő jelentést készít a befektetési vállalkozás tevékenységével kapcsolatosan, amelyeket a befektetési vállalkozás igazgatósága és felügyelő bizottsága elnökén túl a Felügyelet részére is megküld.

A 100-102. §-hoz

E rendelkezések jelentős részben a befektetési vállalkozások európai tőkemegfelelési szabályainak megfelelő szabályok, amelyek a teljesebb körű kockázatfelmérést és értékelést, valamint ennek kapcsán precízebb és érzékenyebb tőkeszükséglet számítást tesznek lehetővé.

A 103-104. §-hoz

A befektetési vállalkozásoknál a piaci kockázatok meghatározása a kereskedési könyvhöz kapcsolódik. A kereskedési könyv egy - az intézmény számviteli nyilvántartásától különböző - nyilvántartás, amely a kereskedési céllal tartott befektetési eszközökben fennálló piaci pozícióinak és kockázatvállalásának nyilvántartására szolgál.

A kereskedési könyvben azokat a pozíciókat, illetőleg kockázatvállalásokat kell nyilvántartani, amelyek nem befektetési célokat szolgálnak, hanem kereskedési célból kerültek a befektetési vállalkozás portfóliójába, azzal a céllal, hogy a vételi és eladási ár különbsége, illetőleg a kamatlábváltozások révén, lehetőleg rövidtávon nyereséget realizáljon.

A törvény előírja, hogy amennyiben jogszabály másként nem rendelkezik, a kereskedési könyvben nyilvántartott pozíciók és kockázatvállalások piaci értékét, valamint kockázatát naponta kell megállapítani. Mivel nem minden pozíció, illetőleg kockázatvállalás piaci értéke állapítható meg naponta, a kereskedési könyv vezetésére vonatkozó külön jogszabály meghatározza azokat az eseteket, amikor e követelménytől el lehet tekinteni.

A 105-107. §-hoz

E rendelkezések a befektetési vállalkozás számára az általa végzett befektetési szolgáltatási tevékenység és kiegészítő szolgáltatás kockázatának mindenkor megfelelő nagyságú szavatoló tőke képzését írják elő, valamint az ehhez kapcsolódó felülvizsgálati és közzétételi kötelezettségeket tartalmazzák.

A 108-109. §-hoz

A vezető állású személyek, alkalmazottak és egyéb érintett személyek saját ügyleteivel kapcsolatos rendelkezések nyomán a törvény kiemelt figyelmet szentel a befektetési vállalkozások alkalmazottai áltat akár saját, akár közeli hozzátartozójuk, akár egyéb módon érintett személy érintettségével kötött ügyleteknek.

E rendelkezések célja, hogy az ügyfelek érdekei semmilyen mögöttes kapcsolat szándék nyomán ne sérülhessenek. E rendelkezések kiterjednek a befektetési vállalkozás alkalmazottai és vezető állású személyei mellett a kiszervezési megállapodás alapján, vagy közvetítői megállapodás alapján a befektetési vállalkozás megbízásából eljárókra is.

Tekintettel arra, hogy ezek a korlátozó szabályok igen szigorú következményekkel járnak az alkalmazottakra és a vezető állású személyekre, a munkáltatónak, illetve a megbízónak részletesen tájékoztatnia kell az érintetteket a szabályok mellett a következményekről is.

A 110. §-hoz

E rendelkezések célja az ügyfél számára hátrányt jelentő érdek-összeütközések elkerülése, feltárása és kezelése. A befektetési vállalkozásnak egy összeférhetetlenségi politikában kell összefoglalnia mindazon szabályokat, amelyek ezen érdek-összeütközések elkerülését, feltárását és kezelését biztosítják.

A 111-116. §-hoz

E rendelkezések a befektetési vállalkozások által igénybe vehető közvetítői szolgáltatás szabályait tartalmazzák. Az új szabályok értelmében közvetítő függő ügynök vagy befektetési vállalkozás lehet attól függően, hogy közvetítőként egy, vagy több befektetési vállalkozással áll ilyen jellegű kapcsolatban.

Az egyes közvetítők végezhetnek más jogszabály alapján is hasonló tevékenységet, ezeket az e törvényben meghatározott szabályok nem érintik.

A függő ügynökként tevékenykedő közvetítő esetében regisztrációs kötelezettség keletkezik, ugyanis a továbbiakban a befektetési vállalkozások csak olyan függő ügynökkel köthetnek megállapodást befektetési szolgáltatási tevékenység vagy kiegészítő szolgáltatás közvetítésére, amely e speciális nyilvántartásban szerepel.

A közvetítő további közvetítőt nem vehet igénybe, azaz a megbízója nevében vállalt kötelezettségeket nem delegálhatja tovább. Lehetősége van ugyanakkor olyan közreműködő igénybevételére, amely maga nem lehetne függő ügynök.

A 117-120. §-hoz

E rendelkezések a befektetési vállalkozásokhoz kapcsolódva foglalják össze - a korábbi szabályozáshoz hasonlóan - az egyes titoktípusokra vonatkozó szabályokat. Meghatározásra kerülnek az üzleti titokkal, az értékpapírtitokkal, valamint ezek kezelésével átadásával kapcsolatos szabályok.

Egy újabb hatósággal, a fogyasztóvédelmi hatósággal szemben is feloldásra kerül a titoktartási kötelezettség, tekintettel arra, hogy a tisztességtelen kereskedelmi gyakorlat tilalmáról szóló szabályok nyomán az ügyfelek panaszainak kivizsgálásában, illetve a fogyasztók megtévesztésével, stb. kapcsolatos ügyekben e hatóság kap eljárási hatáskört.

A 121. §-hoz

E rendelkezések egy új kötelezettséget írnak elő a befektetési vállalkozás számára az ügyféltől származó panasz kezelése és vizsgálata tekintetében, amelynek eljárási szabályait, részleteit a panaszkezelési szabályzatban kell megjeleníteni. E panaszkezelési szabályzatot pedig a befektetési vállalkozás lakossági ügyfelei számára ingyenesen hozzáférhetővé kell tenni.

A 122. §-hoz

E rendelkezések a befektetési szolgáltatási tevékenységre, a kiegészítő szolgáltatásra, valamint az árutőzsdei szolgáltatásra vonatkozó reklámtevékenység szabályait tartalmazzák.

A 123. §-hoz

E rendelkezés a befektetési vállalkozás és az árutőzsdei szolgáltató Felügyelet fennálló bejelentési és tájékoztatási kötelezettségeit foglalja össze, hasonlóan a korábbi szabályozáshoz.

A 124-139. §-hoz

E rendelkezések a befektetési vállalkozás és az árutőzsdei szolgáltató végelszámolására, és felszámolására (csődeljárás nem folytatható) vonatkozó különös szabályokat határoznak meg.

A befektetési vállalkozás és az árutőzsdei szolgáltató végelszámolását kimondó határozatot kizárólag a Felügyelet hozhat, ezen határozatában pedig a Felügyelet kijelöli a végelszámolót (amely kizárólag egy, a hitelintézeti törvényben meghatározott közhasznú társaság lehet), valamint meghatározza a végelszámolás kezdő időpontját.

A befektetési vállalkozás és az árutőzsdei szolgáltató felszámolásával kapcsolatos eljárásban a Fővárosi Bíróság rendelkezik kizárólagos illetékességgel. Felszámolónak ezen esetekben szintén a hitelintézetekről és a pénzügyi vállalkozásokról szóló 1996. évi CXII. törvényben (a továbbiakban: Hpt.) meghatározott közhasznú társaság jelölhető ki.

A 140-141. §-hoz

E rendelkezések a befektetési vállalkozás és az árutőzsdei szolgáltató szerződéses kötelezettségei állományának átruházására vonatkozó szabályokat tartalmazza ,hasonlóan a korábbi szabályozáshoz.

A 142-154. §-hoz

A multilaterális kereskedési rendszer egy új kereskedési felület, amely nagyban hasonlít a szabályozott piacok működésére, azonban mégsem teljesen azonos azzal. A korábbi szabályozásba foglaltakat ily módon kiegészítő újabb kereskedési rendszert befektetési vállalkozás vagy szabályozott piac működtetheti, akár határon átnyúló tevékenységként is.

E rendelkezések részletesen meghatározzák a multilaterális kereskedési rendszer működésének szabályait, valamint a kereskedésben való részvételének szabályait tartalmazó szabályzat készítését írják elő a piacműködtető számára.

A legfontosabb elv a multilaterális kereskedési rendszer működtetésében a megkülönböztetés-mentes hozzáférés, amely sem tagállami, sem szolgáltató-típus tekintetében nem enged kizárást a kereskedésből.

E rendelkezések szabályozzák a multilaterális kereskedési rendszer működtetése során szükséges ellenőrzési és felülvizsgálati követelményeket, valamint az egyes közzétételi kötelezettségeket.

A multilaterális kereskedési rendszer egyik alapvető sajátossága a kereskedési szabályokban nyilvánul meg, amelyik alapelvként rögzíti az ahhoz történő megkülönböztetés-mentes hozzáférés lehetőségét.

A kereskedésben befektetési vállalkozás, hitelintézet továbbá minden olyan személy és szervezet részt vehet, amelyik eleget tesz a részvételre vonatkozó szabályzatban foglaltaknak.

Speciális mentesítő szabály, hogy azon ügyletek tekintetében, amelyek végrehajtására a multilaterális kereskedési rendszerben kerül sor a tagok között és amikor a multilaterális rendszer és tagjai között jön létre ügylet nem kell alkalmazni a törvény szerződéskötést megelőző tájékoztatási;- tájékozódási szabályait, az ügyfélminősítésre irányadó szabályokat és a pénzeszközök elhelyezésére vonatkozó szabályokat.

A működtető köteles a céltól eltérő működés kiszűrése és bennfentes kereskedelem feltárása érdekében megfelelő eljárásrendet kialakítani.

A 155-157. §-hoz

E rendelkezés a befektetési vállalkozás és az árutőzsdei szolgáltató, valamint a külföldi befektetési vállalkozás magyarországi fióktelepe és képviselete által a Felügyelet felé megfizetendő felügyeleti díj szabályait tartalmazza.

Hasonlóan a korábbi szabályozáshoz, továbbra is két részből, alapdíjból és változó díjból tevődik össze az egyes vállalkozások díjfizetési kötelezettsége. Az ily módon kialakított díjstruktúra jobban illeszkedik az egyes tevékenységekhez, az azok által képviselt kockázatokhoz.

A 158. §-hoz

E rendelkezések a korábbi szabályozással összhangban befektetési vállalkozás és az árutőzsdei szolgáltató, valamint a külföldi befektetési vállalkozás magyarországi fióktelepe és a befektetési vállalkozásban befolyásoló részesedést szerezni kívánó személy a felügyeleti eljárási, szakértői szolgáltatások igénybevételéért igazgatási-szolgáltatási díjat fizet.

A 159. §-hoz

E rendelkezések a Felügyelet által vezetett nyilvántartásokat tartalmazzák. E szabályok kiegészülnek az új közvetítő típussal, a függő ügynökkel. A Felügyelet kötelezettsége ebben a kérdésben - a Magyar Köztársaság területén székhellyel rendelkező függő ügynök nyilvántartásba vételén túl - a Magyar Köztársaság területén székhellyel rendelkező befektetési vállalkozás által igénybe venni kívánt, de a székhelye szerinti európai gazdasági térségbeli állam hatáskörrel rendelkező felügyeleti hatósága által nem regisztrált függő ügynök nyilvántartásba vétele is.

A 160-161. §-hoz

E rendelkezések a Felügyeletre vonatkozó adatkezelési szabályokat tartalmazzák, a korábbi szabályozással összhangban lévő tartalommal.

A 162-163. §-hoz

E rendelkezések a befektetési vállalkozásra vonatkozó tőkemegfelelési szabályok kapcsán meglévő felügyeleti felülvizsgálati és értékelési feladatokat tartalmazzák, a korábbi szabályozással összhangban.

A 164-170. §-hoz

A törvény a tőkepiacról szóló 2001. évi CXX. törvény szereplő intézkedési és szankcionálási lehetőségeket biztosítja a Felügyelet számára a befektetési szolgáltatási tevékenységet végző és kiegészítő szolgáltatást nyújtó szervezetekkel, valamint az árutőzsdei szolgáltatókkal szemben. Az intézkedések során a Felügyelet figyelmeztethet, a tevékenység folytatást megtilthatja, közgyűlést hívhat össze, bírságot szabhat ki, az engedélyt visszavonhatja, továbbá felügyeleti biztost rendelhet ki.

A 171. §-hoz

A törvény meghatározza a befektetési szolgáltatási tevékenység végzésére jogosító engedély megadását megelőző konzultáció szabályait.

A 172-173. §-hoz

A törvény meghatározza a határon átnyúló tevékenység megkezdését és fióktelep létesítését megelőző értesítés szabályait. Ha a Felügyelet által engedélyezett befektetési vállalkozás más EGT-államban kíván határon átnyúló tevékenységet végezni, a tevékenység megkezdését megelőzően értesítenie kell a Felügyeletet és az értesítésben meg kell jelölnie azt a tagállamot, amelyben a tevékenységét végezni kívánja, azon befektetési szolgáltatási tevékenységeket és kiegészítő szolgáltatásokat, amelyeket végezni, illetőleg nyújtani kíván, és arra vonatkozó szándékát, hogy kíván-e függő ügynököt igénybe venni. A Felügyelet az értesítést a kézhezvételtől számított egy hónapon belül megküldi az EGT-állam hatáskörrel rendelkező felügyeleti hatóságának.

Ha a Felügyelet által engedélyezett befektetési vállalkozás más EGT-állam területén kíván fióktelepet létesíteni, a fióktelep létesítését megelőzően értesítenie kell a Felügyeletet és az értesítésben meg kell jelölni azt a tagállamot, amelyben a tevékenységét végezni kívánja, azon befektetési szolgáltatási tevékenységeket és kiegészítő szolgáltatásokat, amelyeket végezni, illetőleg nyújtani kíván, arra vonatkozó szándékát, hogy kíván-e függő ügynököt igénybe venni és a fióktelep tevékenységéért felelős vezetőket. A Felügyelet az értesítést, valamint a Befektető-védelmi Alap szabályait a kézhezvételtől számított három hónapon belül megküldi az EGT-állam hatáskörrel rendelkező felügyeleti hatóságának.

A 174-175. §-hoz

A befektetési vállalkozásokra vonatkozó tőmegfelelés előírások teljesítése érdekében az engedélyezési eljárás a számításokra, modellekre és modellek engedélyezésére vonatkozó új szabályok miatt kiegészül egy felügyeletek közötti egyeztetési kötelezettséggel. A rendelkezések részletesen szabályozzák az egyes engedélyezési tárgyköröket, az eljárást, különös tekintettel az adott ügyben érintett egyes európai felügyeleti hatóságok határozathozatal kapcsán szükséges együttműködésére, a hatáskörök megosztására, valamint a határozatok közzétételének szabályaira.

A 176-178. §-hoz

A törvény meghatározza azokat a feladatokat és hatásköröket, amelyeket a Felügyeletnek és a fogyasztóvédelmi hatóságnak kell ellátni a más EGT-állam befektetési vállalkozásának magyarországi fióktelepe által végzett tevékenység, továbbá más EGT-államban székhellyel rendelkező befektetési vállalkozás vagy piacműködtető határon átnyúló tevékenysége esetén.

A befektetők védelme érdekében a Felügyeletnek és a fogyasztóvédelmi hatóságnak lehetősége van intézkedéseket foganatosítani és értesíteni a székhely szerinti EGT-állam hatáskörrel rendelkező felügyeleti hatóságát. A Felügyelet az általa megtett intézkedésről és annak indokolásáról haladéktalanul tájékoztatja az intézkedéssel érintett befektetési vállalkozást vagy piacműködtetőt és az Európai Bizottságot.

A törvény alapján Felügyelet statisztikai célból adatszolgáltatási kötelezettséget írhat elő a határon átnyúló tevékenységet végző, más EGT-államban székhellyel rendelkező piacműködtető Magyar Köztársaság területén végzett tevékenységével kapcsolatban.

A 179. §-hoz

A törvény szerint a reklámok tekintetében a fogyasztóvédelmi hatóság, valamint a Gazdasági Versenyhivatal járnak el a gazdasági reklámtevékenységről szóló 1997. évi LVIII. törvény szerint.

-----STARTING---POINT---VEGE---

A 180. §-hoz

A törvény végrehajtási rendeleteinek megalkotásához szükséges felhatalmazásokat tartalmazza.

A 181-182. §-hoz

A törvény hatályba léptető és átmeneti rendelkezéseit tartalmazza.

A 183. §-hoz

Az európai uniós jogi aktusoknak való megfelelést szolgáló jogharmonizációs záradékot tartalmazza.

A 184. §-hoz

Az államháztartásról szóló 1992. évi XXXVIII. törvény módosítása biztosítja, hogy az ÁKK Zrt. az állam által kibocsátott vagy állami kezességgel, illetve állami garanciával biztosított, hitelviszonyt megtestesítő értékpapírok esetén továbbra is végezhessen befektetési szolgáltatási tevékenységet és kiegészítő szolgáltatást.

A 185. §-hoz

A 2007. évi CXXXVIII. törvényben (a továbbiakban: Bszt.) meghatározott tevékenységek és szolgáltatások elnevezésének változása miatt módosul a Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvény.

A 186. §-hoz

A tőkepiacról szóló 2001. évi CXX. törvénnyel és a Bszt.-vel való összhang megteremtése érdekében kerül sor a hitelintézetekről és a pénzügyi vállalkozásokról szóló 1996. évi CXII. törvény módosítása. A módosítás során pontosításra kerültek a hivatkozások és a hitelintézetek által végezhető tevékenységek. A 2006/49/EK irányelv kereskedési könyvre vonatkozó előírásainak egységes implementálásá érdekében 2008-tól a hitelintézetnek a Bszt. kereskedési könyvre és nagykockázat vállalására vonatkozó szabályait kell alkalmaznia.

A 187. §-hoz

A Bszt.-ben meghatározott tevékenységek és szolgáltatások elnevezésének változása miatt kerül sor a jelzálog-hitelintézetről és a jelzáloglevélről szóló 1997. évi XXX. törvény módosítására.

A 188. §-hoz

A Bszt.-ben meghatározott tevékenységek és szolgáltatások elnevezésének változása miatt módosul a külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény.

A 189. §-hoz

A Bszt.-ben meghatározott tevékenységek és szolgáltatások elnevezésének változása miatt módosul a fogyasztóvédelemről szóló 1997. évi CLV. törvényben a pénzügyi és nyugdíjpénztári szolgáltatás fogalma.

A 190-214. §-hoz

A tőkepiacról szóló 2001. évi CXX. törvény módosítását a Bszt.-be átkerült tevékenységekre, fogalmakra történő hivatkozások indokolják, továbbá módosításra kerültek mindazon rendelkezések, amelyek a befektetési vállalkozásra, befektetési szolgáltatóra és árutőzsdei szolgáltatóra vonatkozóan tartalmaztak előírásokat.

A 215. §-hoz

A Bszt. rendelkezéseivel való összhang érdekében a biztosítókról és a biztosítási tevékenységről szóló 2003. évi LX. törvényben módosul a biztosítási tevékenységgel közvetlenül összefüggő tevékenységek köre. A módosítás keretében meghatározásra kerültek azok az előírások, amelyeket a biztosítónak a tartalék fedezetét képező portfólió befektetése és kezelése során be kell tartania. A befektetési egységekhez kötött életbiztosítási szerződések tartalékából képzett eszközalapok esetén tett tőke-, illetve hozamgarancia esetén a biztosítónak ugyanúgy kell eljárnia, mint a befektetési alapkezelőnek, portfóliókezelőnek.

A 216. §-hoz

A törvények közötti összhang biztosítása érdekében módosításra kerül a postáról szóló 2003. évi CI. törvényben az egyetemes postai szolgáltató által végezhető tevékenységek köre és az ezzel összefüggő felhatalmazó rendelkezés.

A 217. §-hoz

A törvények közötti összhang biztosítása érdekében módosításra kerül a kis- és középvállalkozásokról, fejlődésük támogatásáról szóló 2004. évi XXXIV. törvényben a befektető és a közvetett tulajdon fogalomban található merev hivatkozás.

A 218. §-hoz

A Bszt.-vel való összhang megteremtése érdekében a távértékesítés keretében kötött pénzügyi ágazati szolgáltatási szerződésekről szóló 2005. évi XXV. törvényben módosításra kerül a pénzügyi ágazati szolgáltatás fogalma, továbbá pontosításra kerül, hogy a fogyasztót nem illeti meg az elállási (felmondási) jog a Bszt. szerinti pénzügyi eszközök vonatkozásában.

A 219. §-hoz

A foglalkoztatói nyugdíjról és intézményeiről szóló 2007. évi CXVII. törvény módosítása megteremti az összhangot a Bszt.-ben alkalmazott tevékenységek és szolgáltatások elnevezésével.

A 220. §-hoz

A módosítás megteremti az összhangot a pénzmosása és a terrorizmus finanszírozása megelőzéséről és megakadályozásáról szóló 2007. évi CXXXVI. törvénnyel.