1997. évi X. törvény indokolása

a Párizsi Békeszerződésről szóló 1947. évi XVIII. törvény 27. Cikke 2. pontjában foglaltak végrehajtásáról

ÁLTALÁNOS INDOKOLÁS

A Párizsi Békeszerződésről szóló 1947. évi XVIII. törvény 27. Cikke 2. pontjában kötelezte Magyarország kormányát, hogy mindazoknak az üldözötteknek a vagyonát, akik a holocaust áldozataként elpusztultak és utánuk örökös nem jelentkezett vagy igénybejelentés nem történt, át fogja ruházni a magyarországi zsidó szervezetekre. Tekintve, hogy a Békeszerződés hivatkozott cikke a mai napig nem került végrehajtásra, ezért az Alkotmánybíróság 16/1993. (III. 12.) AB határozatában felhívta az Országgyűlést annak végrehajtására. Ennek alapján az Országgyűlés 89/1996. (X. 30.) OGY határozatában egyetértett azzal, hogy a Békeszerződés végrehajtása - a zsidó szervezetekkel történt tárgyalások eredményeképp - a Kormány által létrehozandó közalapítvány keretében történjen, melynek egyik eleme a túlélő, rászorult idősek részére életjáradék juttatás, 4 milliárd forint címletértékű kárpótlási jegy kibocsátásával.

RÉSZLETES INDOKOLÁS

Az 1. §-hoz

A törvény 1. §-a felhatalmazást ad a Kormánynak, hogy a közalapítványnak juttatandó életjáradékra váltható 4 milliárd forint címletértékű kárpótlási jegyet felhasználjon. A kárpótlási jegyet egy példányban 4 milliárd forint címletértékkel az Országos Kárrendezési és Kárpótlási Hivatal bocsátja ki, és teljes összegű életjáradékra váltásáig őrzi, majd ezt követően a vonatkozó jogszabály szerint elszámolásra és megsemmisítésre kerül.

A 2. §-hoz

A törvény 2. §-a rögzíti az életjáradékban részesíthető személyek körét. Eszerint élete végéig járadékot kaphat az állandó jelleggel Magyarországon élő magyar állampolgár, aki az 1947. évi XVIII. törvény 27. cikkének 2. pontja szerint támogatásban részesíthető, amennyiben 1997. január 1. napjával, illetve az ezt követő években a 60. életévét betöltötte. Az életjáradék összegét az életkor függvényében a kárpótlási jegyek életjáradékra váltásáról szóló 1992. évi XXXI. törvény mellékletét képező táblázat alapján kell megállapítani. A járadék emeléséről az éves költségvetési törvény keretében kell dönteni.

A járadék juttatásáról és a kedvezményezett személyek kiválasztásáról a közalapítvány dönt.

A 3. §-hoz

A 3. § eljárási kérdéseket és a lebonyolító szervek kapcsolatrendszerét szabályozza.

A 4. §-hoz

A törvény 4. §-a szerint a kihirdetését követő 15. napon lép hatályba azzal, hogy rendelkezéseit a közalapítvány bírósági nyilvántartásba vételéről szóló határozat keltét követően kell alkalmazni. A törvény hatályba lépésével egyidőben hatályát veszti a magyar zsidóságot ért üldözés megbélyegzéséről és következményeinek enyhítéséről szóló 1946. évi XXV. törvény 2-3. §-a, mely az örökösök hiányában az államra szállt hagyatékokat egy külön alapnak - Országos Zsidó Helyreállítási Alap - történő átengedéséről rendelkezik, továbbá a törvény végrehajtásáról rendelkező 3200/1947. ME rendelet azzal, hogy az Országos Zsidó Helyreállítási Alap jogutód nélkül szűnik meg, meglévő vagyonát a közalapítványnak kell átadni.

A törvényi rendelkezés indoka, hogy a Párizsi Békeszerződés 27. Cikke 2. pontjának közalapítványi formában történő végrehajtásával a Magyarországon lévő hagyatékokra, vagyonra vonatkozó rendelkezés végrehajtásra került, az 1946. évi XXV. törvény és végrehajtási rendelete ugyanezen tartalmú szabályait hatályon kívül kell helyezni azzal, hogy azt a hagyatékot (vagyontárgyat), amelyet a magyar állam - örökös vagy igénybejelentés hiányában - e törvény hatálybalépését követően szerez meg, külön törvény rendelkezései szerint kell a közalapítványnak átadni. Ezzel megvalósul az az igény, hogy minden ilyen esetben a törvényhozásnak kell rendelkeznie a közalapítvány javára.