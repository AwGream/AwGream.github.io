2006. évi CXXVI. törvény indokolása

a Cseh Köztársaságnak, az Észt Köztársaságnak, a Ciprusi Köztársaságnak, a Lett Köztársaságnak, a Litván Köztársaságnak, a Magyar Köztársaságnak, a Máltai Köztársaságnak, a Lengyel Köztársaságnak, a Szlovén Köztársaságnak és a Szlovák Köztársaságnak az Európai Gazdasági Térségben való részvételéről szóló Megállapodás, valamint az Európai Gazdasági Térségről szóló Megállapodás kihirdetéséről

-----STARTING---POINT---ALTALANOS---

Általános indokolás

Az Európai Gazdasági Térségéről szóló Megállapodás 128. cikke szerint bármely európai államnak, amely az Európai Közösség tagjává válik, csatlakoznia kell az Európai Gazdasági Térséghez. Magyarország a Kormány 2389/2002. (XII. 20.) Korm. határozata alapján az európai uniós csatlakozási tárgyalások Koppenhágában történt lezárását követően, 2002. december 20-án nyújtotta be csatlakozási kérelmét az EGT-Tanács soros elnökének.

A Kormány a 2230/2003. (X. 1.) Korm. határozatában felhatalmazta a külügyminisztert, hogy a Cseh Köztársaságnak, az Észt Köztársaságnak, a Ciprusi Köztársaságnak, a Lett Köztársaságnak, a Litván Köztársaságnak, a Magyar Köztársaságnak, a Máltai Köztársaságnak, a Lengyel Köztársaságnak, a Szlovén Köztársaságnak és a Szlovák Köztársaságnak az Európai Gazdasági Térségben való részvételéről szóló Megállapodást (EGT kibővítési megállapodás) az Országgyűlés megerősítésének fenntartásával aláírja.

Az Európai Unió 15 régi tagállama és a 10 csatlakozó ország képviselői 2003. október 14-én, míg az Izlandi Köztársaság, a Liechtensteini Hercegség és a Norvég Királyság 2003. november 11-én írta alá a megállapodást.

Az EGT kibővítési megállapodás 6. cikke értelmében a megállapodást valamennyi szerződő félnek saját belső eljárásával összhangban meg kell erősítenie, illetve jóvá kell hagynia. Az Országgyűlés 4/2004. (III. 2.) OGY határozatával ratifikálta a megállapodást. A megerősítő okiratokat 2004. április 26-án a Magyar Köztársaság letétbe helyezte az Európai Unió Tanácsának Főtitkárságánál.

A megállapodás 6. cikk 2. bekezdése kimondja, hogy a megállapodás az Európai Unióhoz történő csatlakozásról szóló szerződéssel egy napon lép hatályba, feltéve, hogy addig az időpontig valamennyi megerősítő, illetve jóváhagyó okiratot letétbe helyezték, és amennyiben az EGT-megállapodáshoz kapcsolódó egyéb megállapodások szintén hatályba léptek. Tekintettel arra, hogy nem minden Szerződő Fél helyezte időben letétbe az EGT kibővítő megállapodást megerősítő vagy jóváhagyó okiratot, az Európai Unió Tanácsa az EK-szerződés 310. cikke, illetve 300. cikkének (2) bekezdése alapján 2004. március 30-ai 2004/368/EK határozatában döntött az EGT kibővítési megállapodás és a kapcsolódó négy megállapodás ideiglenes alkalmazásáról minden európai uniós tagállamban, valamint Norvégiában, Liechtensteinben és Izlandon.

E rendelkezés alapján tehát 2004. május 1-jétől Magyarország is ideiglenesen alkalmazza az EGT kibővítési megállapodást. Az ideiglenes alkalmazás miatt szükségessé vált a magyar jogrendszer összhangba hozása az EGT-megállapodással. Ez az egyes törvényeknek az Európai Gazdasági Térségben való részvétellel összefüggő jogharmonizációs célú módosításáról szóló 2004. évi LXIX. törvény elfogadásával már megtörtént. A Magyar Közlöny 2004/65. számában az EGT-megállapodás, valamint az EGT kibővítési megállapodás KÜM közleményként közzétételre került.

Az EGT kibővítési megállapodásra vonatkozó utolsó jóváhagyó okiratot 2005. december 6-án helyezték letétbe a Tanács Főtitkárságánál és ezzel egyidejűleg az új tagállamok Európai Gazdasági Térséghez történő csatlakozásáról szóló megállapodás 2005. december 6-án valamennyi fél tekintetében hatályba lépett.

Belső jogi szempontból ugyanakkor, összhangban a nemzetközi szerződésekkel kapcsolatos eljárásról szóló 2005. évi L. törvény rendelkezéseivel szükséges, hogy az Országgyűlés törvényben hirdesse ki az EGT kibővítési megállapodást, valamint az Európai Gazdasági Térségről szóló megállapodást.

Az EGT-megállapodás speciális a tekintetben, hogy tartalma, pontosan egyes mellékletei, illetve jegyzőkönyvei folyamatosan változnak. A közösségi jog változásával együtt a mellékletben szereplő, a nem EU-tag EFTA-államok által is alkalmazandó közösségi jogi aktusokra vonatkozó hivatkozásokat  is folyamatosan kiigazítani, módosítani kell, az időközben elfogadott közösségi jogszabályokat be kell emelni az EGT-megállapodás hatálya alá. Ez az EGT-megállapodás 98. cikke alapján az EGT-Vegyesbizottság határozataival történik. A vegyesbizottsági határozatok külön kihirdetése nem szükséges, mivel azok a közösségi hatáskörbe tartozó, Magyarország által már alkalmazott közösségi jogszabályok átvételére irányulnak, elfogadásuk pedig egyrészről az egy álláspontot képviselő EFTA-államok, másrészről pedig a Közösség közös megegyezésével történik. A Közösséget a Vegyesbizottságban a Bizottság képviseli, amelynek mandátumát a Tanács állapítja meg az EK-szerződés 310., illetve 300. cikke szerinti eljárás szerint. Ily módon e határozatok a Közösségre átruházott hatáskörben elfogadott aktusoknak tekintendők. A csatlakozás napjáig elfogadott vegyesbizottsági határozatokat a Hivatalos Lap magyar nyelvű különszáma kihirdette, a csatlakozást követően elfogadottakat pedig a Hivatalos Lap magyar nyelvű változataiból ismerheti meg a magyar jogalkalmazó.

-----STARTING---POINT---RESZLETES---

Részletes indokolás

Az 1. §-hoz

A megállapodás értelmében a 28 tagúra bővült EGT-n belül az Európai Unió egységes belső piacának szabályai érvényesülnek, kivéve a már említett mezőgazdaságot, halászatot, halászati tőkebefektetéseket és Liechtenstein esetében a munkaerő-áramlást. A megállapodás tartalmazza a 2003. április 16-án Athénban aláírt EU csatlakozási szerződésnek az egységes belső piaccal összefüggő elemeit (a fenti kivételekkel), az átmeneti mentességi időszakok, valamint az általános és speciális védzáradékok rendelkezéseivel együtt.

Az EGT kibővítési megállapodás értelmében az EGT nem EU-tag országai, vagyis Norvégia, Liechtenstein és Izland (EGT/EFTA-országok) által a belső piaci részvételért fizetett részvételi díja képezi az EGT Finanszírozási Mechanizmus (EEA Financial Mechanism) elnevezésű új támogatási forma alapját.

Az EGT Finanszírozási Mechanizmus révén Izland, Liechtenstein és Norvégia a 10 új tagállam, valamint Görögország, Spanyolország és Portugália számára a társadalmi és gazdasági kohézió megteremtésének elősegítése érdekében öt évig évente 120 millió euró összegű támogatást biztosít. Magyarország részesedése a rendelkezésre álló forrásokból körülbelül 10%, azaz évi 12 millió euró.

Ezen felül Norvégia öt évig évente további 113 millió euró hozzájárulást biztosít a 10 új tagállam számára a Norvég Finanszírozási Mechanizmuson keresztül, melyből Magyarország részesedése 13%, azaz évi 15 millió euró. Az EGT Finanszírozási Mechanizmus és a Norvég Finanszírozási Mechanizmus révén összességében tehát 1,17 milliárd euró áll az új tagállamok rendelkezésére a 2004-2009 közötti időszakban.

A fentiek értelmében Magyarország 5 éven keresztül évi 27 millió euró (jelenlegi árfolyamon 6 milliárd forint) támogatást kap. A 2004-2009 közötti időszakban Magyarország számára, a menedzsment költségeket is beleértve összesen 135 millió euró áll rendelkezésre.

A főbb támogatási jogcímeket a környezetvédelem, a megújítható energiaforrások, a nyersanyag-takarékosság, a tömegközlekedés fejlesztése, az európai kulturális örökség, az oktatás, a képzés, a helyi önkormányzatok adminisztratív kapacitásának erősítése, az egészségügy és a gyermekgondozás alkotják. A norvég kétoldalú hozzájárulás esetében a fentiek kiegészülnek a schengeni követelmények teljesítésének támogatásával, a környezetvédelem adminisztratív kapacitásának erősítésével, az önkormányzati hulladékkezelés támogatásával, a regionális politika és a határon átnyúló tevékenységek támogatásával, valamint a közösségi vívmányok alkalmazásához nyújtott technikai segítségnyújtással. A fenti területekkel összefüggő kutatási tevékenység is támogatható.

A mezőgazdasági kereskedelemben a tíz, 2004-ben csatlakozott ország is részesedik mindazon kedvezményből, amelyet Norvégia az EU-nak nyújt. Ezen felül a norvég fél néhány új termékre vámmentes vámkontingenst nyitott. Magyar szempontból elsősorban a fagyasztott málnára megállapított 950 tonnás kvóta érdemel figyelmet. A magyar mezőgazdasági kivitel szempontjából kedvezőek az almalére, az állateledelre és esetlegesen a fagyasztott eperre nyitott 1300, 1000, illetve 1400 tonnás vámmentes kvóták.

A három EGT/EFTA-ország átveszi az EU-csatlakozási szerződésnek a munkaerő mozgására vonatkozó átmeneti rendelkezéseit. Ennek alapján Norvégia és Liechtenstein átmeneti intézkedéseket alkalmaz, míg Izland teljes körűen megnyitotta munkaerőpiacát az új tagállamok állampolgárai előtt.

A 2-3. §-hoz

Az Európai Gazdasági Térségről szóló Megállapodást 1992. május 2-án írta alá az Európai Közösség 12 akkori tagállama, valamint az Európai Szabadkereskedelmi Társulás (EFTA) 7 tagállama (Ausztria, Finnország, Svédország, Norvégia, Izland, Liechtenstein és Svájc). A megállapodás 1994. január 1-jén 17 ország között lépett hatályba, mivel azt Svájc és Liechtenstein nem ratifikálta. Ausztria, Finnország és Svédország 1995. január 1-jén kilépett az EFTA-ból és csatlakozott az Európai Közösséghez, így az Európai Gazdasági Térségben jelenleg 15 EU-tag, valamint Norvégia, Izland és az 1995. január 1-jén csatlakozott Liechtenstein vesz részt.

Az EGT-megállapodás lényegében az EU egységes belső piacának előírásait terjeszti ki a három nem EU-tag EGT-országra, vagyis az EGT-megállapodás értelmében megvalósul az áruk, szolgáltatások, munkaerő és tőke szabad áramlása a 18 tagország között. A szabadság nem teljes a tőkemozgás területén, mivel Izland és Norvégia megszorításokat alkalmaz a halászati szektorára történő tőkebefektetésekre, valamint Liechtenstein korlátozásokat érvényesít a munkaerő-áramlás területén. Az áruk szabad mozgása sem teljes körű, mivel az egységes belső piaci szabályok nem vonatkoznak a mezőgazdasági és a halászati termékekre.

Az EGT-megállapodás 128. cikke szerint bármely európai államnak, amely az Európai Közösség tagjává válik, csatlakoznia kell az EGT-hez. Magyarország a Kormány 2389/2002. (XII. 20.) Korm. határozata alapján az EU csatlakozási tárgyalások Koppenhágában történt lezárását követően, 2002. december 20-án nyújtotta be hivatalos csatlakozási kérelmét az EGT-Tanács soros elnökének.

A törvény utolsó paragrafusa a hatálybalépésről rendelkezik.