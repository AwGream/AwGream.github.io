2016. évi LXXVII. törvény indokolása

a Polgári Törvénykönyvről szóló 2013. évi V. törvény módosításáról

-----STARTING---POINT---ALTALANOS--- 

Több mint egy évtizedes előkészítő munka után, 2014. március 15-én hatályba lépett a Polgári Törvénykönyvről szóló 2013. évi V. törvény (a továbbiakban: Ptk.). Az új magánjogi kódex a magyar jogtudomány nemzetközi színvonalú, kiemelkedő alkotása, amely a magánjogi jogviszonyokat átfogó jelleggel, az absztrakció magas szintjén szabályozza. Az új törvénykönyv néhány rendelkezése ugyanakkor kezdettől fogva vitatott. A szakmai kritika különösen két területre koncentrálódott: a jogi személyeknek - a társasági jogot is magában foglaló - új szabályozására, valamint a zálogjogi rendelkezések gyökeresen új alapokra helyezésére.

Az Igazságügyi Minisztérium részletesen megvizsgálta a Ptk. teljes normaszövegét és a különböző szakmai álláspontokat is figyelembe véve úgy foglalt állást, hogy egy átfogó, novelláris jellegű, a kódex egészét érintő módosításra nincs szükség. Ennek megfelelően a törvény - néhány szakasz módosításától eltekintve - a jogi személyekről szóló Harmadik Könyvre, valamint az öröklési jogot átfogóan szabályozó Hetedik Könyvre vonatkozó módosítást nem tartalmaz. A törvény emellett a családjogi és a kötelmi jogi rendelkezések körében is csak kisebb mértékű módosítást hajt végre.

Az módosítások elsődlegesen a zálogjogot érintik. Ennek hátterében egyrészt a hitelintézetekre és befektetési vállalkozásokra vonatkozó prudenciális követelményekről szóló 575/2013/EU rendeletnek való megfelelés áll. Ez az ún. CRR rendelet a Bázeli Bankfelügyeleti Bizottság Bázel III-ként ismert ajánlásait vezeti be az uniós jogba. A rendelet szigorítja a szavatoló tőkére és tőkekövetelményre vonatkozó rendelkezéseket, tőkepuffer követelményeket ír elő, likviditási és tőkeáttételi követelményrendszert irányoz elő, illetve további tőkepuffert határoz meg a rendszerszinten jelentős hitelintézetek számára. Az új követelmények alkalmazása 2014. január 1-jétől kötelező.

A rendelet 402. cikke a jelzálog-hitelezésből adódó kitettségekről szól. Ennek (3) bekezdése a jelzáloghitel-intézetek kitettségét csökkentő eszközként nevesíti az önálló (nem-járulékos) jelzálogjogot. Ez azt jelenti tehát, hogy a CRR rendelet kedvezőbb kockázati súlyt rendel az önálló zálogjoggal kombinált konstrukcióban refinanszírozott jelzáloghitelekhez.

Emellett szükséges utalni még a Magyar Nemzeti Bank 20/2015. (VI. 29.) MNB rendeletére is, amely a hitelintézetek forint lejárati összhangjának szabályozásáról szól. Ennek célja a banki portfóliók megtisztítása, valamint a jelzáloglevél-piac biztonságának a növelése. Az MNB rendeletben megfogalmazott célkitűzések megvalósítása érdekében is szükségessé vált a Ptk. zálogjogi rendelkezéseinek mielőbbi módosítása.

A magyar bankszektor versenyképességének és hitelezési volumenének a növelése érdekében sor kerül az önálló zálogjog Ptk.-ban történő újraszabályozására. Az újraszabályozás mellett szóló fontos érv az is, hogy az önálló zálogjog - a lakáspiaci hitelezésen keresztül - hozzájárulhat ahhoz, hogy a kamatszint alacsonyan maradjon. Emellett nagy előnye az önálló zálogjog alkalmazásának az is, hogy ennek révén bővülhetnek a lakosság biztonságos befektetési, megtakarítási lehetőségei.

A módosítás indokai és céljai a következők:

- a Ptk. hatálybalépését követően felmerült, illetve felerősödött gazdasági igények kielégítése, ezen keresztül pedig a gazdasági növekedéshez való hozzájárulás;

- a megváltozott külső (uniós) szabályozói környezetnek való megfelelés;

- az Alaptörvény egyes rendelkezéseinek az átültetése.

A módosítást igénylő esetkörök könyvenkénti bontásban az alábbiak szerint foglalhatók össze:

A Ptk. Második Könyvét érintő módosítás:

A törvény a személyiségi jogok általános védelme körében is nyomatékosítja az Alaptörvény VI. cikkében megjelenő azon szabályt, amely szerint mindenkinek joga van ahhoz, hogy magán- és családi életét, otthonát, kapcsolattartását és jó hírnevét tiszteletben tartsák.

A Ptk. Harmadik Könyvét érintő módosítások:

A törvény a vezető tisztségviselő felelősségére vonatkozó szabályok rendezése körében a vezető tisztségviselő szerződésen kívüli károkozásáért egyetemleges felelősséget megállapító és a joggyakorlatban jelentős bizonytalanságot okozó Ptk. 6:541. §-ának hatályon kívül helyezésével párhuzamosan a Ptk. 3:24. §-át egy új (2) bekezdéssel egészíti ki. Eszerint a vezető tisztségviselő által e jogkörében eljárva harmadik személynek okozott károkért a jogi személy felel. Ha azonban kárt a vezető tisztségviselő szándékosan okozta, a jogi személlyel egyetemlegesen felel.

A törvény a tőkepiaci szabályozással való összhang megteremtése érdekében kimondja, hogy a zártkörűen működő részvénytársaság részvényei abban az esetben nyilvánosan is forgalomba hozhatóak, ha a részvénytársaság megváltoztatja működési formáját. Erre tehát csakis a működési forma megváltoztatása, vagyis a zártkörűen működő részvénytársaságból nyilvánosan működő részvénytársasággá történő átalakulás esetén, az ehhez kapcsolódó forgalomba hozatal esetén kerülhet sor.

A törvény emellett szövegcserés módosítással a Ptk. és a Számviteli törvény közötti összhangot teremti meg, az osztalékelőleg kifizetésének egyértelmű végrehajtását segíti elő.

A Ptk. Negyedik Könyvét érintő módosítások:

Az Alaptörvény XVI. cikke a gyermekek szüleik iránti felelősségviselését fejezi ki annak előírásával, hogy a nagykorú gyermekek kötelesek gondoskodni rászoruló szüleikről. Ugyanez a kötelezettség a családok védelméről szóló 2011. évi CCXI. törvény 14. §-ában is megjelenik, amely szerint „a nagykorú gyermeknek külön törvényben foglaltak szerint tartási kötelezettsége áll fenn azon szülőjével szemben, aki magát önhibáján kívül nem képes eltartani”. A szülőtartás részletes szabályait a Ptk. a rokontartás normái (Ptk. 4:194-4:212. §) között rendezi, vagyis a szülőtartásra a rokontartás általános szabályai vonatkoznak.

A nagykorú gyermekek szüleik iránti tartási kötelezettsége alkotmányos szinten is megjelenő, kiemelt jelentőséggel bír az egyéb rokontartási kötelezettséghez képest. Ennek alapján indokolt az e fajta tartási kötelezettség elmulasztását is másképpen kezelni. A törvény ezért nyomatékosítja a nagykorú gyermekek szüleik iránt fennálló tartási kötelezettségét, megismételve az Alaptörvény rendelkezését. A törvény emellett azonban egy új megtérítési igényérvényesítési lehetőséget is bevezet arra az esetre, ha a tartásra önhibáján kívüli okból rászorult szülő szükségleteinek ellátásáról - a tartásra köteles gyermek helyett - olyan személy gondoskodik, akinek ez egyébként nem lenne kötelezettsége. Az ilyen indokoltan nyújtott ellátás ellenértékének megtérítését a tényleges tartást nyújtó személy az ellátás nyújtásától számított egyéves jogvesztő határidőn belül követelheti a tartásra kötelezhető gyermektől.

A törvény szerint tehát olyan idős személyek esetén, akiknek a szociális ellátásáról akár állami-, akár egyházi fenntartású intézmények - nem térítésmentes szociális ellátás juttatásával - gondoskodnak és az idős személy az ellátás ellenértékét nem, vagy csak részben tudja finanszírozni, a ki nem fizetett térítési díjat követelni lehet a szülője iránt tartásra kötelezhető nagykorú gyermektől.

Ez az új szabály független a Ptk. 4:208. § (1) bekezdésében foglaltaktól, amely szerint a szülőt illető tartás iránt a szülő érdekében - a szülő egyetértésével - a járási hivatal is indíthat pert. A törvény ez utóbbi rendelkezést nem érinti.

A Ptk. Ötödik Könyvét érintő módosítások:

A zálogjog a polgári jog összetett, komplex jogintézménye, amely kötelmi jogi és dologi jogi elemeket egyaránt tartalmaz. A zálogjogot rendszerint szerződés hozza létre a felek között, maga a zálogjog azonban egy abszolút hatályú korlátolt dologi jog. A felek közötti relatív hatállyal bíró szerződés tehát egy mindenkivel szemben érvényesülő dologi jogot hoz létre. A zálogjognak ezt az összetett magánjogi jellegét különböző kodifikációs technikákkal lehet jogszabályi szinten megjeleníteni. A Ptk. azt a megoldást választotta, hogy a zálogjogot és a kapcsolódó kötelmi jogi rendelkezéseket is a Dologi Jogi Könyvben szabályozza, anélkül azonban, hogy emiatt az összes zálogjogi rendelkezés kógenssé vált volna. A dologi jog is tartalmaz eltérést engedő rendelkezéseket, a zálogjog körében pedig elsősorban azokat a szabályokat kell ilyennek tekinteni, amelyek a felek jogait és kötelezettségeit határozzák meg. Ezzel szemben a zálogjog tisztán dologi jogi jellegű rendelkezéseitől - így például a kielégítési jog gyakorlására vonatkozó szabályoktól - a felek nem térhetnek el.

A zálogjogi szabályozás szorosan kapcsolódik a gazdasághoz, elsődlegesen a hitelélethez. A zálogjog - más hitelbiztosítékokhoz hasonlóan - a hitelnyújtásra vonatkozó döntés mellett a hitelezés feltételeinek a meghatározásában is fontos szerepet játszik. Szoros összefüggés áll fenn a zálogjogi szabályozás, illetve általában a hitelbiztosítékok és a hitel árának, a kamatnak a mértéke között. Ez a kapcsolat abban is jól tükröződik, hogy a biztosítékkal ellátott (fedezett), valamint a biztosíték nélküli (nem fedezett) hitelek kamata különböző. Zálogjog alkalmazásával csökkenthető a hitelezőt fenyegető kockázat és így csökkenthetőek az ügylethez kapcsolódó tranzakciós költségek is. A gazdasági igényeket megfelelően kielégítő zálogjogi szabályozásnak ebből következően ár- (kamat) és költségcsökkentő hatása van.

A Ptk. gyökeresen új zálogjogi szabályozást vezetett be. A Ptk. hatálybalépése óta megjelenő, illetve felerősödő új gazdasági igények szükségessé tették a zálogjogi szabályozás módosítását. A törvény azonban a gazdasági szereplőknek a szabályozás stabilitására vonatkozó elvárásait is megfelelően figyelembe veszi. Erre tekintettel nem került sor a zálogjogi szabályozás teljes és átfogó átalakítására. A törvény úgy próbált eleget tenni az új gazdasági igényeknek, hogy az azokat kielégítő új rendelkezéseket a hatályos szabályozási környezetbe illesztette.

A Ptk. hatálybalépése óta eltelt időszak alatt hazánkban is jelentősen felerősödtek a dinamikusan működő, prosperáló jelzáloglevél-piac kialakítására irányuló törekvések. A rendszerváltást követően a magyar jelzáloglevél-piacot a jelzálog-hitelintézetekről és a jelzáloglevélről szóló 1997. évi XXX. törvény hozta létre. A 2000-es években a magyar bankszektornak ez a szegmense is jelentős fejlődésen ment keresztül, de a hazai alapítású és a magyar piacon működő jelzálogbankok száma 2015-ben sem haladta meg a hármat. A bankszektor felügyeletét ellátó Magyar Nemzeti Bank határozott célja, hogy növekedjen a magyar jelzáloglevél-piac szereplőinek a száma, ezzel együtt pedig a banki refinanszírozási piac is élénküljön. Ezeknek a céloknak az eléréséhez szükségesnek mutatkozott a Ptk. zálogjogi szabályainak a módosítása, mindenekelőtt a jelzáloglevél-piac dinamikus fejlődéséhez elengedhetetlen önálló zálogjog intézményének az újraszabályozása. A gazdasági igények kielégítése, valamint a hazai hitelélet fejlődése érdekében felülvizsgálatra szorult az a korábbi dogmatikai álláspont, amely az önálló zálogjog megszűnéséhez vezetett.

Az önálló zálogjog újraszabályozása során ugyanakkor ki kellett küszöbölni a Polgári Törvénykönyvről szóló 1959. évi IV. törvény (a továbbiakban: régi Ptk.) 269. §-ában rejlő hiányosságokat is. Mindenekelőtt a zálogkötelezettre nézve jelentős kockázatot rejtő kétszeres teljesítés veszélyét kellett kizárni. A törvény - szem előtt tartva a német BGB 2008-as módosítása során alkalmazott megoldásokat - megnyugtató választ ad az önálló zálogjoggal szemben korábban megfogalmazott kritikákra. Kiegyensúlyozott szabályozást teremt, amely teljes mértékben biztosítja a zálogkötelezett védelmét, nem fosztja meg azonban az önálló zálogjogot azoktól az előnyöktől, amelyek a hitelezők számára vonzóvá teszik ezt a zálogjogi konstrukciót (rugalmasság, átruházhatóság). A törvény tehát úgy elégíti ki a felmerült gazdasági igényeket, hogy egyúttal annak az alapvető jogpolitikai elvárásnak is eleget tesz, amely szerint az önálló zálogjog kötelezettje nem kerülhet hátrányosabb helyzetbe, mint a járulékos zálogjog kötelezettje.

A Ptk. az önálló zálogjog helyett megalkotta a különvált zálogjog intézményét. Ez a konstrukció nem váltotta be a hozzá fűzött reményeket, így fenntartása sem indokolt. Nemcsak a Ptk.-ból kell azonban hatályon kívül helyezni a különvált zálogjogra vonatkozó rendelkezéseket, de ennek a konstrukciónak a hitelezési gyakorlatban betöltött - nem túl jelentős - szerepét is meg kell szüntetni. Ennek érdekében a törvény megteremti annak a lehetőségét, hogy az ingatlanra vonatkozó járulékos jelzálogjogát a pénzügyi intézmény önálló zálogjoggá alakítsa át. Ez az átalakításos önálló zálogjog több szempontból is eltér az újraszabályozott önálló zálogjogtól. A leglényegesebb különbség az, hogy az átalakításos önálló zálogjogot kizárólag az eredeti célra lehet felhasználni, más biztosítéki cél tehát nem léphet az eredeti helyébe. A törvény több garanciális szabályt is tartalmaz arra vonatkozóan, hogy az átalakítás következtében a zálogkötelezett helyzete ne váljon terhesebbé.

A Ptk. az óvadék intézményét is a zálogjog körébe integrálta. Ez számos gyakorlati problémát okozott, amelyeket a jogalkalmazói gyakorlat nem volt képes megoldani. Ehhez kapcsolódóan a törvény bővíti az óvadékul szolgáló vagyontárgyak körét, ezzel együtt pedig áttekinthetőbbé és egyértelműbbé teszi az óvadéki szabályokat.

A törvény a zálogjogosulti bizományosra vonatkozó új szabályokat is a gyakorlati igényekhez igazítja. Mindenekelőtt lehetővé teszi, hogy a felek már a zálogjog létrejötte előtt zálogjogosulti bizományost jelöljenek ki. A Ptk. a zálogjogosulti bizományost a zálogjogosult közreműködőjének tekinti és ezzel összefüggésben a zálogjogosult szigorú felelősségét mondja ki. Ettől a szigorú (közreműködőért való) felelősségtől azonban a felek el is térhetnek. A zálogjogosulti bizományosért való felelősség szabályaitól való eltéréshez azonban nem elegendő a zálogjogosult és a zálogjogosulti bizományos megállapodása, ehhez a zálogkötelezett hozzájárulására is szükség van.

A Ptk. új lehetőségként biztosítja, hogy a felek a zálogjoggal biztosított követelést egy vagy több jogviszonyra utalással határozzák meg. Ez a korábbi keretbiztosítéki jelzálogjogra vonatkozó kivételes lehetőség a Ptk.-ban főszabállyá vált. Nincs azonban rendezve a törvényben az a kérdés, hogy automatikusan, ex lege átszáll-e a zálogjog, ha ilyen esetben a felek a biztosított jogviszonyt nem, csupán az abból származó követelést ruházzák át. A szabályozás rugalmasságának fenntartása és a felek magánautonómiájának a kiterjesztése érdekében a törvény lehetővé teszi, hogy a felek a követelést zálogjog nélkül ruházzák át, vagyis kizárják a járulékos zálogjog átszállását. Erre azonban csak akkor lesz lehetőségük, ha a zálogjog a követelést engedményező hitelezőnek - az átruházott követelést meghaladóan - más követeléseit is biztosítja. Ebben az esetben az átruházott követelésre eső zálogjog az átruházó további követeléseinek a biztosítékaként marad fenn.

A törvény fontos fogyasztóvédelmi újítása, hogy a fogyasztóval szemben - néhány sajátosan szabályozott zálogjog (pl. óvadék) kivételével - a zálogjogosult csak bírósági végrehajtás útján gyakorolhatja a kielégítési jogát. Ez a zálogjogosult jogait a zálogtárgy bírósági végrehajtáson kívüli értékesítése tekintetében a fogyasztókkal szemben jelentősen korlátozza. Mindez azt jelenti tehát, hogy a törvény fogyasztói zálogszerződés esetén korlátozza a Ptk. által a zálogjogosult számára a kielégítési joga gyakorlása során biztosított egyoldalú választási lehetőséget. A Ptk. ugyanis a zálogjogosult hitelezőt megillető egyoldalú választási jogosultságként kimondta, hogy a zálogjogosult a kielégítési jogának gyakorlása során a bírósági végrehajtás elkerüléséről dönthet. A törvény szerint azonban ez az egyoldalú jog fogyasztói zálogszerződés esetén nem illeti meg a zálogjogosultat: a bírósági végrehajtási eljárás elkerüléséről ugyanis - kielégítési jogának a megnyílása után - külön meg kell állapodnia a zálogkötelezettel.

A törvény korrigálja a Ptk.-nak azt a hibás dogmatikai álláspontot tükröző új szabályát, amely szerint a biztosított követelés elévülése a kézizálogjog megszűnését eredményezi. Összhangban a régi magyar magánjog hagyományaival és a korábbi szabályozással, a törvény kimondja, hogy a biztosított követelés elévülése a kézizálogból való kielégítést nem akadályozza.

A Ptk. Hatodik Könyvét érintő módosítások:

A törvény pontosítja az írásbeli alakhoz kötött jognyilatkozatra vonatkozó szabályokat (Ptk. 6:7. §). Ennek megfelelően egy relatív semmisségi klauzulával egészül ki a rendelkezés, amely szerint az írni nem tudó vagy írni nem képes személy, illetve az olvasni nem tudó, továbbá az olyan személy esetén, aki nem érti azt a nyelvet, amelyen az írásbeli nyilatkozatát tartalmazó okirat készült, az okirat erre alapuló érvénytelenségére csak az ő érdekükben lehet hivatkozni.

A Ptk. a zálogjogi szabályozás átalakításához szorosan kapcsolódva, annak mintegy sarokpontjaként mondta ki a fiduciárius hitelbiztosítékok tilalmát. Ennek változatlan formában történő fenntartása azonban nem indokolt. Erre, valamint az önálló zálogjog újraszabályozására is tekintettel, a törvény enyhíti az ún. fidúcia-tilalmat. A törvény alapján a jövőben ez a tilalom kizárólag a fogyasztói ügyletekre, valamint a fogyasztók egymás között kötött, de fogyasztói szerződésnek nem minősülő ügyleteire terjed ki. Vállalkozások egymás közötti viszonyrendszerében ugyanakkor sem gazdasági, sem pedig jogpolitikai szempontból nem indokolt a Ptk. 6:99. §-ában foglalt semmisségi szankció fenntartása. Ennek megfelelően a törvény szerint az a kikötés lesz semmis, amelyben a fogyasztó a vele szembeni követelés biztosítása céljából tulajdonjog, más jog vagy követelés átruházására vagy vételi jog alapítására vállal kötelezettséget. A jövőben tehát ez a semmisségi szankció már nemcsak a fogyasztót terhelő pénzkövetelést, hanem bármilyen más jellegű követelést biztosító fiduciárius ügyletre kiterjed. Fontos kiemelni, hogy ez a semmisségi ok részleges érvénytelenséget eredményez.

A törvény következtében megváltoznának a szerződésátruházás szabályai is. A Ptk. jelenleg hatályos főszabálya értelmében a szerződésátruházással a szerződés biztosítékai megszűnnek. A gyakorlati tapasztalatok ugyanakkor azt mutatják, hogy nem indokolt az, hogy a szerződésátruházással átszálló jogosultságok alapjául szolgáló kötelezettséget biztosító biztosíték megszűnjön. A törvény ezért a szerződésátruházással összefüggésben kimondja, hogy a szerződésátruházás következtében csak akkor szűnik meg a szerződés biztosítéka, ha az átruházott pozícióval járó kötelezettséget biztosít, és a biztosíték nyújtója a szerződésátruházáshoz nem járul hozzá.

A Ptk. 6:541. §-a - a szerződésen kívüli károkért való felelősség körében - szabályozza a vezető tisztségviselő károkozásáért való felelősséget. A hivatkozott rendelkezés alapján akkor állapítható meg a vezető tisztségviselő felelőssége, ha a jogi személy szerződéses viszonyain kívül jár el, a kárt okozó esemény, magatartás a vezető tisztségviselői minőségével összefüggő volt, a magatartása felróható volt és a vezető tisztségviselő a kárt előre látta vagy előre láthatta volna.

A gyakorlat azonban másként értelmezi ezt az új felelősségi tényállást, mint ami a vonatkozó szakirodalom szerint az eredeti jogalkotói szándék lett volna. Az értelmezési bizonytalanságot tovább növelte az a vitatott kérdés, hogy a Ptk. 6:541. §-a alkalmazható-e abban az esetben is, ha a károsult és a jogi személy között jogviszony áll fenn. A kérdéssel foglalkozó szakmai vélemény szerint ennek a kérdésnek az eldöntése és az értelmezési bizonytalanságok feloldása nem történhet a (bírósági) joggyakorlat által. A törvény ezért hatályon kívül helyezi a Ptk. 6:541. §-át. Ezzel egyidejűleg azonban kiegészíti a Ptk. 3:24. §-át egy új (2) bekezdéssel, amely szerint a vezető tisztségviselő által e jogkörében eljárva harmadik személynek okozott károkért a jogi személy felel. Ha azonban a kárt a vezető tisztségviselő szándékosan okozta, a jogi személlyel egyetemlegesen felel.

A törvény a Hatodik Könyvön belül az értékpapírra vonatkozó szabályokat is módosítja. Az érintett rész felülvizsgálata azért vált szükségessé, mert a jogterület szabályozásának hatékonysága és konzisztenciája megkívánja egyes rendelkezések ágazati jogszabályokba történő átültetését. Különösen sürgetővé vált a Ptk. és a tőkepiacról szóló 2001. évi CXX. törvény (a továbbiakban: Tpt.) egymással történő megfeleltetése. A Ptk.-ban és a Tpt.-ben meghatározott fogalmak összhangjának biztosítása a gazdasági élet kiszámítható működése és a jogbiztonság szempontjából alapvető követelmény, ezért indokolt a Ptk.-nak az értékpapírra vonatkozó alapvetéseit a szabályozási területre speciálisan irányadó Tpt. rendelkezéseihez igazítani. Ahol pedig a Tpt. - vagy felhatalmazása alapján kiadott más jogszabály - részletes szabályokat rögzít, mint például a dematerializált értékpapírok előállítása, átalakítása, vagy átruházása esetében, ott a szabályozás Ptk.-beli fenntartása nem célszerű.

A törvény figyelemmel van arra is, hogy a Tpt. hatálya a sorozatban kibocsátott értékpapírokra terjed ki, dematerializált értékpapírt pedig kizárólag sorozatban lehet előállítani. A Ptk.-ban tehát elsősorban az okirati formában, egyedileg kibocsátott - bemutatóra vagy névre szóló - értékpapírokra vonatkozó szabályozás rögzítése indokolt, annak alapvető szabályokkal történő meghatározása mellett, hogy dematerializált formában is előállítható értékpapír, amelyre más ágazati jogszabályok rendelkezései vonatkoznak.

A törvény ugyanakkor továbbra is fenntartja a Ptk. által bevezetett, meghatározó újításokat. Ennek megfelelően a törvény átveszi azt az értékpapír-fogalmi megközelítést, amely a nevesített értékpapírfajták mellett, azoktól eltérő, jogszabályban nem nevesített értékpapírok létrehozását is lehetővé teszi (ún. nyitott értékpapír fogalom). Ebben a formában a szabályozás kielégítően képes alkalmazkodni a tőkepiac innovációs igényeihez, valamint megfelel a nyitott piacgazdaság által támasztott elvárásoknak.

A törvény célja tehát az olyan koherens szabályozás megvalósítása, amely összehangolja a Ptk. hatálybalépésével duplikált, néhol egymásnak ellentmondó, nem azonos fogalmakkal dolgozó, a jogalkalmazó számára nehezen kezelhető szabályokat és emellett a nemzetközi tendenciákra is tekintettel van.

A törvény ennek fényében lényegesen egyszerűsíti az értékpapír fogalmát, emellett az elkerülhető párhuzamosságok megszüntetése végett egységesíti az értékpapír alaki legitimációs hatására, átruházására és megsemmisítésére irányuló alapvető szabályokat.

Fontos célkitűzése továbbá a törvénynek, hogy mellőzze az értékpapír jogintézményi alapjaihoz szorosan nem kapcsolódó, eljárási jellegű vagy a speciálisan tőkepiaci szabályozásra tartozó rendelkezéseket, valamint, hogy a pontosított anyagi jogi szabályok által, de lege ferenda a módosítandó ágazati szabályozás irányait is kijelölje.

-----STARTING---POINT---RESZLETES---

Az 1. §-hoz [2:42. § (1) bek.]

A törvény a személyiségi jogok általános védelme körében is nyomatékosítja az Alaptörvény VI. cikkében megjelenő azon szabályt, amely szerint mindenkinek joga van ahhoz, hogy magán- és családi életét, otthonát, kapcsolattartását és jó hírnevét tiszteletben tartsák.

A 2. §-hoz (3:24. §)

A gazdasági társaságokról szóló 2006. évi IV. törvény (a továbbiakban: Gt.) a régi Ptk. általános kárszabályához képest sajátos társasági jogi felelősségi szabályt fogalmazott meg a vezető tisztségviselő és a társaság közötti viszonyban. Ennek keretében a Gt. 30. § (2) bekezdése azt mondta ki, hogy a „vezető tisztségviselők a polgári jog általános szabályai szerint felelnek a gazdasági társasággal szemben a jogszabályok, a társasági szerződés, illetve a gazdasági társaság legfőbb szerve által hozott határozatok, illetve ügyvezetési kötelezettségeik felróható megszegésével a társaságnak okozott károkért”.

A Ptk. a vezető tisztségviselőnek a jogi személlyel szemben fennálló (ún. belső) felelőssége körében megváltoztatta a Gt. felróhatóságon alapuló felelősségi szabályát. A változás alapja, hogy a vezető tisztségviselő és a társaság között minden esetben szerződés áll fenn, így a kárfelelősség kérdésében is a Ptk.-nak a szerződésre vonatkozó szabályait kell alkalmazni. Ebből következően a Ptk.-ban nincs sajátos társasági jogi felelősségi szabály.

A vezető tisztségviselők és a jogi személy közötti belső felelősségi szabályok körében nincs szükség módosításra. Elkerülhetetlenné vált azonban a vezető tisztségviselők és a harmadik személyek viszonyának (ún. külső felelősség) egyértelmű rendezése. A Ptk. 6:541. §-a a vezető tisztségviselő és a jogi személy egyetemleges felelősséget írja elő kívülálló harmadik személyek irányában. Ez az új felelősségi tényállás a gazdasági életben komoly aggodalmat keltett. A vonatkozó szakirodalomból pedig az derül ki, hogy a jogalkotó eredeti szándéka nem arra irányult, ahogyan ezt az új felelősségi szabályt a gyakorlatban értelmezik. A törvény ezért ezt a rosszul megszövegezett és nehezen értelmezhető kárfelelősségi szabályt hatályon kívül helyezi.

A törvény ezzel párhuzamosan a Harmadik Könyvbe [Ptk. 3:24. § (2) bekezdés] illeszti azt a korábban már bevált és alkalmazott szabályt, amely szerint a vezető tisztségviselő külső károkozásáért a jogi személy felel. A rendelkezés továbbá beépíti a vezető tisztségviselők károkozásával összefüggésben a bírói gyakorlatban már kialakult azon tényállást, mely szerint ha a vezető tisztségviselő a kárt szándékosan okozza, a jogi személy felelőssége mögé bújva nem tud mentesülni, hanem a harmadik személy felé közvetlenül is felel. A károsult érdekeinek védelme érdekében ebben az esetben a jogi személy vagyona is fedezetül szolgál azáltal, hogy a vezető tisztségviselő és a jogi személy egyetemlegesen felel. A vezető tisztségviselő felelősségének egységes meghatározása azzal az előnnyel is jár, hogy immár nem merül fel értelmezési kérdésként az, hogy a károsult és a jogi személy között fennállt-e jogviszony vagy sem, hanem annak a kérdésnek van csupán jelentősége, hogy a vezető tisztségviselő a károkozáskor e jogkörében járt-e el.

A 3. §-hoz [3:218. § (2) bek.]

A zártkörűen működő részvénytársaság nyilvánosan működő részvénytársasággá alakulása egyidejűleg jelenti a jogi személy szervezeti, valamint pénzügyi és tőkepiaci változását is. A jelenleg hatályos rendszerben e két folyamat részben egymásra utalt, részben egymásba fonódó. A törvény nem érinti - és nem is szükséges, hogy érintse - a Ptk. 3:211. § (3) bekezdését, vagyis azt, hogy a cégjogi változásnak akkor kell hatályosulnia, amikor a társaság részvényeinek tőzsdei bevezetése szabályszerűen megtörtént. Ez viszont azt jelenti, hogy a tőzsdei bevezetéshez szükséges nyilvános felhívást még a zártkörűen működő részvénytársaságnak kell megtennie. Annak érdekében, hogy a tőkepiaci és a cégjogi folyamatok zökkenőmentesen illeszkedjenek egymáshoz, tőkepiaci, cégtörvényi és magánjogi pontosításokra is szükség van. Magánjogi elemként a törvény - a főszabály alóli kivételként - normatív módon jeleníti meg, hogy a zártkörűen működő részvénytársaság részvényei nyilvános forgalomba akkor kerülhetnek, ha az a társaság működési formájának megváltoztatásához szükséges.

A 4-5. §-hoz [4:196. § (2) bek. és 4:208. § (1a) bek.]

Az Alaptörvény XVI. cikke a gyermekek szüleik iránti felelősségviselését fejezi ki annak előírásával, hogy a nagykorú gyermekek kötelesek gondoskodni rászoruló szüleikről. Ugyanez a kötelezettség a családok védelméről szóló 2011. évi CCXI. törvény 14. §-ában is megjelenik, amely szerint „a nagykorú gyermeknek külön törvényben foglaltak szerint tartási kötelezettsége áll fenn azon szülőjével szemben, aki magát önhibáján kívül nem képes eltartani”. A szülőtartás részletes szabályait a Ptk. a rokontartás normái (Ptk. 4:194-4:212. §) között rendezi, vagyis a szülőtartásra a rokontartás általános szabályai vonatkoznak.

A nagykorú gyermekek szüleik iránti tartási kötelezettsége alkotmányos szinten is megjelenő, kiemelt jelentőséggel bír az egyéb rokontartási kötelezettséghez képest. Ennek alapján indokolt az e fajta tartási kötelezettség elmulasztását is másképpen kezelni. A törvény ezért egyrészről nyomatékosítja a nagykorú gyermekek szüleik iránt fennálló tartási kötelezettségét, megismételve az Alaptörvény rendelkezését. Másrészről azonban a törvény egy új megtérítési igényérvényesítési lehetőséget is bevezet arra az esetre, ha a tartásra önhibáján kívüli okból rászorult szülő szükségleteinek ellátásáról a tartásra köteles gyermek helyett olyan személy gondoskodik, akinek ez egyébként nem lenne kötelezettsége.

A törvény szerint tehát olyan idős személyek esetén, akiknek a szociális ellátásáról anélkül gondoskodik, hogy erre jogszabály vagy szerződés alapján köteles lenne akár állami-, akár egyházi fenntartású intézmény - nem térítésmentes szociális ellátás juttatásával - és az idős személy az ellátás ellenértékét nem, vagy csak részben tudja finanszírozni, a ki nem fizetett térítési díjat követelni lehet a szülője iránt tartásra kötelezhető nagykorú gyermektől. Ez az új szabály független a Ptk. 4:208. § (1) bekezdésében foglaltaktól, amely szerint a szülőt illető tartás iránt a szülő érdekében a szülőn kívül - egyetértésével - a járási hivatal is indíthat pert. A törvény ez utóbbi rendelkezést nem érinti.

Az igényérvényesítésre rendelkezésre álló határidő is más, mint a tartási perben. A törvény szerint a megtérítési igényt szigorúan csak a tartásra kötelezett helyett indokoltan nyújtott ellátás nyújtásától számított egy éves jogvesztő határidőn belül lehet érvényesíteni. Erről a jogvesztő határidőről a törvény kifejezetten rendelkezik, figyelemmel a Ptk. 6:21. §-ában foglaltakra.

A 6. §-hoz [5:89. § (1) bek.]

A törvény az önálló zálogjog intézményének újbóli szabályozására figyelemmel a zálogszerződés meghatározását a Ptk. eltérő rendelkezésére utalással módosítja, mivel önálló zálogjog létesítésére irányuló zálogszerződés esetében nem követelmény az, hogy az ilyen zálogszerződéssel alapított zálogjog meghatározott követelést biztosítson. Az önálló zálogjog ugyanis az annak alapjául szolgáló követeléstől függetlenül létesíthető.

A 7. §-hoz [5:90. § b) pont]

A fogyasztói zálogszerződésre vonatkozó rendelkezések módosítása ugyancsak az önálló zálogjogra tekintettel vált szükségessé. A Ptk. jelenleg hatályos szabálya szerint ugyanis fogyasztói zálogszerződés esetén a biztosított követelés meghatározásának tartalmaznia kell az összeg megjelölését. Önálló zálogjog esetében azonban a zálogszerződés a biztosított követelés összegét nem tüntetheti fel, hiszen az ilyen zálogjog a biztosított követeléstől függetlenül alapítható. Az önálló zálogjog ugyanakkor a zálogtárgyat minden esetben meghatározott összeg erejéig terheli, ebből következően az önálló zálogjogot alapító fogyasztói zálogszerződésben nem a biztosított követelés járulékok nélkül számított összegét (a tőkeösszeget), hanem azt az összeget kell megjelölni, amelynek erejéig a zálogjogosult a zálogtárgyból kielégítést kereshet. Ezért a törvény az önálló zálogjogra tekintettel vagylagosan biztosítja ezen összeg meghatározásának követelményét.

A 8. §-hoz (5:95. §)

A törvény bővíti a Ptk.-ban nevesített azon zálogtárgyak körét, amelyeken óvadék alapítható, és a hatályos szabályoktól eltérően külön rendelkezésben szól az óvadék alapításának - e vagyontárgyak természetétől függő - módjairól. Ezáltal a szabályozás a jelenleginél nemcsak áttekinthetőbb, de érthetőbb elrendezésben jelenhet meg a jogalkalmazók számára. A szabályozás újdonsága az, hogy nemcsak fizetésiszámla-követelésen alapítható óvadék, hanem betétszámla-követelésen is, pontosabban betétszerződés alapján fennálló követelésen, sőt ezen túlmenően minden olyan követelésen is, amelyet jogszabály rendelkezése szerint számlavezetőként erre feljogosított intézmény a fél vagy a felek rendelkezése alapján tart nyilván. E szabály folytán lehetővé válik jogszabály által nevesített más számlákon vezetett pénzkövetelések óvadékként történő elzálogosítása anélkül, hogy az érintett számlát rendszeresítő ágazati jogszabálynak minden esetben külön rendelkeznie kellene arról, hogy az adott számlán nyilvántartott követelés óvadék tárgyául szolgálhat. A törvény egyértelművé teszi azt is, hogy kézizálogjogként csak pénzen és nem dematerializált értékpapíron alapítható óvadék, minden más esetben az érintett vagyontárgyak természetéből, virtuális jellegéből adódóan az óvadék alapítása olyan formában valósítható meg, amely egyértelműen azonosítható módon jelzi harmadik személyek, így a számlavezető számára is, hogy az ekként óvadékba adott követelésen a kötelezett rendelkezési joga - az óvadék jogosultja érdekében - korlátozott.

A 9. §-hoz [5:96. § (1), (3) és (6) bek.]

Problémát okozott a gyakorlatban, hogy a Ptk. a zálogjogosulti bizományos kijelölésére csak a zálogjogosultakat jogosította fel, vagyis a kijelölésre csak a zálogszerződés megkötésével egyidejűleg, vagy ezt követően kerülhetett sor, hiszen a zálogszerződés megkötését megelőzően zálogjogosultakról még nem beszélhetünk. Ebből következően a zálogjogosulti bizományos a zálogszerződést legfeljebb csak a zálogjogosultak képviselőjeként köthette meg. A törvény ezért - a gyakorlatban felmerült igényeknek megfelelően - lehetővé teszi, hogy a zálogjogosulti bizományos személye már a zálogszerződés megkötését megelőzően kijelölhető legyen, és ezáltal arra is lehetőség nyíljon, hogy a zálogjogosulti bizományos a saját nevében, de a zálogjogosultak javára már magát a zálogszerződést is megköthesse. E rendelkezés által a Ptk. zálogjogosulti bizományosra vonatkozó rendelkezéseinek az eddigieknél szélesebb körű és hatékonyabb alkalmazására nyílik lehetőség.

A törvény rendezi azt a gyakorlatban felmerült kérdést is, hogy a zálogjogosulti bizományos kijelölésének visszavonása esetén miként alakul a zálogjogosult, illetve a zálogjogosultak jogi helyzete. A törvény egyfelől biztosítja, hogy a zálogjogosulti bizományos kijelölésének visszavonása esetén a zálogjogosult, több zálogjogosult esetén pedig e jogosultak együttesen a kijelölés visszavonásával egyidejűleg új zálogjogosulti bizományost jelölhessenek ki, ebben az esetben csak a zálogjogosulti bizományos személye változik, de a zálogjogosultak helyzete nem. Arra az esetre azonban, ha a felek nem kívánnak új zálogjogosulti bizományost kijelölni, a törvény kimondja, hogy ilyen esetben a zálogjogosult lép, illetve több zálogjogosult esetén a zálogjogosultak együttesen lépnek a zálogjogosulti bizományos helyébe. Az utóbbi esetben a zálogjogosulti bizományos szerződéses pozíciója tehát a törvény rendelkezése alapján a zálogjogosultat, illetve a zálogjogosultakat együttesen illeti meg. A zálogjogosultak e jogállásában bekövetkező változás harmadik személyekkel szemben természetesen csak akkor válik hatályossá, ha a zálogjogosultakat az érintett nyilvántartásba bejegyzik.

Ugyancsak gyakorlati igényt elégít ki és a vonatkozó szabályok hatékonyabb alkalmazását segíti a törvénynek az a rendelkezése, amely a zálogjogosultnak a zálogjogosulti bizományos magatartásáért való felelőssége korlátozását teszi lehetővé, ha a zálogjogosultak és a zálogjogosulti bizományos a zálogkötelezett hozzájárulásával ebben megállapodnak.

A 10. §-hoz [5:99. § (3) és (4) bek.]

A törvény az önálló zálogjog intézményére tekintettel módosítja a Ptk. azon rendelkezését, amely szerint a zálogjogot a zálogjoggal biztosított követeléssel együtt lehet átruházni. A módosítás az ismertetett szabály alóli kivételként utal az önálló zálogjogra, amely a zálogjog járulékosságára jellemző e szabálytól eltérően a követeléstől függetlenül önmagában is átruházható. Az alzálogjog körében szükségessé váló részletesebb szabályozásra tekintettel a törvény ugyanezen rendelkezés körében szükségesnek tartotta annak kimondását is, hogy a zálogjogot nemcsak átruházni, de megterhelni (elzálogosítani) is csak azzal a követeléssel együtt lehet, amelyet a zálogjog biztosít.

Nem elegendő, ha a Ptk. pusztán a követelésen és jogon alapított zálogjog érvényesítése körében szól az alzálogjogról, mint a zálogjogosultat megillető követelés biztosítékára is kiterjedő kielégítési jog érvényesítésének lehetőségéről, hanem az alzálogjog intézményére vonatkozó szabályokról is rendelkezik. Indokolttá vált annak meghatározása is, hogy az alzálogjognak mi a tárgya. Ebben a vonatkozásban a törvény - a magánjogi hagyományoknak megfelelően - úgy foglalt állást, hogy az alzálogjog tárgya nem csupán a zálogjog, hanem az általa biztosított követelés is, így együttesen zálogosíthatók el, elzálogosításukra pedig - ha maga a Ptk. eltérően nem rendelkezik - a zálogjogra vonatkozó szabályok irányadók. Eltérő rendelkezést a Ptk. az alzálogjog érvényesítése körében fogalmaz meg, lásd ezzel összefüggésben a Ptk. 5:140. §-ának módosításához fűzött indokolást.

A 11. §-hoz (5:100. §)

A Ptk. hatálybalépése óta eltelt idő alatt bebizonyosodott, hogy a Ptk.-ban új intézményként megjelent különvált zálogjog nem igazán képes betölteni azt a szerepet, amelyet korábban az önálló zálogjog intézménye játszott. A különvált zálogjoghoz hasonló jogintézmény ismereteink szerint a világ egyetlen táján sem létezik, ezért annak működését, szerepét nehéz megmagyarázni és megértetni a magyar zálogjogi jogfejlődést, e refinanszírozási kényszermegoldás gazdasági és jogdogmatikai hátterét nem ismerő, a hitelbiztosítéki jogban azonban járatos szakemberek számára. A különvált zálogjogra vonatkozó szabályozásból kitűnik, hogy ez az intézmény az önálló zálogjog egyfajta pótlékaként nem elvi, dogmatikai alapon, hanem pusztán a jelzáloghitelezéshez kapcsolódó refinanszírozási gyakorlat fenntarthatósága érdekében született. Ráadásul a különvált zálogjog sem az eredeti zálogkötelezett, sem pedig az eredeti zálogjogosult elleni felszámolási eljárásban nem nyújt valódi fedezetet és biztonságot a különvált zálogjog jogosultja számára. Mindemellett a különvált zálogjog valójában egy fiduciárius zálogjogi konstrukció, amelynek esetében a rá vonatkozó törvényi rendelkezések jelentős része pusztán arra irányul, hogy kezelje e zálogjog átruházásának fiduciárius biztosítéki jellegéből adódó problémákat, és biztosítsa azt, hogy az átruházás következtében sem az eredeti zálogjogosult jogai, sem pedig a zálogkötelezett érdekei ne sérüljenek. Ezen jogok és érdekek védelme azonban az önálló zálogjog intézményének keretei között is megteremthetők, ráadásul jóval rugalmasabb, forgalomképesebb, gazdaságilag hatékonyabb és költségkímélőbb módon, mint arra a járulékos zálogjogi intézmények szabályai lehetőséget adnak. A korábban hatályos Ptk. által szabályozott önálló zálogjoggal kapcsolatosan megfogalmazott kritikai észrevételek egyértelművé tették a jogalkotó számára, hogy olyan új önálló zálogjogi intézmény megteremtésére van szükség, amellyel szemben e kritikák már nem állják meg a helyüket, ezzel egyidejűleg viszont meg kell válni a „különvált zálogjog” biztosítéki jogtól idegen és mind az európai, mind a hazai zálogjogi hagyományokhoz képest gyökértelen intézményétől. A törvény ezért a különvált zálogjog szabályozása helyébe a tartalmilag és a garanciákat illetően is megújult önálló zálogjog intézményét helyezi.

A Ptk.-ban a törvény által újból bevezetésre kerülő önálló zálogjognak a korábban hatályos Ptk.-ban szereplőhöz képest új eleme az, hogy ilyen zálogjog kizárólag ingatlanon és kizárólag pénzügyi intézmény javára alapítható, tehát az intézmény alkalmazási köre eleve szűkebb, annak hatálya csupán a felügyelt pénzügyi intézmények javára alapítható ilyen zálogjogra terjed ki. A pénzügyi intézmény fogalmát a Ptk. nem határozza meg, hiszen azt - közismerten - a hitelintézetekről és a pénzügyi vállalkozásokról szóló 2013. évi CCXXXVII. törvény tartalmazza, annak szabályai szerint kell tehát megítélni azt is, hogy a külföldön székhellyel rendelkező pénzügyi intézmény is ebbe a körbe tartozik-e.

Jelentős változás az is, hogy önálló zálogjog a jövőben nem személyes követelés nélkül, hanem a zálogtárgyból kielégíthető követeléstől függetlenül alapítható. Önálló zálogjog alapításának tehát nem feltétele az, hogy a zálogjog alapításakor azt valamely követelés biztosítására hozzák létre. Sőt a szabályozás éppen azt tekinti tipikus esetnek, hogy az önálló zálogjogot valamely jogviszonyból származó (már fennálló vagy a jövőben keletkező) követelés, vagy valamely pénzben meghatározható kötelezettség teljesítésének biztosítékaként ugyan, de mégis e konkrét követeléstől, kötelezettségtől független módon alapíthassák meg a felek.

Ebből következik, hogy az önálló zálogjogot alapító zálogszerződésnek nem lehet tárgya a biztosított követelés meghatározása, ugyanakkor a zálogtárgy megjelölésén kívül tartalmaznia kell az ingatlan-nyilvántartásból is kitűnő azt a meghatározott összeget, amelynek erejéig a zálogtárgyból kielégítés kereshető.

Az önálló zálogjog és az abból meghatározott mérték erejéig kielégíthető követelés közötti kapcsolatot nem a törvény teremti meg, e kapcsolat megteremtése ugyanis a biztosítéki szerződés megkötésével a felek kötelezettsége. A biztosítéki szerződés az önálló zálogjog alapításának kötelező eleme, amelynek minimális tartalmát a törvény kötelezően meghatározza. Garanciális okból a biztosítéki szerződést írásba kell foglalni, hasonlóan a zálogszerződéshez. Miután az önálló zálogjoggal terhelt ingatlanból való kielégítési jog megnyílásának és gyakorlásának feltételeit a biztosítéki szerződésnek kell tartalmaznia, nélküle az önálló zálogjog alapítása lehetetlen szolgáltatásra irányulna, hiszen a zálogjog lényege éppen a zálogtárgyból való kielégítés kereshetőségében áll.

Az önálló zálogjog - jogi természetéből eredően - alapvető tulajdonsága az, hogy önállóan, vagyis a zálogtárgyból a biztosítéki szerződés szerint kielégíthető követeléstől függetlenül átruházható, mégpedig csak olyan félre, amelynek javára önálló zálogjog is alapítható, vagyis az önálló zálogjogot megszerző fél is csak felügyelt pénzügyi intézmény lehet. Erre akár részben, akár pedig részletekben is sor kerülhet, ilyen esetben a szerző fél jogosult arra, hogy az önálló zálogjog megosztását az ingatlan-nyilvántartás is feltüntesse. A törvény kimondja, hogy az átruházással az önálló zálogjogot megszerző fél a biztosítéki szerződésben - az átruházás mértékének megfelelően - az átruházó helyébe lép. Ez lényegében azt jelenti, hogy a jogát átruházó zálogjogosult a biztosítéki szerződésből az átruházással egyidejűleg kilép, és a jogát megszerző fél a szerződésbe belépve e kilépő zálogjogosult jogi pozícióját foglalja el. Ebben az esetben tehát valójában a törvény rendelkezésén alapuló, a biztosítéki jogviszonyban bekövetkező szerződésátruházásról van szó (Ptk. 6:211. §). Ha az átruházásra csak az önálló zálogjog egy részében (vagy részletekben) kerül sor, akkor e szerződéses pozícióban bekövetkező alanycsere értelemszerűen csak a jog átruházott része tekintetében következik be.

Talán a legmarkánsabb újdonság a törvény szerinti önálló zálogjog szabályozásában az, hogy a zálogkötelezett nem marad védtelen az önálló zálogjog mindenkori jogosultjával szemben, nincs tehát kitéve - egyebek között - a kétszeres fizetés kockázatának sem. A törvény ugyanis egyértelművé teszi, hogy a zálogkötelezett az önálló zálogjog mindenkori jogosultjával szemben hivatkozhat azokra a kifogásokra, és beszámíthatja azokat az ellenköveteléseit, amelyek őt a biztosítéki szerződés alapján megilletik. Ennek következtében az önálló zálogjog átruházása vagy átszállása esetén a zálogkötelezett mindazon kifogást felhozhatja, amelyek a zálogjogot átruházó féllel szemben a vele kötött biztosítéki szerződés alapján a zálogtárgyból kielégíthető követeléssel kapcsolatosan keletkeztek. Ekként tehát az e körben keletkezett ellenkövetelés beszámítására is sor kerülhet (beszámítási kifogás formájában).

Fontos és érdemi módosítás az is, amely egyértelművé teszi, hogy a zálogkötelezett a zálogjogosulttal szemben olyan kifogásokat is felhozhat, amelyek a zálogtárgyból a biztosítéki szerződés szerint kielégíthető követelés kötelezettjét (a Ptk. szerinti személyes kötelezettet) illetik meg. Ezzel kétséget kizáróvá válik, hogy a zálogkötelezett az alapjogviszonyból származó, a személyes kötelezettet megillető kifogásokat is ellene vetheti a zálogjogosult kielégítési igényének, vagyis e szabályozás teljes körűen kiküszöböli a kétszeres teljesítés kockázatát. Ha a zálogtárgyból (a zálogtárgy értékesítéséből befolyt vételárból) a zálogjogosult kielégítéshez jutott, úgy ennek összegével a személyes kötelezettel szembeni követelés mértéke értelemszerűen csökken, ami azonban a dologi zálogkötelezett megtérítési igénye érvényesítésének nem akadálya.

Figyelemmel arra, hogy a törvény Ptk. 5:100. §-t módosító rendelkezésének (4) bekezdése csak arról az esetről szól, amely szerint az önálló zálogjog átruházásával az önálló zálogjogot megszerző fél a biztosítéki szerződésben az átruházó helyébe lép, ehhez hasonlóan indokolt annak kimondása is, hogy az önálló zálogjoggal terhelt zálogtárgy tulajdonjogát megszerző fél pedig a biztosítéki szerződés zálogkötelezettjének helyébe lép.

Az önálló zálogjog követeléstől való függetlensége abban is megnyilvánul, hogy a kielégítési jog ilyen zálogjog esetén nem a követelés esedékessé válásával és annak nemteljesítésével nyílik meg, hanem akkor és úgy, amiként azt a felek a biztosítéki szerződésben meghatározták. Abban az esetben azonban, ha e körben a felek a biztosítéki szerződésben eltérően nem rendelkeztek, a törvény mindkét fél számára megteremti az önálló zálogjog felmondásának lehetőségét, amely ilyenkor értelemszerűen a biztosítéki szerződés törvényes tartalmává válik olyannyira, hogy ebben az esetben a felmondás joga érvényesen ki sem zárható. Semmis tehát a biztosítéki szerződésnek az a rendelkezése, amely a zálogjogosult kielégítési jogának megnyílásáról nem rendelkezik, de az önálló zálogjog felmondásának lehetőségét kizárja.

A törvény rögzíti az önálló zálogjog törlésére és „átjegyzésére” vonatkozó speciális szabályokat is, amelyek az önálló zálogjog törléssel történő megszűnését, illetve azt eredményezik, hogy törlés helyett a zálogkötelezett rendelkezése szerint más személyt jegyezzenek be jogosultként az ingatlan-nyilvántartásba.

Mivel a biztosítéki szerződés megkötése az önálló zálogjog létrejöttének nem feltétele, előfordulhat, hogy az önálló zálogjog e kötelező konstrukciós elemét az érintettek nem teljesítik, vagy teljesítik ugyan, de az önálló zálogjog fennállása alatt az bármely okból megszűnik. Ezért fontos annak kimondása, hogy a zálogkötelezett ilyen esetekben is élhessen azzal az igénnyel, hogy az önálló zálogjogot saját javára, illetve más pénzügyi intézmény javára jegyezzék át, vagy azt az ingatlan-nyilvántartásból töröljék. Világossá tette ugyanakkor a módosítás azt, hogy az önálló zálogjog jogosultjává nem bármely harmadik személy, hanem csak olyan személy válhat, akinek javára önálló zálogjog alapítható, vagyis jogosulti oldalon ebben az esetben is csak pénzügyi intézmény lehet az átjegyzett önálló zálogjog alanya.

Ez a szabályozás ugyancsak a zálogkötelezett érdekét szolgálja, jóval rugalmasabban és hatékonyabban (pl. hitelkiváltás esetén), mint amelyet a járulékos zálogjog szabályozása nyújtani képes. A törvény azt is lehetővé teszi, hogy az önálló zálogjog törlése helyett e zálogjog új jogosultjaként ne csupán valamely harmadik személyt, hanem magát a zálogkötelezettet jegyezzék be az ingatlan-nyilvántartásba. Ezzel a lehetőséggel a törvény a tulajdonosi jelzálogjog egyik újabb esetét teremti meg, kellően igazolva ennek a zálogjogi intézménynek a járulékos zálogjoghoz képest szélesebb körű alkalmazási lehetőségeit.

A szabályozás a korábban hatályos Ptk. rendelkezéseihez hasonlóan lehetővé teszi a követelést biztosító zálogjognak önálló zálogjoggá, és ez utóbbinak járulékos zálogjoggá történő átváltoztatását az átváltoztatott zálogjog ranghelyének megtartása mellett.

Végezetül a törvény az önálló zálogjogra is a követelést biztosító zálogjogra vonatkozó szabályozás megfelelő alkalmazását rendeli mindazon kérdésekben, amelyekben a biztosított követelés fennállásától való függetlenségből vagy az önálló zálogjogra vonatkozó speciális rendelkezésekből más nem következik.

A 12. §-hoz (5:110. §)

A Ptk. 5:110. §-ának rendelkezése szerint az elzálogosított követelés kötelezettjének a zálogjog megalapításáról való - az elzálogosított követelés és a zálogjogosult megjelölését tartalmazó - írásbeli értesítését követően a zálogjogosulttal szemben hatálytalan a zálogkötelezett és az elzálogosított követelés kötelezettje közötti szerződés módosítása. Ez a szabály pusztán arra az esetre biztosítja az elzálogosított követelésnek, mint zálogfedezetnek a védelmét, ha az ilyen követelés kötelezettjének az elzálogosításról való értesítését követően a követelés jogosultja és kötelezettje a követelés alapjául szolgáló szerződést módosítja, arra az esetre azonban nem, amikor a szerződést az abban érintett felek megszüntetik, ezzel vonva el a zálogjogosult kielégítési alapját. Ezen túlmenően önmagában az elzálogosított követelés alapjául szolgáló szerződés módosítása nem feltétlenül érinti az elzálogosított követelést, sőt a szerződésnek olyan módosítása is elképzelhető, amely a zálogjogosult kielégítési jogának gyakorlása szempontjából is előnyös lehet, amikor is az ilyen módosítás a zálogjogosult kielégítési jogát és törvényes érdekeit nem sérti. Az ilyen szerződésmódosítás hatálytalanságának kimondása nyilvánvalóan szükségtelen és indokolatlan. Végül a Ptk. idézett rendelkezése - annak kógenciája folytán - nem nyújt megfelelő biztonságot a felek számára azokra az esetekre sem, amikor a módosítás a zálogjogosult számára önmagában ugyan sérelmet jelentene (mert a zálogfedezet értékét csökkenti), de az valamely okból (pl. azért, mert a zálogkötelezett kiegészítő biztosítékot nyújtott vagy a fennálló tartozás fedezetét az elzálogosított követelés szerződésmódosítás folytán csökkent értéke is kellően biztosítja) a zálogjogosult számára is elfogadható. A törvény szerinti - a korábbihoz képest átgondoltabb, pontosabban megfogalmazott - rendelkezés az ismertetett esetek mindegyikében megfelelő megoldást nyújt, és a hatályos szabályozáshoz képest minden érintett fél számára megfelelő, érdekeiket kielégítő szabályozást biztosít.

A 13. §-hoz [5:126. § (2) és (3) bek.]

Amint arra az önálló zálogjog kapcsán utalás történt, a felek a kielégítési jog megnyílását a biztosítéki szerződésben határozzák meg, ilyen megállapodás hiányában az önálló zálogjog felmondással szüntethető meg, felmondás esetére pedig a törvény kimondja, hogy a felmondási idő elteltével nyílik meg a zálogjogosultnak az a joga, hogy az önálló zálogjoggal terhelt ingatlanból kielégítést kereshessen.

Fogyasztóval szemben a kielégítési jog gyakorlásának módját illetően a törvény a zálogjogosult választási lehetőségét jelentősen korlátozza, hiszen a bírósági végrehajtáson kívül gyakorolható kielégítési jogot néhány esetkörre szűkíti csupán (lásd ezzel kapcsolatosan a Ptk. 5:128. §-ának módosításához fűzött indokolást), ezzel biztosítva a fogyasztó számára erőteljesebb garanciákat, szélesebb körű jogorvoslati lehetőséget a kielégítési jog gyakorlása során.

A 14. §-hoz (5:128. §)

A Ptk. - a korábban hatályos rendelkezésekkel ellentétben - a zálogjogosult számára egyoldalú választási lehetőséget biztosít abban a tekintetben, hogy zálogjogát bírósági végrehajtás keretében vagy azon kívül kívánja-e érvényesíteni [Ptk. 5:126. § (3) bek.]. Ezt a lehetőséget a Ptk. 5:127. § (1) bekezdése azzal egészíti ki, hogy a kielégítési jog bírósági végrehajtáson kívüli gyakorlásának három törvény által szabályozott módja közül is a zálogjogosult választhatja meg, hogy melyiket kívánja alkalmazni. Végül a fogyasztói zálogszerződés tekintetében a zálogtárgy zálogjogosult általi értékesítésére nézve a Ptk. 5:128. §-a további korlátokat állapít meg, egyebek között azt, hogy ilyen zálogszerződés esetén a zálogjogosult csak nyilvánosan értékesítheti a zálogtárgyat, kivéve azt az esetet, amikor a felek a kielégítési jog megnyílása után írásban eltérő értékesítési módban állapodtak meg. A törvény garanciális okokból a zálogjogosult előzőekben ismertetett választási lehetőségét nem csak fogyasztói zálogszerződés esetében, hanem általában a fogyasztóval, mint zálogkötelezettel szemben (bárki legyen is a zálogjog jogosultja) jelentősen korlátozza. A zálogjogosult számára a kielégítési jogának bírósági végrehajtáson kívüli gyakorlását ugyanis a fogyasztóval szemben csak abban az esetben teszi lehetővé, ha óvadék tárgya tekintetében az óvadék jogosultjaként közvetlen kielégítési jogát gyakorolja, vagy az elzálogosított jogot, illetve követelést a Ptk. szabályainak megfelelően érvényesíti, végül pedig abban az esetben, ha a kielégítési jogának megnyílása után a zálogkötelezettel írásban megállapodott a zálogtárgynak a zálogjogosult által történő értékesítésében és annak módjában. A törvény szerint minden más esetben a fogyasztóval szembeni kielégítési jogát a zálogjogosult csak bírósági végrehajtás útján gyakorolhatja, ide értve természetesen a zálogtárgy egyszerűsített végrehajtási értékesítését is, amelyet ugyancsak a bírósági végrehajtás szabályai biztosítanak. A fentebb említett kivételi kör meghatározásánál a jogalkotó a zálogjog érvényesítésének könnyített módjaihoz fűződő hitelezői érdekekre volt figyelemmel, így arra, hogy egyfelől érvényesülhessen az érintett zálogtárgyakból (óvadék tárgya, elzálogosított követelés vagy jog) való kielégítés speciális - jellegénél fogva különösebb garanciákat nem igénylő - szabályozása, másfelől pedig a korlátozás ne érvényesülhessen akkor, ha a felek már a kielégítési jog megnyílása után állapodnak meg a zálogtárgy értékesítésében. A feleknek a zálogtárgy értékesítésének módjára vonatkozó, írásba foglalt és a kielégítési jog megnyílása után kötött ilyen tartalmú megállapodását ugyanis nem indokolt korlátozás alá vonni.

A 15. §-hoz [5:131. § (2) bek.]

Mivel a fogyasztóval szemben a Ptk.-nak a zálogtárgy zálogjogosult általi értékesítésére vonatkozó szabályai a törvénynek a Ptk. 5:128. §-át módosító rendelkezése folytán nem kerülhetnek alkalmazásra, az értesítés és az értékesítés időpontja közötti minimális időtartam tekintetében a fogyasztói zálogszerződés esetére eltérő szabály előírása okafogyottá vált, ezért a törvény az erre utaló fordulatot a rendelkezésből mellőzte.

A 16. §-hoz (5:140. §)

A törvény a Ptk. hatályos szövegéhez képest érdemben nem változtat azon a helyzeten, hogy az alzálogjog jogosultja a zálogjogosultnak a zálogjogból, illetve kezességből fakadó jogait gyakorolhatja, de egyértelművé teszi, hogy e jogokat értelemszerűen csak annyiban gyakorolhatja, amilyen időpontban és mértékben erre a zálogjogosult is jogosulttá vált. Így az alzálogjog jogosultja csak a zálogjogosultat megillető összeg erejéig kereshet közvetlen kielégítést a zálogjoggal terhelt zálogtárgyból, és csak abban az esetben, ha a zálogjogosultnak az eredeti zálogkötelezettel szembeni kielégítési joga már megnyílt. Mivel a zálogjogosultat megillető követelés megtérülése a zálogjogosult alapvető érdeke is, a törvény kimondja azt is, hogy az alzálogjog jogosultjának az alzálogjoggal biztosított követelés érvényesítése során a zálogjogosult érdekeire is tekintettel kell lennie, úgy kell tehát eljárnia, hogy ezt az érdeket ne veszélyeztesse. Abban az esetben pedig, ha a zálogjoggal biztosított követelés meghaladja a zálogjogosult követelését, az egyszerűbb eljárás érdekében a törvény ennek érvényesítésére is feljogosítja az alzálogjogosultat, azzal azonban, hogy a követelését meghaladóan befolyt pénzösszeg tekintetében a zálogjogosulttal elszámolni köteles. Ennek megtörténtéig pedig a zálogjogosult elszámolási igényének biztosítására a javára elszámolható pénzösszegen, illetve más vagyontárgyon a zálogjogosultat a törvény rendelkezése alapján zálogjog illeti meg. Ezzel a konstrukcióval a törvény mind a zálogjogosult, mind pedig az alzálogjogosult érdekeit kellőképpen és kiegyensúlyozott módon szolgálja.

A 17. §-hoz [5:142. § (1) bek. e) pont és (4) bek.]

A törvény a korábban hatályos Ptk. bevált rendelkezéséhez hasonlóan kimondja, hogy kézizálogjog esetén a követelés elévülése az azt biztosító kézizálogjogból való kielégítés lehetőségét nem érintené, önmagában az a körülmény ugyanis, hogy valamely követelés bírósági úton már nem érvényesíthető, a kézizálogjog jogosultját megillető kielégítési jogot nem szünteti meg, legfeljebb a kielégítési jog bírósági úton történő gyakorlását teszi lehetetlenné.

A Ptk. rendelkezik arról, hogy a biztosított követelés átruházásával vagy egyéb módon való átszállásával a zálogjog is átszáll a követelés új jogosultjára, de kimondja azt is, hogy a követelés részbeni átruházása esetén a zálogjog a követeléseik arányában megoszlik az átruházó és az új zálogjogosult között. Arra vonatkozóan azonban nincs rendelkezés a Ptk.-ban, hogy mi a helyzet akkor, ha a követelést az azt biztosító zálogjog átszállásának kizárásával ruházza át a zálogjogosult, vagy ha a zálogjog több követelést is biztosít, és a követelések jogosultja nem az összes követelését ruházza át az új jogosultra úgy, hogy az átruházott követelés tekintetében a zálogjog átszállását kizárja. A törvény pótolja ezt a hiányosságot, egyfelől kimondva, hogy ha a követelést az azt biztosító zálogjog átszállásának kizárásával ruházzák át, akkor a zálogjog megszűnésének egy sajátos esetével állunk szemben. Másfelől a törvény e megszűnési ok alól kivételt tesz abban az esetben, ha a zálogjogosult csak a biztosított követelések egy részét ruházza át. Erre az esetre a törvény kimondja, hogy a zálogjog a követelés átruházója további követelésének, illetve követeléseinek biztosítékaként fennmarad.

A 18. §-hoz [6:7. § (5) bek.]

A Ptk. 6:7. § (4) bekezdése kapcsán nem volt egyértelmű, hogy az érvénytelenségre a nyilatkozattevő érdekében vagy hátrányában lehet hivatkozni. A törvény úgy módosítja a normaszöveget, hogy egy új bekezdésben egy relatív semmisségi klauzulával egészíti ki a rendelkezést, amely szerint az írni nem tudó vagy írni nem képes személy, illetve az olvasni nem tudó, továbbá az olyan személy esetén, aki nem érti azt a nyelvet, amelyen az írásbeli nyilatkozatát tartalmazó okirat készült, az erre alapuló érvénytelenségre csak az ő érdekében lehet hivatkozni.

A 19. §-hoz (6:99. §)

A Ptk. a zálogjogi szabályozás átalakításához szorosan kapcsolódva, annak mintegy sarokpontjaként mondta ki a fiduciárius hitelbiztosítékok tilalmát. Ennek változatlan formában történő fenntartása sem jogpolitikai, sem gazdasági szempontból nem indokolt. Erre, valamint az önálló zálogjog újraszabályozására is tekintettel, a törvény enyhíti az ún. fidúcia-tilalmat. A törvény alapján a jövőben ez a tilalom kizárólag a fogyasztói ügyletekre, valamint a fogyasztók egymás között kötött, de fogyasztói szerződésnek nem minősülő ügyleteire terjed ki. Ennek megfelelően az ilyen jogügyletekben semmis lesz az a kikötés, amelyben a fogyasztó a vele szembeni követelés biztosítása céljából tulajdonjog, más jog vagy követelés átruházására vagy vételi jog alapítására vállal kötelezettséget. Fontos kiemelni, hogy ez a semmisségi ok részleges érvénytelenséget eredményez.

A 20. §-hoz [6:208. § (3) bek.]

A Ptk. jelenleg hatályos főszabálya értelmében a szerződésátruházással a szerződés biztosítékai megszűnnek. A gyakorlati tapasztalatok ugyanakkor azt mutatják, hogy nem indokolt, hogy a szerződésátruházással átszálló jogosultságok alapjául szolgáló kötelezettségeket biztosító biztosítékok megszűnjenek. A biztosíték nyújtójának helyzetét ugyanis nem befolyásolja, nem teszi terhesebbé a biztosíték jogosultjának személyében bekövetkező változás. A biztosíték megszűnése viszont a szerződésbe belépő új jogosult számára hátrányos lenne. A szerződésátruházással összefüggésben csak akkor indokolt, hogy a biztosíték megszűnjön, ha az alanyváltozás a szerződésből származó kötelezettség tekintetében következik be. Ez utóbbi esetben ugyanis a biztosíték nyújtója számára nem közömbös az, hogy kit terhel az a kötelezettség, amelyért az általa nyújtott biztosítékkal helyt kell állnia. Ezért a törvény alapján a szerződésátruházás következtében csak akkor szűnik meg a biztosíték, ha az az átruházott pozícióval járó kötelezettséget biztosít, és a biztosíték nyújtója a szerződésátruházáshoz nem járul hozzá. A módosítás következtében elhagyásra kerül a Ptk. azon rendelkezése is, amely szerint „A zálogkötelezett hozzájárulása esetén az új zálogjog az eredeti zálogjog ranghelyén jön létre.” A szerződésátruházással tehát a biztosíték vagy fennmarad vagy megszűnik, és még akkor sem újul meg, hanem tovább él, ha a fennmaradására a biztosítéknyújtó hozzájárulása következtében kerül sor.

A 21. §-hoz [6:209. § (3) és (4) bek.]

A gyakorlati igényeknek megfelelően a törvény lehetővé teszi azt, hogy a biztosíték kötelezettje a szerződésátruházáshoz, és ezen keresztül a biztosíték fennmaradásához való hozzájáruló nyilatkozatát előzetesen megtegye. Ezzel összefüggésben szükséges rögzíteni azt, hogy az előzetes hozzájáruló nyilatkozat a biztosíték kötelezettjének a szerződésátruházásról történt értesítésével válik hatályossá. A biztosíték kötelezettje számára ugyanakkor jelentős kockázatot jelent a visszavonhatatlan nyilatkozat, mivel annak révén elveszíti ráhatását arra, hogy kit terhel az a kötelezettség, aminek teljesítéséért a biztosítékkal helyt kell állnia. Szükséges ezért a biztosíték kötelezettje számára lehetővé tenni, hogy a nyilatkozat megtétele alkalmával fenntartsa a jogot az előzetesen megtett hozzájáruló nyilatkozat visszavonására.

A 22. §-hoz (6:565. §)

A törvény a nyitott értékpapír fogalom megtartása mellett jelentősen egyszerűsíti az értékpapír fogalmát annak érdekében, hogy egy könnyen értelmezhető, letisztult és tömör norma álljon a jogalkalmazók rendelkezésére. Ennek keretében az értékpapírt a lehetséges előállítási formáinak megjelölésével, az értékpapír-kötelem tartalmával, a sajátos teljesítési kényszer jellegével határozza meg. A definíció a dolog kategóriájába eső értékpapírban foglalt jog gyakorlására, arról való rendelkezésre vonatkozóan kifejezetten rögzíti a jogosult általi birtoklás szükségességét.

A törvény elhagyja a definícióból a jog bizonyításának eljárásjogi kategóriáját, tekintettel arra, hogy az értékpapírból származó jogok sajátos bizonyításának kérdése anyagi jogi szemléletben nem az értékpapír fogalmához tartozik, hanem az egyik következménye az alaki-legitimációs hatásnak.

A törvény egyértelműsíti az értékpapír megjelenési formáit, így a közéletben általánosan elfogadott és alkalmazott, a forgalombiztonság szempontjainak is megfeleltethető papír alapú okiratot, valamint a tőkepiacról szóló törvény alapján meghatározott adatösszességet rendeli értékpapírként előállíthatónak elfogadni.

A törvény változatlanul tartalmazza a jogszabályban külön nem nevesített értékpapírfajták kapcsán megkövetelt tartalmi elemeket, amelyeket a korábbi szabályozástól eltérően közvetlenül követve rögzíti az értékpapírok tulajdonságainak érvényességi összefüggéseit.

A törvény kifejezetten szabályozza, hogy nem jár kötelemszüntető hatással, ha az értékpapír jogosultja válik annak kötelezettjévé, figyelemmel a 6:3. §-ban foglalt általános szabályokra, valamint az értékpapír-visszavásárlási megállapodások piaci gyakorlatának biztosítására.

A törvény a külön nem nevesített értékpapírfajták kötelező tartalmi elemeinek meghatározása kapcsán, valamint a kibocsátás aktusának egyéb rendelkezésekben történő megjelenítésénél is abból indul ki, hogy az értékpapír hibátlan kibocsátással kerül forgalomba. A hibás kibocsátáshoz kapcsolódó jogkövetkezményekről a törvény külön rendelkezik.

(A 6:566. §)

A törvény az értékpapír fogalmával azonos címben szabályozza az értékpapír alaki legitimációs hatását, tekintettel arra, hogy az a jogintézmény alapvető és tipikus elemét jelenti, amelyhez kiemelt jelentőséggel kapcsolódnak a hibás kibocsátás ellenére beálló értékpapírjogi következmények is.

A törvény egyszerűsíti és egységesíti az alaki legitimáció szabályait, amely a szükséges kivételek rögzítése mellett irányadó mindkét előállítási formára. Annak érdekében, hogy dematerializált értékpapír átruházása esetén számlajóváírásig az átruházó már ne léphessen fel az értékpapír jogosultjaként, kifejezetten rögzíti a törvény, hogy csak ellenkező bizonyítás hiányában kell az értékpapír jogosultjának az értékpapírszámla jogosultját tekinteni.

(A 6:567. §)

A törvény megtartja a kifogáskorlátozás kapcsán bevezetett azon újítást, amely kifejezetten a jóhiszemű jogosultat részesíti a jogintézmény által nyújtott jogvédelemben.

A törvény a normavilágosság okán a korábbi személyes viszony kifejezés helyett a jogviszony kifejezést vezeti be a rendelkezésbe olyan módon, hogy a fennálló jogviszonyok mellett a megszűnt jogviszonyokra is kiterjeszti a kifogáskorlátozás hatályát.

(A 6:568. §)

A törvény megtartja a korábbi szabályozás deklaráltan kógens jellegét, a vonatkozó rendelkezésektől a jogalkalmazó részéről eltérést nem enged.

A törvény arra való tekintettel, hogy a Ptk.-ban rögzített szabályok általános jellegűek, az ágazati jogszabályok speciális rendelkezéseivel való koherencia hatékonyabb megteremtése érdekében valamennyi jogszabályra kiterjeszti az eltérő szabályozás lehetőségét.

(A 6:569. §)

A törvény egységesíti, valamint pontosítja az értékpapírok átruházási módjaival kapcsolatos rendelkezéseket azzal, hogy részletesen az okirati formában előállított értékpapírokra vonatkozó szabályokat rögzíti.

A törvény a dematerializált formában előállított értékpapírok átruházásának technikai jellegű szabályait az ágazati jogszabályok szabályozására bízza.

(A 6:570. §)

A szükséges kivétel rögzítésével egységesen állapítja meg az értékpapírok átruházásának joghatását, amely így az értékpapír előállítási formájától függetlenül irányadóvá válik.

A törvény elsődleges célja a forgalombiztonság elősegítése, amely érdekében az értékpapír-fogalom szellemiségével összhangban, főszabályként határozza meg a rendelkezést.

(A 6:571. §)

A törvény megtartja az értékpapírok megsemmisítésének szabályait újításként bevezető rendelkezést.

A törvény a megsemmisítés fogalma helyett a semmissé nyilvánítás kifejezést vezeti be az egyes   közjegyzői nemperes eljárásokkal szóló törvénnyel való összhang megteremtése érdekében.

A törvény továbbá megteremti a lehetőséget a dematerializált formában előállított értékpapírok megsemmisítésére is, figyelemmel arra, hogy felmerülhet annak a veszélye, hogy az értékpapírszámlán nyilvántartott információ azonosíthatatlanná válik.

A 23. §-hoz

A Ptk. és a számviteli törvény közötti összhang megteremtését szolgálja, az osztalékelőleg kifizetésének egyértelmű végrehajtását segíti elő.

A 24. §-hoz

Az a) ponthoz: A különvált zálogjog intézményének megszűnése folytán e rendelkezés szükségtelenné vált, ezért a hatályon kívül helyezése indokolt. Ez nem jelenti azt, hogy a törvény hatálybalépése előtt létrejött különvált zálogjogokra e szabályt változatlanul alkalmazni kell, ez azonban az átmeneti rendelkezést megállapító szabályokból értelemszerűen következik.

A b) ponthoz: A különvált zálogjog intézményének megszűnése folytán e rendelkezés szükségtelenné vált, ezért a hatályon kívül helyezése indokolt. Ez nem jelenti azt, hogy a törvény hatálybalépése előtt létrejött különvált zálogjogokra e szabályt változatlanul alkalmazni kell, ez azonban az átmeneti rendelkezést megállapító szabályokból értelemszerűen következik.

A c) ponthoz: A Ptk. a szerződésszegéssel okozott károkozás mellett külön jeleníti meg a szerződésen kívüli károkért való felelősség szabályait. E körben mondja ki a Ptk. 6:541. §-a, hogy „ha a jogi személy vezető tisztségviselője e jogviszonyával összefüggésben harmadik személynek kárt okoz, a károsulttal szemben a vezető tisztségviselő a jogi személlyel egyetemlegesen felel”.

A vezető tisztségviselők ezen felelősségi alakzatának és a jogi személlyel egyetemleges helytállási kötelezettségének megítélése azonban nem szakítható el annak Ptk.-beli helyétől, vagyis attól, hogy az a szerződéses viszonyokon kívül értelmezhető felelősség. Vagyis ebben az esetben olyan károkozás történik, amelyben a károkozó a jogi személy vezető tisztségviselője, aki e minőségében jelenik meg a jogviszonyban (vagyis nem mint a saját ügyében eljáró magánszemély), ugyanakkor magatartásával nem keletkeztet szerződéses kötelmet (hiszen ebben az esetben már képviseletről lenne szó és jognyilatkozatot a szerződéses szabályok alapján kellene megítélni - Ptk. 6:1. § és 6:11. §). A vezető tisztségviselő felelősségének megállapításához az is szükséges, hogy a károkozó magatartás összefüggésben álljon a tisztségével, vagyis mint vezető tisztségviselő feleljen azért a körülményért, eseményért, amelyből a kár következett. A Ptk. kimondja továbbá, hogy „mentesül a felelősség alól a károkozó, ha bizonyítja, hogy magatartása nem volt felróható”. A károsultnak pedig azt kell bizonyítania, hogy a károkozó a kárt előre látta vagy látnia kellett volna.

Összességében tehát ezen esetben akkor állapítható meg a vezető tisztségviselő felelőssége, ha (a) a jogi személy szerződéses viszonyain kívül jár el, (b) a kárt okozó esemény, magatartás a vezető tisztségviselői minőségével összefüggő volt, (c) a magatartás felróható volt és (d) a vezető tisztségviselő a kárt előre látta vagy előre láthatta volna.

Ilyen eset azonban igen szűk körben képzelhető el, így joggal merül fel annak a kérdése, szükséges-e egyáltalán erre az esetre önálló szabályt alkotni. Az értelmezési bizonytalanságot továbbá növelte az, hogy vitatott annak kérdése, hogy a 6:541. § alkalmazható-e abban az esetben is, ha a károsult és a jogi személy között egyébként fennáll jogviszony. A Ptk. érvényesülése körében megismerhető egyöntetű szakmai vélemény szerint e kérdésben az értelmezési bizonytalanságok feloldása nem történhet a (bírósági) joggyakorlat által. A törvénynek a Ptk. 6:541. §-át hatályon kívül helyező rendelkezésével egyidejűleg a 3:24. §-a kiegészül a vezető tisztségviselő harmadik személyeknek okozott károkozásáért való felelősség szabályával, amely sajátos jogi személy jogi szabályt rögzít a 6:540. § és 6:542. § rendelkezéseihez képest.

-----STARTING---POINT---VEGE---

A 25. §-hoz

Hatályba léptető rendelkezés.

A 26. §-hoz

Az átmeneti szabályok szövegezése körében a jogalkotásról szóló 2010. évi CXXX. törvény (a továbbiakban: Jat.) 15. §-a szolgál kiindulópontként. A Jat. 15. §-a a szabályozási átmenet rendezése körében egy általánosan, tehát minden jogszabályra egyaránt vonatkozó - de eltérést engedő - alkalmazási szabályt határoz meg. A Jat. 15. § (1) bekezdése alapján - ha jogszabály másként nem rendezi az átmenet kérdését - a jogszabályi rendelkezést a hatálybalépését követően keletkezett tényekre és jogviszonyokra, valamint megkezdett eljárási cselekményekre kell alkalmazni. A Jat. 15. § (2) bekezdése pedig a továbbhatás kérdését rendezi, amelynek értelmében a jogszabályi rendelkezést - ha jogszabály eltérően nem rendelkezik - a hatálya alatt keletkezett tényekre és jogviszonyokra, valamint megkezdett eljárási cselekményekre a jogszabályi rendelkezés hatályvesztését követően is alkalmazni kell. Hangsúlyozandó, hogy ennek megfelelően átmeneti rendelkezés megalkotására csak abban az esetben van szükség, ha a jogalkotó kifejezetten el kíván térni a Jat. 15. §-ától, vagy ha értelmezni kívánja azt.

A törvény 26. §-a a Jat. 15. § (1) bekezdését a magánjogi jogviszonyok szempontjából értelmezi és fogalmazza újra. E nélkül a szabály nélkül nem volna ugyanis egyértelmű, hogy a magánjog szempontjából nem csak a jogviszonyoknak és a tényeknek van jelentősége, hanem a jognyilatkozatoknak is. A jognyilatkozatok jelentősége abban áll, hogy a magánjogi jogviszonyok keletkezése, módosulása és megszűnése tekintetében egyaránt szerepe lehet a tényeknek és a jognyilatkozatoknak. A Jat. 15. §-ában szereplő „megkezdett eljárási cselekmények” fogalom ugyanakkor a hatályos magánjogi jogszabályok és a törvény alkalmazásának rendezése - tehát egy alapvetően anyagi jogi jogviszonyok rendezésére irányuló, ezért anyagi jogi szemléletű átmeneti szabályozás - szempontjából nem értelmezhető. A Jat. 15. § (1) bekezdésének b) pontja - a (2) bekezdés b) pontjával egyetemben - nem arra nézve ad iránymutatást, hogy egy új, illetve módosított anyagi jogi rendelkezés alkalmazására már egy folyamatban lévő peres, illetve nemperes vagy más jellegű magánjogi jogvitát (is) rendező eljárásban sor kerüljön-e, hanem arra, hogy egy újonnan bevezetésre kerülő vagy egy módosított eljárásjogi normát főszabály szerint - külön eltérő jogszabályi rendelkezés hiányában - mikortól, mely eljárási cselekményekre vonatkozóan kell alkalmazni az adott eljárásjogi jogviszony keretében.

Az általános szabály előírását követően a törvény egyértelművé teszi, hogy a Polgári Törvénykönyvről szóló 2013. évi V. törvény hatálybalépésével összefüggő átmeneti és felhatalmazó rendelkezésekről szóló 2013. évi CLXXVII. törvény (a továbbiakban: Ptké.) által az egyes könyvek sorrendjében megfogalmazott generális és speciális átmeneti rendelkezések a törvény által bevezetett módosítások tekintetében is irányadóak.

A törvény tehát az általános szabály kimondása mellett kizárólag azokat a speciális átmeneti rendelkezéseket határozza meg, amelyeket a Ptké. nem határoz meg, vagy amelyeket a Ptké. rendelkezéseitől eltérően kell alkalmazni.

A 27. §-hoz

Kimondja, hogy a Ptk.-nak az e törvénnyel megállapított 4:208. § (1a) bekezdését a szülő számára az e törvény hatálybalépése után nyújtott ellátás esetén kell alkalmazni.

A 28-29. §-hoz

Az átmeneti rendelkezések között a törvény kimondja, hogy a Ptké. 49. § (3) bekezdésének az a rendelkezése, amely szerint a Ptk. hatálybalépése előtt kötött zálogszerződéssel létrejött jelzálogjogot a zálogjogosult a Ptk. hatálybalépését követően a különvált zálogjogra vonatkozó szabályok szerint a biztosított követelés nélkül is átruházhatja, 2016. október 1-jétől nem alkalmazható. E rendelkezést az a körülmény indokolja, hogy a Ptk. különvált zálogjogra vonatkozó szabályait a törvény szerint 2016. október 1. napjától az önálló zálogjogra vonatkozó szabályok váltják fel, így ettől az időponttól a korábban alapított követelést biztosító jelzálogjog biztosítéki célból történő átruházásával különvált zálogjog (az erre vonatkozó szabályok szerint) már nem jöhet létre.

A törvény ezzel egyidejűleg átmeneti rendelkezésként lehetővé teszi azt, hogy a törvény zálogjogra vonatkozó rendelkezéseinek hatálybalépése, vagyis 2016. október 1-je előtt alapított ingatlant terhelő járulékos jelzálogjog vagy létrejött különvált zálogjog 2016. október 1-jét követően a zálogjogosult erre irányuló és a zálogkötelezetthez intézett egyoldalú írásbeli nyilatkozata alapján ún. átalakításos önálló zálogjoggá alakuljon át. Az átalakításra a járulékos jelzálogjog különválása előtt, de akár azt követően is, vagyis a törvény hatálybalépése előtt már fennálló különvált zálogjog esetében is sor kerülhet.

A jelzálogjogosult egyoldalú jognyilatkozata alapján csak abban az esetben jöhet létre az átalakításos önálló zálogjog, ha az eredeti jelzálogszerződés a biztosított követelést az összeg meghatározásával tartalmazta. Az átalakításos önálló zálogjog jogosultja ugyanis nem gyakorolhatja kielégítési jogát a szerződés szerint eredetileg megjelölt összeget meghaladó mértékben.

A járulékos jelzálogjog a különválás előtt oly módon alakítható át átalakításos önálló zálogjoggá, hogy a jelzálogjogosult az erre irányuló egyoldalú írásbeli nyilatkozatát közli a zálogkötelezettel. Ebben az esetben a zálogkötelezett beleegyezésére nincs szükség, a zálogjogosult jognyilatkozata azonban - figyelemmel a Ptk. 6:5. § (2) bekezdésére - a zálogkötelezetthez való megérkezéssel válik hatályossá. Ez azt jelenti, hogy egymás közötti viszonyukban az átalakító nyilatkozat a zálogkötelezetthez való megérkezéssel ugyan hatályossá válik (kötelmi jogi hatály), az átalakításos önálló zálogjog azonban harmadik jóhiszemű személyek és a gazdasági forgalom irányában csak annak ingatlan-nyilvántartási bejegyzésével lesz hatályos (dologi jogi hatály). Annak ellenére tehát, hogy a járulékos jelzálogjog átalakítására már az erről szóló nyilatkozatnak a zálogkötelezetthez való megérkezésével sor kerül, az átalakítással létrehozott átalakításos önálló zálogjog - a bejegyzése iránti kérelem benyújtásának napjára visszamenőlegesen - csak az ingatlan-nyilvántartásba történő bejegyzéssel jön létre.

Ha a járulékos jelzálogjog különválása már megtörtént, az átalakításhoz a jelzálogjogot különvált zálogjogként átruházó (eredeti) zálogjogosultnak, valamint a különvált zálogjog jogosultjának ugyanabba az okiratban foglalt, közös írásbeli nyilatkozatára van szükség az átalakításos önálló zálogjog létrejöttéhez.

Ennek az a magyarázata, hogy a törvény - a zálogkötelezett mellett - a különvált zálogjogot átruházó, eredeti zálogjogosult érdekeit is védeni kívánja. Főszabály szerint az átalakítással az eredeti zálogjogosult helyzete sem súlyosbodhat. Annak következtében azonban, hogy az önálló zálogjog jogosultja is csak az eredeti jelzálogszerződésben megjelölt összeg erejéig gyakorolhatja kielégítési jogát, az eredeti zálogjogosultat érdeksérelem érheti, hiszen fennáll a veszélye annak, hogy kielégítési jogának terjedelme szűkül.

Az átalakítással ugyanis az eredeti jelzálogszerződésben szereplő összeg olyan felső határrá válik, amely nemcsak a különvált zálogjogot önálló zálogjoggá alakító zálogjogosultra (a különvált zálogjog jogosultjára), hanem a járulékos jelzálogjogot különvált zálogjogként átruházó (eredeti) zálogjogosultra nézve is irányadó. Az eredeti zálogjogosult érdekeit sértheti az is, ha az átalakításra csak az eredeti jelzálogszerződésben szereplő összeg egy része erejéig kerül sor. A törvény alapján ugyanis az átalakításra az eredeti jelzálogszerződésben szereplő összeg erejéig van lehetőség, az átalakítással létrejövő átalakításos önálló zálogjog összege ebből következően nem haladhatja meg az eredeti jelzálogszerződésben meghatározott összeget. Annak azonban nincs akadálya, hogy az átalakításra csak az eredeti összeg egy részéig kerüljön sor. Ilyen esetben a fennmaradó összeget biztosító jelzálogjog megszűnik. Ez felel meg ugyanis a törvényben szabályozott teljes átalakítás elvének, amely szerint az átalakítással az eredeti jelzálogjog egésze megszűnik és helyébe az átalakításos önálló zálogjog lép, abban az esetben is, ha az átalakítás az eredeti jelzálogjoghoz képest csak részleges. Ez azonban a jelzálogjogot különvált zálogjogként átruházó (eredeti) zálogjogosultra nézve - az eredeti összeg át nem alakított része tekintetében - a kielégítési jogának az elvesztését jelentené, ezért az eredeti zálogjogosult jognyilatkozata nélkül az átalakításra nem kerülhet sor. Ez a gyakorlatban azt fogja jelenteni, hogy a két érintett zálogjogosultnak meg kell állapodnia egymással a különvált zálogjog önálló zálogjoggá történő átalakítása tárgyában. Ez megfelelő érdekvédelmi eszköz az eredeti zálogjogosult számára, hiszen - a várható előnyök és az esetlegesen fennálló veszély alapján - szabadon dönthet arról, hogy hozzájárul-e a különvált zálogjog átalakításához.

A törvény a teljes átalakítás elvére figyelemmel kimondja, hogy a jelzálogjog átalakításával - akár a zálogjog különválása előtt, akár azt követően kerül rá sor - az eredeti jelzálogjog megszűnik, és annak ranghelyén jön létre az átalakításos önálló zálogjog. Az átalakításos önálló zálogjog ennek alapján megtartja az eredeti, a megszűnő jelzálogjog ranghelyét. Ezt a szabályt kell alkalmazni akkor is, ha az átalakítás csak részleges.

Ha tehát az átalakítás az eredeti jelzálogjoggal biztosított követelést csak részlegesen érinti, a jelzálogjog ez esetben is egészében alakul át átalakításos önálló zálogjoggá. Ebből következik az is, hogy az át nem alakítható vagy az át nem alakított részében az eredeti járulékos jelzálogjog az átalakítással egyidejűleg megszűnik. A teljes átalakítás elve ennek megfelelően a zálogjog jellegére és nem az általa biztosított követelés mértékére vonatkozik.

Nincs tehát lehetőség arra, hogy az eredeti jelzálogjog részlegesen alakuljon át önálló zálogjoggá. Ez ugyanis ahhoz a nehezen kezelhető helyzethez vezetne, hogy a jelzálogjog egy része vagy járulékosként, vagy különváltként maradna fenn, egy másik része azonban átalakulna átalakításos önálló zálogjoggá. A törvény ezt a nem kívánt helyzetet kívánja elkerülni a teljes átalakulás elvének rögzítésével.

A részleges átalakulás kizárásához kapcsolódva említést érdemel az egyetemleges jelzálogjog átalakításának esetköre. Egyetemleges jelzálogjog tipikus esete az, amikor ugyanazt a követelést - a követelésnek az egyes zálogtárgyakra vonatkozó megosztása nélkül - több zálogtárgy biztosítja. Ezzel kapcsolatban azt a helyzetet kell elkerülni, hogy az átalakítás következtében egyes zálogtárgyakat továbbra is járulékos vagy különvált, míg más zálogtárgyakat önálló zálogjog terheljen. Ez a veszély különösen fedezetcsere esetén állhat fenn. A teljes átalakítás elve azonban irányadó az egyetemleges jelzálogjog tekintetében is, vagyis az átalakításos önálló zálogjoggá történő átalakítás eredményeként nem fordulhat elő az sem, hogy egyes vagyontárgyak kikerüljenek a zálogjogi fedezet köréből. Egyetemleges jelzálogjog esetén a részleges átalakulás eredményeként bizonyos vagyontárgyak kikerülhetnének a zálogjogi fedezet köréből, ami azonban a többi zálogkötelezett megtérítési igényét érintené hátrányosan, csökkentené ugyanis a megtérítési igény fedezetéül szolgáló zálogtárgyak körét. E körülményre is figyelemmel a törvény az egyetemleges jelzálogjog esetében sem tesz kivételt a teljes átalakítás elve alól.

Alkotmányossági szempontból kiemelkedő érdek fűződik ahhoz, hogy az átalakítás következtében a zálogkötelezett helyzete ne váljon terhesebbé. Ez ugyanis a zálogkötelezett tulajdonát érintő kérdés, amelynek lényeges alkotmányossági vetületei is vannak. Ezért a törvény kifejezetten is kimondja az átalakításos önálló zálogjog terhesebbé válásának tilalmát.

A zálogkötelezett érdekeinek a védelme mellett azonban a törvény megfelelő védelmet nyújt a jelzálogjogot különvált zálogjogként átruházó eredeti zálogjogosult, a rangsorban hátrább álló egyéb dologi jogi jogosult, valamint az aljelzálogjog jogosultja számára is. Ennek megfelelően nem fordulhat elő, hogy az átalakítással bármelyik érintett helyzete - hozzájárulása nélkül - terhesebbé váljék.

Tekintettel azonban arra, hogy az önálló zálogjoggá történő átalakítás nem haladhatja meg a biztosított követelésnek az eredeti jelzálogszerződésben szereplő összegét, az azonos ranghelyű és a rangsorban hátrább álló jogosultakat az átalakítás nem hozhatja hátrányosabb helyzetbe. Emiatt az átalakításhoz nem szükséges előírni e jogosultak hozzájárulását. Jogosult alatt elsősorban a jelzálogjogosultat, másodsorban pedig más (korlátolt) dologi jog jogosultját (pl. haszonélvezőt) kell érteni.

E szabályozás alól a törvény egyetlen esetben tesz kivételt, amikor is az átalakítandó jelzálogjogot, illetve a jelzálogjoggal biztosított követelést aljelzálogjog terheli. Mivel a Ptk. immár nevesíti az alzálogjog intézményét, így elvileg nincs akadálya annak, hogy a járulékos jelzálogjogot, illetve az általa biztosított követelést - még a zálogjog különválása előtt - a jogosult elzálogosítsa, vagyis azon aljelzálogjogot engedjen. Az aljelzálogjogot természetesen be kell jegyezni a megfelelő nyilvántartásba. Annak sincs ugyanakkor akadálya, hogy az elzálogosításra a különválás után kerüljön sor, bár ennek relevanciája igen csekély. Bármelyik esetről is legyen azonban szó, a törvény előírja, hogy abban az esetben, ha az átalakítandó jelzálogjoggal biztosított követelésre aljelzálogjog van bejegyezve, akkor az átalakításhoz az aljelzálogjog jogosultjának írásbeli hozzájárulására is szükség van. Az átalakítás ugyanis az aljelzálogjog jogosultjának a helyzetét hátrányosan is érintheti, mivel az aljelzálogjoggal biztosított követelés mértéke annak ellenére csökkenhet, hogy az aljelzálogjog az átalakítás után is fennmarad, és a továbbiakban az átalakításos önálló zálogjogot terheli.

Az törvény önálló zálogjogra vonatkozó szabályozásának egyik központi eleme a biztosítéki szerződés szükségessége. Erre tekintettel az önálló zálogjog sajátos típusa, az átalakításos önálló zálogjog esetén is rendelkezni kell a biztosítéki megállapodásról. A törvény ezért kimondja, hogy azt az átalakítással érintett jelzálogjogot alapító jelzálogszerződést kell biztosítéki megállapodásnak tekintetni, amelynek alapján az eredeti jelzálogjogot az ingatlan-nyilvántartásba bejegyezték.

Ebből az is következik, hogy ha az eredeti jelzálogszerződésben összegszerűen meghatározott biztosított követelés (pl. teljesítés során) megszűnik, akkor az átalakításos önálló zálogjogot más célra már nem lehet felhasználni. Ennek alapján a biztosított követelés megszűnése miatt kiüresedő átalakításos önálló zálogjoghoz újabb biztosítéki célt - újabb biztosítéki szerződéssel - már nem lehet hozzákapcsolni. Sőt, a törvény az eredetitől eltérő biztosítéki megállapodást, illetve az átalakító jognyilatkozat ezzel ellentétes rendelkezését semmisnek minősíti. E rendelkezés is alapvetően a zálogkötelezett védelmét szolgálja, de védelmet nyújt azoknak a harmadik személyeknek is - elsősorban az ingatlan-nyilvántartásban hátrább álló ranghelyen bejegyzett jogosultaknak -, akik ésszerűen számolhattak azzal, hogy az utóbb átalakításos önálló zálogjoggá átalakított jelzálogjog a biztosított követelés teljesítésével megszűnik. Az eredeti zálogszerződéstől eltérő tartalmú biztosítéki megállapodás megkötésének lehetővé tétele ugyanis azzal a veszéllyel járna, hogy az átalakításos önálló zálogjog bizonytalan - akár korlátlan - időre is fennmaradhatna. E törvényi tilalom hiánya magában foglalná annak lehetőséget is, hogy a felek újabb és újabb biztosítéki megállapodást kössenek, illetve az eredeti jelzálogszerződést biztosítéki szerződésként akár többször is módosíthassák.

Megállapítható tehát, hogy az önálló zálogjog és az átalakításos önálló zálogjog között lényeges különbség áll fenn abban a tekintetben, hogy ez utóbbi esetében a feleket nem illeti meg az a jogi lehetőség, hogy - miként az önálló zálogjoghoz - utóbb újabb követeléseket kapcsolhassanak.

Az átalakításos önálló zálogjog ingatlan-nyilvántartási bejegyzésével összefüggésben a törvény kimondja, hogy azt az átalakítással érintett jelzálogjog ranghelyén kell az ingatlan-nyilvántartásba bejegyezni, és erre a bejegyzésben utalni is kell, ezzel egyidejűleg pedig hivatalból törölni kell az átalakítással érintett jelzálogjogot. Ebből következően az átalakításos önálló zálogjog minden esetben azon a ranghelyen jön létre, amelyen az átalakítással érintett jelzálogjog bejegyzése történt.

Az ingatlan-nyilvántartási bejegyzés részletesebb szabályozása azért szükséges, mert az átalakítás dologi jogi hatálya csak a bejegyezéssel áll be.

A törvény az ingatlan-nyilvántartási bejegyzéshez kapcsolódóan arról is rendelkezik, hogy az átalakításos önálló zálogjog bejegyzéséhez a zálogkötelezett bejegyzési engedélyére nincs szükség. A bejegyzés iránti kérelemhez azonban csatolni kell az átalakító nyilatkozatot (amely különválás előtt a jelzálogjogosult nyilatkozata, különválás után pedig az eredeti zálogjogosult és a különvált zálogjog jogosultjának ugyanabba az okiratba foglalt közös nyilatkozata), valamint azt a tértivevényt, átvételi elismervényt vagy egyéb okiratot, amellyel igazolható, hogy az átalakításra vonatkozó nyilatkozatot a zálogkötelezettel közölte.

A bejegyzési kérelemhez csatolandó átalakító nyilatkozat akkor minősül közöltnek, amikor az a címzetthez megérkezett, a Ptk. 6:5. § (2) bekezdése szerint ugyanis a távollévők között tett jognyilatkozat a címzetthez való megérkezéssel válik hatályossá.

A Ptk. 5:100. § (5) bekezdése alapján a különvált zálogjoggal biztosított követelés megszűnésével a különvált zálogjog visszaszáll az eredeti zálogjogosultra. Annak érdekében, hogy a járulékos jelzálogjogot különvált zálogjogként átruházó (eredeti) zálogjogosult helyzete az átalakítással ne váljon terhesebbé, a törvény rendelkezik arról, hogy a Ptk. 5:100. § (5) bekezdése által biztosított „visszaszállásra” sor kerüljön. Az átalakításos önálló zálogjoggá történt átalakítást követően is fennállhat ugyanis az a helyzet, hogy a jelzálogjogot különvált zálogjogként megszerzőnek (a különvált zálogjog jogosultjának) a jelzálogjogot különvált zálogjogként átruházó (eredeti) zálogjogosulttal szemben fennállott, a jelzálogjog különvált zálogjogként történt átruházásával biztosított követelése már megszűnt. A különvált zálogjoggal biztosított követelés megszűnése ellenére is fennállhat azonban még a jelzálogjogot különvált zálogjogként átruházó eredeti zálogjogosultnak az az eredeti követelése, amelyet az utóbb különvált zálogjogként átruházott eredeti járulékos jelzálogjog biztosított. Az átalakítással azonban a különvált zálogjognak e kettős jellege megszűnik, helyébe az átalakításos önálló zálogjog lép. Az önálló zálogjoggá való átalakítást követően azonban a különvált zálogjognak a törvény rendelkezése alapján történő „visszaszállása” már nem történhet meg, ezért a törvény erre az esetre az önálló zálogjog visszaruházásának kötelezettségét írja elő. Ez a visszaruházási kötelezettség az átalakításos önálló zálogjog mindenkori jogosultját a jelzálogjogot különvált zálogjogként átruházó (eredeti) zálogjogosult irányában terheli.

A Ptk. 5:126. § (2) bekezdésében foglalt szabályoknak akkor is érvényesülniük kell, ha a különvált zálogjogot átalakításos önálló zálogjoggá változtatták át. A törvény ezért a folytonosságot biztosítva, megfelelő módosítással a Ptk. 5:126. § (2) bekezdésének szabályait átemelte az átalakításos önálló zálogjog rendelkezései közé.

A Ptk. hivatkozott rendelkezése alapján különvált zálogjog esetében a zálogjog átruházásával biztosított követelés esedékessé válása és teljesítésének elmulasztása nem eredményezi a kielégítési jog megnyílását. Ha a járulékos jelzálogjog különválását követően kerül sor az átalakításos önálló zálogjoggá történő átalakításra, az átalakításos önálló zálogjoggá átváltoztatatott különvált zálogjog átruházásával biztosított követelés esedékessé válása és teljesítésének elmulasztása ugyancsak nem váltja ki az átalakításos önálló zálogjogon alapuló kielégítési jog megnyílását. Kizárólag az eredeti - még a különválás előtti járulékos jelzálogjog által biztosított - követelés esedékessé válása és nem-teljesítése az, amely a kielégítési jog megnyílásával jár.

Ez egyben azt is jelenti, hogy különvált zálogjog esetében is csak egyetlen kielégítési jog létezik, a különválással nem kettőződhet meg a zálogtárgyra vonatkozó kielégítési jogok száma. Ez a helyzet akkor sem változhat meg, ha az átalakításos önálló zálogjoggá történő átalakításra a járulékos jelzálogjog különválását követően kerül sor. Ebből következően az átalakításos önálló zálogjog jogosultjának kielégítési joga is csak akkor nyílik meg, ha a jelzálogjogot különvált zálogjogként átruházó (eredeti) zálogjogosult követelése esedékessé vált és annak teljesítését elmulasztották.

A Ptk. 5:126. § (2) bekezdése szerint, ha az eredeti biztosított követelésre tekintettel a különvált zálogjogból fakadó kielégítési jog megnyílt, a zálogjog érvényesítésének nem akadálya az, ha a zálogjog átruházásával biztosított követelés még nem vált esedékessé. Ez a szabály az átalakításos önálló zálogjog vonatkozásában azt jelenti, hogy ha az eredeti biztosított követelésre tekintettel az átalakításos önálló zálogjog jogosultjának kielégítési joga megnyílt, a zálogjog érvényesítésének ugyancsak nem lesz akadálya az, ha az átalakításos önálló zálogjoggá átalakított különvált zálogjog ilyenként történt átruházásával biztosított követelés még nem vált esedékessé.

A Ptk. hivatkozott rendelkezése végezetül azt is kimondja, hogy a különvált zálogjogból fakadó kielégítési jog megnyílta esetén a különvált zálogjog jogosultja köteles kielégítési jogát gyakorolni vagy a zálogjogot visszaruházni az eredeti zálogjogosultra. Ezért a különvált zálogjognak átalakításos önálló zálogjoggá való átalakítása esetére a törvény rendelkezik a kielégítési jog gyakorlására vonatkozó kötelezettségről, vagy ennek hiányában a zálogjog visszaruházásáról.

Ehhez kapcsolódva azonban azt is rögzíteni kell, hogy a járulékos jelzálogjogot különvált zálogjogként átruházó (eredeti) zálogjogosultnak írásban értesítenie kell az átalakításos önálló zálogjog jogosultját arról, hogy a kielégítési joga megnyílt. Erről a tényről ugyanis az eredeti zálogjogosult szerez először tudomást, hiszen a kielégítési jog megnyílásához az őt megillető eredeti biztosított követelés esedékessé válása és nem-teljesítése szükséges. Az átalakításos önálló zálogjog jogosultja - miután a kielégítési jogának megnyílásáról ilyen módon tudomást szerzett - dönthet, hogy vagy gyakorolja kielégítési jogát vagy az átalakításos önálló zálogjogot az eredeti zálogjogosultra átruházza.

A biztosított követelést összeg meghatározásával tartalmazó jelzálogszerződéssel alapított jelzálogjogot a felek az erre irányuló szerződésükkel is átalakíthatják átalakításos önálló zálogjoggá, erre az esetre a törvény úgy rendelkezik, hogy az átalakításra és az ekként létrejött átalakításos önálló zálogjogra egy rendelkezés kivételével megfelelően alkalmazni kell az átalakításos önálló zálogjogra vonatkozó szabályokat.

A törvény eltérő rendelkezés hiányában az átalakításos önálló zálogjogra vonatkozóan alkalmazni rendeli a Ptk. önálló zálogjogra vonatkozó szabályait.

A 30. §-hoz

A 6:541. § hatályon kívül helyezéséhez a sajátos átmeneti rendelkezést kapcsol. A rendelkezés figyelembe veszi a Ptké. 54. §-ában foglalt átmeneti rendelkezését is.