2007. évi CLXVI. törvény indokolása

a bírák jogállásáról és javadalmazásáról szóló 1997. évi LXVII. törvény, valamint a bíróságok szervezetéről és igazgatásáról szóló 1997. évi LXVI. törvény módosításáról

-----STARTING---POINT---ALTALANOS--- 

A törvény tartalmilag szorosan nem kapcsoló három aktuális kérdés megoldásával foglalkozik, melyeket az köt össze, hogy mindhárom a bírói, bírósági szervezetet érinti, és rendezésük időszerű és indokolt.

A bírák jogállásáról és javadalmazásáról szóló 1997. évi LXVII. törvény (a továbbiakban: Bjt.) jelenleg nem tartalmaz a Bíróságok Napjára vonatkozóan előírást. A törvény a köztisztviselők jogállásáról szóló 1992. évi XXIII. törvény 71/A. §-a szerinti Köztisztviselők Napjához, illetve az ügyészségi szolgálati viszonyról és az ügyészségi adatkezelésről szóló 1994. évi LXXX. törvény 51/A. §-a szerinti Ügyészség Napjához hasonlóan rendelkezik a Bíróságok Napjának munkaszüneti nappá nyilvánításáról a bíróságon dolgozók számára.

A Bjt. 114. §-a alapján a bíró 25, 30, 35, illetve 40 év bírói szolgálati viszony után jubileumi jutalomra jogosult. A Bjt. 114. § (5) bekezdése alapján a jubileumi jutalomra való jogosultság szempontjából a bírói szolgálati viszony idejébe a közszolgálati jogviszonyban, a szolgálati jogviszonyban, a közalkalmazotti jogviszonyban és a munkaviszonyban töltött időt kellett beszámítani.

Az Alkotmánybíróság a 19/2006. (V. 31.) AB határozatával megállapította, hogy a Bjt. 114. § (5) bekezdése alkotmányellenes, ezért azt 2007. május 31. napjával megsemmisítette. Figyelemmel arra, hogy az eltelt időszakban a jubileumi jutalom vonatkozásában a jogalkalmazásban bizonytalanság alakult ki, ezért szükséges az egységes szabályozás megalkotása.

A közelmúltban több község önkormányzata jelezte, hogy a településük számára földrajzi, gazdasági és közlekedési szempontból is kedvezőbb lenne, ha a jelenleginél hozzájuk közelebbi helyi bíróság illetékességi területéhez tartoznának. Figyelemmel arra, hogy a változtatás a bírósági szervezetet csak kis mértékben érinti, a községek kérése támogatható.

-----STARTING---POINT---RESZLETES---

Az 1. §-hoz

A törvény a köztisztviselők jogállásáról szóló 1992. évi XXIII. törvény 71/A. §-a szerinti Köztisztviselők Napjához, illetve az ügyészségi szolgálati viszonyról és az ügyészségi adatkezelésről szóló 1994. évi LXXX. törvény 51/A. §-a szerinti Ügyészség Napjához hasonlóan munkaszüneti nappá nyilvánítja Bíróságok Napját, július 15-ét, amely megemlékezés a bírói hatalom gyakorlásáról szóló 1869. évi IV. törvénycikk kihirdetéséről.

Tekintettel arra, hogy a bíróságokon a bírák mellett igazságügyi alkalmazottak dolgoznak, a szakasz rendelkezik arról is, hogy a munkaszüneti nappá nyilvánítás az igazságügyi alkalmazottakra is kiterjed.

A 2. §-hoz

A Bjt. 114. §-ának (1) bekezdése szerint a bíró a törvényben meghatározott szolgálati viszony után jogosult jubileumi jutalomra. A szolgálati idő fogalmát, és az abba beszámítható időket - miután a a Bjt. 114. § (5) bekezdésében foglalt speciális szabályt az Alkotmánybíróság megsemmisítette - a Bjt. 106. §-ában található, eredetileg csak a fizetési fokozat megállapítása vonatkozásában irányadó általános szabály rendezi. Ennek alapján a szolgálati időt a bírói kinevezés napjától kell számítani azzal, hogy a kinevezés előtt bírói és ügyészi szolgálati viszonyban töltött időt figyelembe kell, a jogi szakvizsgához kötött egyéb jogviszonyban vagy tevékenységgel eltöltött időt pedig figyelembe lehet venni. A bíró a kinevezésekor tudomást szerez a szolgálati idejéről, amely így a jubileumi jutalom alapja is lesz egyben.

Tekintettel arra, hogy korábban a fizetési fokozat és a jubileumi jutalom megállapítása szempontjából irányadó szolgálati idő eltérhetett, ezért a törvény a megyei bíróság, az ítélőtábla és a Legfelsőbb Bíróság, azaz a bíró munkáltatója kötelezettségévé teszi, hogy 2008. április 1. napjáig a jubileumi jutalomra való jogosultság szempontjából figyelembe vehető szolgálati időt újból megállapítsa, immár a Bjt. 106. §-ának (1) és (2) bekezdése alapján.

Annak érdekében, hogy a korábban megszerzett szolgálati idők a jubileumi jutalom számításánál ne vesszenek el, a 2007. június 1-jét megelőzően kinevezett bírák 2008. február 1. napjáig kezdeményezhetik, hogy a szolgálati idejükbe a korábbi számítás alapjául szolgáló, korábban közszolgálati jogviszonyban, szolgálati jogviszonyban, közalkalmazotti jogviszonyban és munkaviszonyban töltött idő, valamint a korábban pl. ügyvédi jogviszonyban eltöltött idő - illetve annak egy része - is beszámításra kerüljön.

A 3. §-hoz

A Vas megyében található Egyházashollós község, illetve a Borsod-Abaúj Zemplén megyében található Girincs, Kesznyéten, Kiscsécs valamint Köröm községek polgármestereik, képviselőik útján jelezték, hogy földrajzi, közlekedési és közigazgatási okok miatt indokolt lenne, ha a Vas megyei község a jelenlegi Szombathelyi Városi Bíróság illetékességi területéről a Körmendi Városi Bíróság illetékességi területéhez, a Borsod-Abaúj Zemplén megyei községek pedig a Miskolci Városi Bíróság illetékességi területéről a Tiszaújvárosi Városi Bíróság illetékességi területéhez tartoznának.

A települések alacsony lélekszámára tekintettel, a községek átsorolása a bíróságok munkaterhét, ügyforgalmát, időszerűségét nem befolyásolja, ugyanakkor a lakosság igényét kielégíti, ügyintézésért nagyban megkönnyíti.

Az illetékességi terület megváltoztatását az Országos Igazságszolgáltatási Tanács a 2007. november 6-i ülésén megtárgyalta és támogatta, azt a Legfőbb Ügyészség sem ellenzi.

-----STARTING---POINT---VEGE---

A 4. §-hoz

A törvénynek a jubileumi jutalmat érintő részei - az átmeneti helyzet mielőbbi rendezése érdekében -, illetve a Bíróságok Napjára vonatkozó rendelkezései a törvény kihirdetését követő 8. napon lépnek hatályba, míg a községek átsorolására a kihirdetést követő 30. napon kerülhet sor azzal, hogy az új illetékességi szabályt csak a törvény hatálybalépése után indult ügyekben lehet alkalmazni.

A módosító rendelkezések beépülnek az adott törvényekbe, illetve az 5. §-a, továbbá a Bjt.-nek a törvénnyel megállapított 138/A. §-a átmeneti szabályokat tartalmaz. Minderre tekintettel indokolt a törvény, illetve a Bjt. 138/A. §-ának hatályon kívül helyezése - a törvény végrehajtására biztosított kellő idő után - már a törvényben, annak érdekében, hogy az átmeneti szabályok a teljesülésük után a jogrendszert ne terheljék.

Az 5. §-hoz

Figyelemmel arra, hogy az Alkotmánybíróság a Bjt. 114. §-ának (5) bekezdésében foglalt speciális szabályt 2007. május 31. napjával semmisítette meg, indokolt rendelkezni a 2007. június 1-je és a törvény hatályba lépése között esetlegesen megállapított jubileumi jutalom felülvizsgálatáról, ha a törvény szerinti szabályozás az érintett bíró számára kedvezőbb.