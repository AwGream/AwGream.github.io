2008. évi CVIII. törvény indokolása

a közbeszerzésekről szóló 2003. évi CXXIX. törvény módosításáról

-----STARTING---POINT---ALTALANOS--- 

A közbeszerzésekről szóló 2003. évi CXXIX. törvény (a továbbiakban: Kbt.) módosítása három fontos cél megvalósítását tűzi ki maga elé: a jelenlegi közbeszerzési rendszernél egyszerűbb, az ajánlatkérők és az ajánlattevők által áthatóbb eljárási rend kialakítása; azoknak a közbeszerzési rendelkezéseknek a kiigazítása, amelyek a közbeszerzési eljárások lefolytatása során értelmezési, alkalmazási nehézséget okoznak, és ezáltal nehezítik az egységes törvényalkalmazás kialakulását; továbbá olyan változtatások bevezetése, amelyek a közbeszerzési jogérvényesítést gyorsan és hatékonyan működő jogorvoslati rendszerben valósítják meg.

Mivel a közbeszerzési jogorvoslati rendszer módosítására irányuló javaslatok elfogadásával megvalósult a 89/665/EGK és a 92/13/EGK tanácsi irányelveknek a közbeszerzési szerződések odaítélésére vonatkozó jogorvoslati eljárások hatékonyságának javítása tekintetében történő módosításáról szóló, 2007. december 11-i, 2007/66/EK európai parlamenti és tanácsi irányelv (a továbbiakban: jogorvoslati irányelv) átültetése, a törvény jogharmonizációs célt is szolgál.

A törvény a Kbt.-t az alábbi főbb pontokon kívánja módosítani.

1.1. A közbeszerzési rendszert egyszerűsítő módosítások

1.1.1. A nemzeti eljárásrend megszüntetése és egy új egyszerű eljárás kialakítása

Az egyszerűsítés és az átlátható közbeszerzési rendszer kialakítása érdekében felülvizsgálatra került a hatályos közbeszerzési szabályozásnak az a megoldása, amely a közbeszerzés értékéhez igazodóan három eljárási rezsimet - közösségi, nemzeti és egyszerű - rendel alkalmazni a beszerzési igények teljesítésére. A törvénymódosítás a jelenlegi nemzeti eljárásrend és egyszerű eljárás megszüntetésére, és helyettük a közösségi értékhatárt el nem érő közbeszerzésekre egy új egyszerű közbeszerzési eljárást vezet be.

Az új egyszerű eljárás főszabály szerint nyilvánosan, hirdetmény közzétételével indul, szűk körben nyílik lehetőség az eljárás közvetlen, ajánlattételi felhívással történő megindítására. (A hirdetmény nélküli eljárás alkalmazását lehetővé tévő esetek egyrészt megegyeznek a közösségi eljárásrendben a hirdetmény közzététele nélkül induló tárgyalásos eljárás eseteivel, másrészt pedig ezek az esetek is csak akkor vehetők figyelembe, ha a beszerzés becsült értéke nem éri el az adott beszerzési tárgyra vonatkozó nemzeti értékhatár másfélszeresét.)

Az eljárási kötelezettség ebben az új (átalakított) eljárásban mind a klasszikus, mind a közszolgáltató ajánlatkérőkre vonatkozik, valamint kiterjed a támogatásban részesülő szervezetekre is. A közbeszerzési tárgyak tekintetében nincs eltérés a közösségi eljárásrend és az egyszerű eljárás hatálya szempontjából, azaz az egyszerű eljárás a klasszikus ajánlatkérők esetében vonatkozik a koncessziós tárgyakra is. Az eljárás rugalmasságot biztosít az ajánlatkérők részére, hiszen mindössze az átláthatóságot és a verseny tisztaságát biztosító garanciális elemek kerültek beépítésre a törvénybe (pl.: szerződéskötési moratórium, eljárás eredményéről szóló tájékoztató), ugyanakkor az egyéb eljárási szabályokról az ajánlatkérő maga dönthet. Így például az ajánlatkérő dönthetne arról, hogy az eljárásban kíván-e tárgyalni, vagy pedig a beérkezett ajánlatok alapján hirdet nyertest.

1.1.2. Az egyszerűsített eljárás megszüntetése

A törvény megszünteti a bizonyos szolgáltatások (Kbt. 4. melléklete szerinti szolgáltatások) beszerzésére eddig alkalmazni rendelt ún. egyszerűsített eljárást. Ezen eljárás helyett a jövőben szintén az új egyszerűsített eljárást kell lefolytatni, azzal a különbséggel, hogy - a közösségi jogi követelményeknek való megfelelés érdekében - az eljárás eredményéről szóló hirdetményt nem a Közbeszerzési Értesítőben, hanem az Európai Unió Hivatalos Lapjában (TED-adatbank) kell közzétenni.

A változtatások előnye, hogy a közpénzek nyilvános elköltésére vonatkozó célkitűzés nem sérül, ugyanakkor - az ajánlatkérők és az ajánlattevők érdekeit egyaránt figyelembe véve - lényegesen egyszerűsödik a közbeszerzési eljárások rendje.

1.2. A közbeszerzési eljáráshoz kapcsolódó adminisztratív terhek csökkentése

1.2.1. Kizáró okok előzetes igazolási kényszerének megszüntetése

A törvénymódosítás célja az adminisztratív terhek csökkentése is, melynek érdekében megszűnik az ún. igazolási kötelezettség, azaz a részvételre jelentkezőnek, az ajánlattevőnek vagy 10% feletti alvállalkozójának, illetve immár a számára erőforrást biztosító szervezetnek nem kell majd az ajánlatával együtt igazolásokat is benyújtania. Ehelyett elegendő lesz nyilatkozni arról, hogy az adott személy, szervezet nem esik az ún. kizáró okok hatálya alá, a vonatkozó igazolásokat csupán a nyertesnek és tíz százalék feletti alvállalkozójának, valamint a számára erőforrást biztosító szervezetnek kell - az eredményhirdetést követő nyolc napon belül - becsatolnia.

Az eredményhirdetést követően sem kell majd igazolni azonban azokat a tényeket, amelyeket az ajánlatkérő közhiteles, számára egyébként elérhető, elektronikus nyilvántartásból ellenőrizni tud. Annak érdekében, hogy a módosítás ne terhelje meg anyagilag az ajánlatkérőket, a fentieknek megfelelő nyilvántartásokba a közbeszerzési ajánlatkérők ingyenesen tekinthetnek be.

Ezzel párhuzamosan a törvény úgy rendelkezik, hogy ha a nyertes ajánlattevő az eredményhirdetéstől számított nyolc napon belül nem igazolta, hogy nem tartozik a kizáró okok hatálya alá, vagy az igazolásokat nem megfelelő tartalommal nyújtotta be, ajánlata érvénytelennek minősül. Ha az ajánlatkérő azt előzetesen előírta - az ajánlatok újraértékelése nélkül - a következő legkedvezőbb ajánlatot tevővel kötheti meg a szerződést.

Ez a módosítás jelentősen növelheti a kkv-k közbeszerzési eljárásokban való részvételi hajlandóságát.

1.2.2. Az elektronikus hirdetményfeladás és a közbeszerzési eljárás elektronikus úton történő lefolytatásának kötelezővé tétele

A törvénymódosítás 2010. január 1-jével kötelezővé teszi a közbeszerzési hirdetmények elektronikus úton történő feladását. Mivel továbbra is fennmarad az a lehetőség, hogy a Közbeszerzések Tanácsa a nem, vagy nem megfelelő elektronikus formátumban megküldött hirdetményeket az ajánlatkérő kérelmére megfelelő elektronikus formátumúvá alakítja át, az elektronikus út kötelező előírása azon csekély számú ajánlatkérő számára sem jelenthet nehézséget, akik nem rendelkeznek a szükséges informatikai tudással vagy eszközökkel. (Mivel az ajánlatkérői körbe jellemzően állami, önkormányzati szereplők tartoznak, a megfelelő informatikai háttér általában biztosított.)

A közbeszerzési hirdetmények kötelező elektronikus feladásának előírásával csökken a közbeszerzési eljárások lefolytatásának időigénye is, mivel a közösségi közbeszerzési irányelvek (2004/17/EK és 2004/18/EK irányelvek) elektronikus hirdetményfeladás esetén rövidebb eljárási határidőket tesznek lehetővé. (Rövidebb határidők meghatározására a közösségi jogból következően csak az elektronikus eljárás kötelező előírásával van lehetőség.)

1.3. A közbeszerzési eljárás átláthatóságát, nyilvánosságát, a verseny tisztaságát elősegítő módosítások

1.3.1. A közbeszerzési eljárással kapcsolatos adatoknak az ajánlatkérő honlapján történő közzététele

A Kbt. előírja, hogy a közbeszerzési eljárással kapcsolatos minden információt (az eljárás megindításától kezdve a szerződés megkötésén keresztül annak teljesüléséig kiterjedően) eljárásonkénti bontásban az ajánlatkérőnek honlapján közzé kell tennie.

A törvény - a korrupció elleni harc jegyében - továbbá előírja azt is, hogy az ajánlatkérő és a nyertes ajánlattevő (ajánlattevők) vagy utóbbi leányvállalata vagy az olyan gazdálkodó szervezet között, amely felett a nyertes ajánlattevő többségi befolyást gyakorol, a közbeszerzési szerződés megkötését követően öt éven belül megkötött, a közbeszerzési értékhatárokat el nem érő értékű szerződéseket, valamint minden más szerződést is (pl.: ún. in-house megállapodások; Kbt. 2/A. §) közzé kell tenni.

1.3.2. Az ún. átláthatósági megállapodás

A törvény egy olyan, utaló jellegű szabállyal egészíti ki a Kbt. közbeszerzési eljárások alapelveit tartalmazó 1. §-át, amely a közbeszerzési eljárásban résztvevők által deklaráltan a korrupció visszaszorítását célozza. Az ajánlatkérő és az ajánlattevő(k) ún. átláthatósági megállapodást köthetnek egymással, amely alapján felkért független szakértő bevonásával (az általa nyújtott monitoring szolgáltatás igénybevételével) a felek előmozdíthatják a közbeszerzési eljárásra, valamint az annak alapján megkötött szerződésre vonatkozó jogszabályi előírások és a nyilvánosság érvényesülését.

Az átláthatósági megállapodás megkötése törvényben biztosított lehetőség, de nem válik kötelezettséggé. A megállapodás alapján - egyebek között - a felek olyan független szakértőt választanak, akinek, illetve amelynek feladatává válik az eljárás valamennyi mozzanatának (ideértve az utóbb megkötésre kerülő szerződés teljesítésének nyomon követését is) ellenőrzése, az esetleges jogsértések azonnali jelzése, valamint az eljárás egyes fázisairól nyilvános jelentés közzététele. A szerződő felek kötelezettséget vállalnak arra, hogy a független szakértő jelzései alapján haladéktalanul egyeztetnek egymással.

Azáltal, hogy a Kbt. módosítása mintegy felhívja a figyelmet az átláthatósági megállapodás megkötésének lehetőségére, elő kívánja mozdítani, hogy a közszféra és a piaci szereplők között megkötésre kerülő szerződések tekintetében mód nyíljék arra, hogy a felek a törvényben rögzített kötelező minimumhoz képest további, az üzleti szféra és az állampolgárok bizalmát erősítő lépéseket tegyenek.

1.3.3. A gazdasági verseny érvényesülését biztosítani kívánó módosítások

A törvény előírja, hogy amennyiben az ajánlatkérőnek felmerül az a gyanúja, hogy az általa lefolytatott eljárásban az ajánlattevők versenykorlátozó megállapodást (kartell) kötöttek, jelzéssel éljen a Gazdasági Versenyhivatalhoz (a továbbiakban: GVH). A GVH a bejelentés (panasz) alapján - ha a gyanút beigazolódni látja - hivatalból indíthatja meg saját (versenyfelügyeleti) eljárását.

A törvény a verseny biztosítása érdekében előírja, hogy a kétszakaszos eljárásokban, ha az eljárás első szakaszában csak egyetlen jelentkező felel meg az alkalmassági feltételeknek, eredménytelenné kelljen nyilvánítani az eljárást. Ez - az egyébként az üzleti szféra szereplőitől érkezett javaslat - azt kívánja kiküszöbölni, hogy az ajánlatkérő mintegy „rászabja” az általa preferált üzleti partnerre a közbeszerzési eljárás kiírását.

Ugyanakkor jogos érdekként felmerül az ajánlatkérő beszerzési igényének realizálása is, ezért ha az ajánlatkérő előző eljárása azért volt eredménytelen, mert csak egy érvényes ajánlat érkezett, és az eljárást az ajánlatkérő ugyanazon beszerzési tárgyra folytatja le, úgy, hogy az eljárást megindító felhívás és dokumentáció tartalma az előző eljáráshoz képest nem változott, ebben a második eljárásában az eredménytelenségi ok már nem alkalmazandó.

1.4. A jogorvoslati eljárás korszerűsítését célzó módosítások

1.4.1. A szerződéskötési moratórium szabályainak változása

A törvény a jogorvoslati irányelv vonatkozó rendelkezéseinek átültetésével úgy kívánja kiküszöbölni a jogellenes szerződéskötéseket, hogy jogorvoslati eljárás indulása esetén a közbeszerzési szerződést az elsőfokú jogorvoslati szerv (Közbeszerzési Döntőbizottság - KDB) határozatának vagy a szerződéskötést kifejezetten engedélyező végzésének meghozataláig nem lehet megkötni. A szerződéskötési tilalom tehát jogorvoslati eljárás indulása esetén automatikusan meghosszabbodna, ugyanakkor az ajánlatkérőnek lehetősége van arra, hogy a KDB „engedélyét” kérje a szerződés megkötéséhez.

A szerződéskötelmi tilalmi időszak - melynek időtartamát a jogorvoslati irányelv az ajánlatkérői döntés közlésének módjától függően adja meg - az elektronikus eljárás bevezetésével fokozatosan csökken.

1.4.2. A közbeszerzési szerződés érvénytelenségének speciális esetei

A jogorvoslati irányelv előírja, hogy az alábbi esetekben a megkötött szerződés érvénytelenségét a tagállamoknak biztosítaniuk kell:

- ha közbeszerzési eljárás jogtalan mellőzésével kötöttek szerződést;

- a szerződéskötési moratóriumra vonatkozó szabályok megsértésével kötöttek szerződést, és ezzel megfosztották az ajánlattevőt attól, hogy a szerződéskötést megelőzően jogorvoslati eljárás megindítását kérelmezze, egyben olyan módon sértették meg a közbeszerzésekre vonatkozó szabályokat, hogy az befolyásolta az ajánlattevő esélyét a közbeszerzési eljárás megnyerésére.

Ugyanakkor az irányelv kimondja azt is, hogy a szerződés mégsem érvénytelen, ha

- az ajánlatkérő azért nem folytatott le közbeszerzési eljárást, mert úgy ítélte meg, hogy a közbeszerzési eljárás mellőzésével történő szerződéskötésre jogszerűen lehetősége volt, valamint szerződéskötési szándékáról hirdetményt tett közzé, továbbá a szerződést nem kötötte meg a hirdetmény közzétételét követő naptól számított tizedik napon belül;

- kiemelkedően fontos közérdek fűződik a szerződés teljesítéséhez.

A törvény úgy kívánja biztosítani ezen szabályok (Kbt. 306/A. §) érvényesülését, hogy ha a KDB határozatában a fenti érvénytelenségi okok szerinti jogsértést állapít meg, köteles az érvénytelenség megállapítása iránt pert indítani. A peres eljárás gyorsítása érdekében a Kbt. új 350. §-a egy teljesen új típusú pert vezetne be. Ebben az ún. kombinált perben - meghatározott feltételek fennállása esetén - egyszerre kérhető a KDB határozatának felülvizsgálata és a már megkötött szerződés érvénytelenségének megállapítása. (A per tehát a közigazgatási és polgári perek egyes jellemzőit egyaránt tartalmazza.)

1.4.3. Az elektronikus jogorvoslati eljárás bevezetése

A közbeszerzési eljárások elektronikussá válásával párhuzamosan a jogorvoslati eljárások lefolytatására is csak elektronikus úton lesz lehetőség 2010. január 1-jétől kezdve. Mivel a fenti időponttól már maga a közbeszerzési eljárás is elektronikus lesz, nem jelenthet gondot a jogorvoslati eljárásban benyújtandó iratok elektronikus formátumú rendelkezésre állása sem.

1.5. Egyéb, a jogalkalmazási tapasztalatokon alapuló módosítások

1.5.1. Az erőforrást biztosító szervezet jogintézményének felülvizsgálata

Neuralgikus pontja a hatályos Kbt.-nek a „más szervezet erőforrására való támaszkodás” lehetősége. A jogintézmény kapcsán kialakult gyakorlat azt mutatja, hogy a jelenlegi szabályozás mellett az erőforrásra való támaszkodást a közbeszerzési szereplők olyan eszközként értelmezik, amelynek segítségével kikerülhető az alkalmasság igazolása. Másképpen fogalmazva, ezekben az esetekben az ajánlatkérő nem képes maradéktalanul meggyőződni arról, hogy az ajánlattevő ténylegesen képes-e a szerződés teljesítésére.

A jelenlegi szabályok módosításával, kiegészítésével a törvény az alábbiak megvalósítását célozza:

- a definíciók között az erőforrást nyújtó szervezet meghatározásra kerül annak érdekében, hogy egyértelmű legyen az alvállalkozótól való elkülönülése,

- egyértelművé válik, hogy „külső erőforrás” igénybevétele esetén sem lehet eltekinteni az ajánlattevő alkalmasságának érdemi vizsgálatától,

- az ajánlatkérő jogosítványt kap arra, hogy az erőforrást nyújtó szervezetre is előírja az ún. nem kötelező kizáró okokat,

- az erőforrás nyújtása kapcsán az igazolás az ajánlattevő és a szervezet közötti meghatározott jogi kapcsolat esetén közjegyző által hitelesített nyilatkozattal, egyéb esetekben szerződés bemutatásával történik,

- az ajánlatban az ajánlatkérő előírhatja (építési beruházás esetén köteles előírni) az erőforrást nyújtó szervezet megjelölését,

- az erőforrást nyújtó szervezetre is vonatkoznak az összeférhetetlenségi szabályok,

- erőforrást nyújtó szervezet ugyanazon eljárásban nem lehet ajánlattevő vagy alvállalkozó.

1.5.2. Hiánypótlás szabályainak módosítása

A törvény szerint a hiánypótlás biztosítása nem az ajánlatkérő döntésétől függ, hanem azt kötelezően biztosítani kell, de megmarad az önkéntes hiánypótlás lehetősége is. A hiánypótlás két körre terjedne ki:

- a kizáró okokkal, az alkalmassággal kapcsolatos igazolások és nyilatkozatok, illetőleg az ajánlati felhívásban vagy a dokumentációban az ajánlat részeként benyújtásra előírt egyéb iratok utólagos csatolására, ha azok az ajánlatból hiányoznak, továbbá

- az ajánlattal kapcsolatos formai előírásoknak való utólagos megfeleltetésre.

Hiánypótlásnak van helye akkor is, ha az ajánlattevő nem megfelelő példányszámban nyújtotta be ajánlatát. Garanciális szabály, hogy a hiánypótlás az ajánlat tartalmának utólagos kiegészítésére, módosítására nem terjedhet ki, az ajánlattal kapcsolatos tartalmi előírásoknak való utólagos megfeleltetésre nem irányulhat.

1.5.3. Az irreálisan alacsony ellenszolgáltatás megítélésére vonatkozó szabályok módosítása

A Kbt. hatályos rendelkezései - a közösségi közbeszerzési irányelvek vonatkozó rendelkezéseit átültetve - az ajánlatkérő kötelezettségévé teszik, hogy abban az esetben, ha az ajánlati árat (ellenszolgáltatást) kirívóan alacsonynak véli, erre vonatkozóan további adatokat és indokolást kérjen az ajánlattevőtől.

A szabályozás úgy kerül kiegészítésre, hogy az ajánlatkérő indokolást és az ajánlati elemre vonatkozó adatokat köteles kérni különösen akkor, ha az ajánlati ár alapján kalkulálható bérköltség nem éri el az adott ágazatban általában szokásos béreket, illetve a szerződés teljesítésével összefüggő egyéb költségek (beszerzési értékek) nem érik el az ágazatban általában szokásos árszintet.

Ha az indokolás nem egyeztethető össze a gazdasági ésszerűséggel, azt az ajánlatkérő nem fogadhatja el, és köteles az ajánlatot érvénytelennek minősíteni. A fekete foglalkoztatás visszaszorítására tett intézkedésekkel összhangban ez a rendelkezés kiegészítésre kerül azzal, hogy nem lehet a gazdasági ésszerűséggel összeegyeztethetőnek minősíteni az ajánlatot akkor, ha az ajánlati ár - a szerződés teljesítéséhez szükséges élőmunka-ráfordítás mértékére tekintettel - nem nyújt fedezetet a külön jogszabályban, illetve kollektív szerződésben vagy a miniszter által az ágazatra, alágazatra kiterjesztett szerződésben megállapított munkabérre és az ahhoz kapcsolódó közterhekre.

1.5.4. Projekttársaság szabályozása

A törvény lehetővé teszi, hogy a nyertes ajánlattevő (ajánlattevők) a közbeszerzési eljárás eredményeként megkötött szerződést ún. projekttársaság útján teljesítsék. Ha a szerződés teljesítése érdekében indokolt, a projekttársaság alapítását az ajánlatkérő a közös ajánlattevő nyertesek számára kötelezővé, más esetben pedig lehetővé teheti.

Az ajánlatkérőnek már az eljárást megindító hirdetményben (az ajánlati felhívásban) egyértelművé kell tennie, hogy mely esetekben van lehetőség vagy áll fenn kötelezettség a közbeszerzési eljárás eredményként kötendő szerződés teljesítése céljával az ajánlattevő (ajánlattevők) részéről projekttársaság létrehozására. A törvény meghatározza azt is, hogy az ajánlatkérő milyen követelményeket támaszthat a létrejövő társasággal szemben, ezek kizárólagosan az alábbiak lehetnek: a jogi formával, az alaptőke minimális mértékével, a gazdálkodó szervezet tevékenységi körével, valamint tevékenységének ellenőrzésével kapcsolatos követelmények. A projekttársaságot érelemszerűen csak a nyertes ajánlattevő, illetve közös ajánlattétel esetén a nyertes ajánlattevők hozhatják létre, más abban nem vehet részt.

A projekttársaság a nyertes ajánlattevőktől átvállalja a jogokat, kötelezettségeket, de a nyertes ajánlattevők is felelnek a közbeszerzési szerződés teljesítéséért. (Egyetemleges felelősség.) Ilyenkor az alvállalkozók is a projekttársasággal állnak jogviszonyban. Annak érdekében, hogy a projekttársaság a szerződés teljes időtartama alatt megfeleljen az ajánlatkérő által támasztott feltéteknek, a törvény előírja, hogy az alapítók nem alakíthatják át, nem vonhatják el a vagyonát. A projekttársaság megszüntetését - a közbeszerzési szerződés teljesítése előtt - az alapítók csak akkor kezdeményezhetik, ha a közbeszerzési szerződés teljesítésével kapcsolatos minden kötelezettséget (ideértve az alvállalkozói szerződésekből eredő kötelezettségeket is) átvállalnak.

-----STARTING---POINT---RESZLETES---

Az 1. §-hoz

Magyarországon a közbeszerzések kifejezetten érzékenyek a korrupció szempontjából, nemzetközi becslések szerint a rendszerszerű korrupció 20-25%-kal drágíthatja a beszerzéseket. A Transparency International (TI) tapasztalatai szerint az átláthatósági megállapodások alkalmazása 30-60%-kal csökkenti a beszerzések árát, növeli a bizalmat a közintézményekben és elősegíti a versenyt az üzleti szférában. Az átláthatósági megállapodás az Európai Gazdasági Együttműködési Szervezet (OECD) legújabb, közbeszerzésekre vonatkozó ajánlásai között is szerepel mint ajánlott „legjobb gyakorlat”.

Az átláthatósági megállapodás megkötése törvényben biztosított lehetőség volna, nem válna kötelezettséggé. Sor kerülhetne megkötésére úgy, hogy egy adott szektor piaci szereplői egyfajta keretmegállapodást kötnek egy ajánlatkérővel a jövőben kiírásra kerülő közbeszerzési eljárások vonatkozásában, de úgy is, hogy már egy konkrét közbeszerzés kapcsán állapodnak meg az ajánlatot tevő cégek az ajánlatkérővel. A megállapodás alapján - egyebek között - a felek olyan független szakértőt választanak, akinek, illetve amelynek feladatává válik az eljárás valamennyi mozzanatának (ideértve az utóbb megkötésre kerülő szerződés teljesítésének nyomon követését is) ellenőrzése, az esetleges jogsértések azonnali jelzése, valamint az eljárás egyes fázisairól nyilvános jelentés közzététele. A szerződő felek kötelezettséget vállalnak arra, hogy a független szakértő jelzései alapján haladéktalanul egyeztetnek egymással.

Azáltal, hogy a Kbt. módosítása mintegy felhívja a figyelmet az átláthatósági megállapodás megkötésének lehetőségére, elő kívánja mozdítani, hogy a közszféra és a piaci szereplők között megkötésre kerülő szerződések tekintetében mód nyíljék arra, hogy a felek a törvényben rögzített kötelező minimumhoz képest további, az üzleti szféra és az állampolgárok bizalmát erősítő lépéseket tegyenek. A TI felvetése találkozik a hazai üzleti vezetők többségének támogatásával is.

Mivel a Kbt. 2006. január 15-től hatályos módosítása minden a közösségi közbeszerzési jog által a környezetvédelmi szempontok alkalmazására lehetővé tett eszközt tartalmaz, e szempontok közbeszerzési eljárásban való érvényesítésének szabályozási akadálya nincs. A környezetvédelmi szempontok fokozottabb érvényesítése érdekében e §-ban, alapelvi szinten kerül rögzítésre, hogy az ajánlatkérőnek - lehetőségeihez és a beszerzési tárgy „adottságaihoz” mérten - törekednie kell beszerzése során a környezetvédelmi szempontok érvényesítésére.

A 2. §-hoz

Tekintettel arra, hogy a törvény szerinti módosítások a Kbt. alapvető struktúráját is megváltoztatják, mindenképpen szükséges a Kbt. hivatkozott rendelkezésének a Kbt. új struktúrájához való igazítása.

A 3. §-hoz

Az ún. házon belüli (in-house) beszerzések tényállása - amely bizonyos feltételek fennállása esetén lehetővé teszi a közbeszerzési eljárás mellőzésével történő beszerzést - az ajánlatkérő és a gazdálkodó szervezet között létrejövő minden szerződésre egyértelműen kiterjedjen.

A módosítás lényege a következő: az ún. in-house tényállásban a Kbt. a szerződés kifejezést egyes számban használja, amiből a jogalkalmazók azt a következtetést vonták le, hogy az ajánlatkérő és a gazdálkodó szervezet között esetlegesen létrejövő több szerződés esetében a törvényi feltételek fennállását minden egyes szerződésre vonatkozóan önállóan kell vizsgálni. Ez az értelmezés azzal jár, hogy az ajánlatkérő a tényállás alkalmazásával - azaz közbeszerzési eljárás lefolytatása nélkül - mindössze egy szerződést köthet a feltételeknek egyébként megfelelő gazdálkodó szervezettel, mivel a többi szerződés vonatkozásában a 90%-os nettó árbevételi küszöb már nem tud érvényesülni.

A jövőben lehetőség van arra, hogy a Kbt. 2/A. §-a (1) bekezdésének b) pontjában előírt árbevétel az ajánlatkérővel kötött több szerződésből, a részére nyújtott több tevékenységből származzon. Az Európai Bíróság úgy ítélte meg, hogy az ajánlatkérő vonatkozásában fennálló éves nettó árbevétel számításakor minden olyan tevékenységet figyelembe lehet venni, amelyet a kizárólagos ajánlatkérői tulajdonban álló gazdálkodó szervezet az ajánlatkérő számára végez, függetlenül attól, hogy a gazdálkodó szervezet e tevékenységeket egy vagy több megállapodás (szerződés) alapján végzi.

A 4. §-hoz

Az alvállalkozó definíciója kapcsán eltérés van a polgári jogi értelemben, illetve a közbeszerzési értelemben vett alvállalkozó között. A hatályos közbeszerzési szabályozásban jelenleg az minősül alvállalkozónak, akivel az ajánlattevő a szerződés teljesítése céljából fog szerződést kötni vagy módosítani. Emiatt nem minősülnek alvállalkozónak azok a partnerek, akikkel az ajánlattevőnek olyan hosszú távra szóló megállapodása van, amelyet egy konkrét közbeszerzési szerződés miatt nem kell módosítani (pl. gyártó és forgalmazó közti hosszú távú szerződések). Ugyanakkor a közbeszerzési szerződés teljesítése szempontjából annak a szervezetnek vagy személynek van szerepe, jelentősége, akit az ajánlattevő a szerződés teljesítéséhez ténylegesen igénybe vesz. Indokolt tehát az alvállalkozói definíció kiigazítása oly módon, hogy mindazon személyek, akiket az ajánlattevő a szerződés teljesítéséhez igénybe vesz, alvállalkozónak minősüljenek.

A § a hamis nyilatkozat meghatározásakor tekintettel van arra, hogy a Kbt. a hamis adat fogalmát már meghatározza, így a hamis nyilatkozat meghatározásához nincs szükség más jogszabályra utalni, vagy egyéb sajátos fogalmat bevezetni.

A szabályozás értelmében a közbeszerzésekhez kapcsolódóan a közösségi célokat szolgáló építési beruházások és építési koncessziók esetében, amennyiben a beruházás értéke meghaladja a jogszabályban meghatározott összeget, a beruházás értékének 1%-át a beruházással szervesen összefüggő, vagy annak környezetében elhelyezendő kortárs képzőművészeti és iparművészeti alkotások megvalósítására kell fordítani.

Az 5. §-hoz

A közbeszerzési eljárás minél nagyobb nyilvánossága, valamint az ajánlattevők tájékozódásának elősegítése érdekében kerül előírásra, hogy a közbeszerzési tervet az ajánlatkérőnek honlapján, vagy más ajánlatkérővel közös honlapján közzé kell tennie.

A helyben szokásos közzététel lehetőségének biztosítása a helyi vállalkozókat segítheti, egyfajta figyelemfelhívásként funkcionálhat. Ennek eredményeképpen ugyanis a helyi vállalkozók „első kézből” értesülhetnek arról, hogy közbeszerzési eljárás kiírása várható, illetve férhetnek hozzá az eljárás lefolytatásával kapcsolatos információkhoz.

A 6. §-hoz

A közbeszerzési eljárást megindító hirdetmény jogszerűségét, közbeszerzési jogszabályoknak való megfelelését az eljárás megindítása előtt egy, az ajánlatkérő beszerzési szabályzatában megjelölt személynek aláírásával tanúsítania kell. E személy ellenjegyzése nélkül a közbeszerzési eljárás nem indítható meg.

A 7. §-hoz

A törvény előkészítése során felmerült, hogy az európai uniós források jogszerű felhasználásban a hivatalos közbeszerzési tanácsadók kiemelt szereppel bírnak. A naprakész ismeretek megszerzése, illetve a változások folyamatos nyomon követése céljával került előírásra a továbbképzésen történő kötelező részvétel. A továbbképzés feltételrendszerét az oktatási tárca a Közbeszerzések Tanácsával együtt dolgozza ki.

A 8. §-hoz

A helyben központosított közbeszerzések kapcsán felmerült, hogy az ellenérték teljesítésekor problémát okozhat, hogy az eljárást, mint ajánlatkérő az ajánlatkérésre kizárólagosan feljogosított szervezet folytatja le, míg az ellenszolgáltatást nem ez a szervezet, hanem a helyben központosított közbeszerzési rendszer hatálya alá tartozó szervezet teljesítené.

Mivel a központosított közbeszerzések lebonyolítása túlnyomó részben keretmegállapodásos eljárással történik, a törvény - hasonlóan a központi költségvetési szervek központosított beszerzéseire irányadó szabályokhoz - lehetővé teszi, hogy a keretmegállapodásos eljárás második részét már ne az ajánlatkérésre kizárólagosan feljogosított szervezet, hanem az adott intézmény folytassa le.

Ezzel a lehetőséggel akkor lehet élni, ha az önkormányzat rendeletében így rendelkezett. Hangsúlyozandó, hogy az önkormányzati rendelet azon kívül, hogy a keretmegállapodásos eljárás második részét az intézmény vagy az ajánlatkérő szervezet folytatja le, más szabályt az eljárással kapcsolatban nem tartalmazhat. A közösségi joggal való összhang maradéktalan biztosítása érdekében továbbra sincs tehát lehetőség arra, hogy az önkormányzat rendeletében közbeszerzési eljárási szabályokat állapítson meg.

A 9. §-hoz

A § úgy rendelkezik, hogy a közbeszerzési eljárások tényleges nyilvánosságának biztosítása érdekében a Közbeszerzések Tanácsának honlapján, továbbá ha rendelkezik honlappal az ajánlatkérőnek a saját honlapján öt munkanapon belül közzé kell tennie - közbeszerzési eljárásonként csoportosítva - a közbeszerzési hirdetményeket, az éves statisztikai összegzést, az esetleges jogorvoslati eljárás mozzanatainak nyomonkövethetőségét biztosító adatokat (kérelem, KDB és bírósági határozat, esetlegesen a szerződés megkötését engedélyező KDB végzés), és egyéb adatokat.

A § újdonságként megköveteli az ajánlatkérőtől azt is, hogy - a szerződés teljesítéséről szóló tájékoztatóban foglaltak mellett - haladéktalanul adjon tájékoztatást a szerződés teljesítésének megtörténtéről, a teljesítéssel kapcsolatban esetlegesen felmerült problémákról, adott esetben a teljesítés elmaradásának okáról. Ezzel az új kötelezettséggel, amely formai megkötés nélkül teljesítendő, a közbeszerzési eljárás minden mozzanata interneten elérhetővé, megismerhetővé válik.

A 10. §-hoz

Az ajánlatkérőket tartalmazó, a Közbeszerzések Tanácsa által vezetett listára vonatkozó szabályok aktualizálását az Európai Bizottság részére történő naprakész információk szolgáltatásának igénye indokolja. Egyrészt bárki bejelentheti a KT-nek, ha úgy véli, hogy valamely ajánlatkérő nem tett eleget bejelentkezési kötelezettségnek, másrészt a KT törvényben rögzített jogosítványt kap arra, hogy a bejelentkezést elmulasztó szerveket felhívja e hiány pótlására.

Mivel a KT elnöke jogorvoslat indítási jogosultsággal rendelkezik, nincs akadálya annak, hogy a bejelentést elmulasztó ajánlatkérő ellen jogorvoslati eljárás induljon, majd pedig ha a KDB megállapítja, hogy a felhívás ellenére be nem jelentkező szervezet ajánlatkérőnek minősül, akkor a bejelentés elmulasztása miatt bírságot szabjon ki.

A 11. §-hoz

A § a fentiekben már ismertetetteknek megfelelően a kartellek elleni hatékonyabb fellépést célozza. Hangsúlyozandó, hogy az ajánlatkérő bejelentésére nem a Kbt., hanem a tisztességtelen piaci magatartás és a versenykorlátozás tilalmáról szóló 1996. évi LVII. törvény szabályai vonatkoznak. Így pl. a bejelentést tett ajánlatkérő szervezet az esetleges versenyfelügyeleti eljárásban nem minősül ügyfélnek, a bejelentés megtételére a GVH honlapján közzétett bejelentési űrlap használandó stb.

A § szándékoltan nem arra irányul, hogy az ajánlatkérő csak már bizonyítékok birtokában forduljon a GVH-hoz, hiszen a kapott információk alapján a gyanú megalapozottságát a GVH megvizsgálja és eldönti, hogy az adott esetben szükségesnek látja-e versenyfelügyeleti eljárás megindítását.

A 12. §-hoz

A Kbt. e §-sal megállapított 21. §-ának (4) bekezdése rendelkezik a közösségi értékhatárokat elérő vagy meghaladó értékű beszerzések megvalósítására irányuló közbeszerzési eljárások elektronikus úton történő lefolytatásának kötelezettségéről. A § 2010. január 1-jén lép hatályba, az elektronikus eljárás tehát akkortól lesz kötelező, a részletes feltételeket kormányrendelet fogja tartalmazni.

A 13. §-hoz

A törvény az egyszerűsített eljárás megszüntetésével páthuzamosan (2010. január 1.) a törvény 4. melléklete szerinti szolgáltatások beszerzését az új egyszerű eljárás szabályainak alkalmazásával rendeli el. A jogi szolgáltatások és a hivatalos közbeszerzési tanácsadói szolgáltatások az egyszerű eljárásban a kivételi körbe tartoznak, de csak akkor, ha a beszerzés értéke nem éri el vagy haladja meg a közösségi értékhatárokat.

Ebből következően azokban a közbeszerzési eljárásokban, amelyekben a beszerezni kívánt jogi szolgáltatás vagy hivatalos közbeszerzési tanácsadói szolgáltatás értéke meghaladja (eléri) a közösségi értékhatárt, a törvény harmadik része szabályainak alkalmazásával a beszerzést az új egyszerű eljárás lefolytatásával lehet megvalósítani.

A 14-16. §-hoz

A közbeszerzés megkezdésének fogalmát, valamint az előzetes összesített tájékoztató közzétételére vonatkozó szabályokat mindössze jogtechnikai szempontból módosítja a törvény. Az egyszerűsített eljárás megszüntetésével az arra való hivatkozás feleslegessé válik, a tájékoztató elkészítése pedig mindössze lehetőség nem kötelezettség. Kikerül továbbá a normaszövegből a 750 ezer eurós összeghatár.

A 17. §-hoz

A törvénymódosítás 2010. január 1-jével kötelezővé teszi a közbeszerzési hirdetmények elektronikus úton történő feladását. Ezáltal egyrészt megszűnik a hirdetménynek terjedelmére vonatkozó korlát (kb. 650 szó), másrészt pedig a közbeszerzési hirdetmények kötelező elektronikus feladásának előírásával csökken a közbeszerzési eljárások lefolytatásának időigénye is, mivel a közösségi közbeszerzési irányelvek (2004/17/EK és 2004/18/EK irányelvek) elektronikus hirdetményfeladás esetén rövidebb eljárási határidőket tesznek lehetővé.

2009. április 1-jétől a Közbeszerzések Tanácsa (Titkársága) ellenőrzi, hogy a hirdetmények megfelelnek-e a jogszabályoknak A szolgáltatásért díjat kell fizetni és a Közbeszerzések Tanácsát az általa ellenőrzött hirdetmények jogszerűségéért polgári jogi felelősség terheli.

A 18. §-hoz

Ha az ajánlatkérő vagy a Kbt. 22. § (2) bekezdése szerinti szervezet támogatásra irányuló pályázatot nyújtott be vagy fog benyújtani, az anyagi fedezetre vonatkozó biztosíték hiányában is megindíthatja az eljárást.

A 19. §-hoz és 22. §-hoz

A hatályos szabályok szerint az ajánlatkérők feladata az eljárás, illetve az ajánlattétel nyelvének megválasztása, a hazai közbeszerzési piacon általánosan elvárható, hogy az ajánlatkérők biztosítsanak lehetőséget a magyar nyelven történő ajánlattételre. Ennek lényeges előfeltétele továbbá, hogy a közbeszerzési eljárást megindító hirdetmény (ajánlati felhívás stb.), valamint az ajánlatkérő által készített dokumentáció magyar nyelven is elérhető legyen a potenciális hazai ajánlattevők számára.

A 20. §-hoz

Annak érdekében, hogy a kis- és középvállalkozások a közbeszerzési eljárások során méretüknél, kapacitásuknál fogva ne kerüljenek indokolatlan versenyhátrányba a nagy ajánlattevő szervezetekkel szemben, illetőleg az ajánlatkérők részesülhessenek a minél szélesebb körű versenyből fakadó előnyökből - amely mind a beszerzési ár, mind a beszerzés tárgyának minősége szempontjából kedvező lehet - különösen indokolt, hogy - amennyiben ez a beszerzés tárgyának jellegére tekintettel lehetséges - a Kbt. 22. §-a (1) bekezdésének a)-b) és d) pontja szerinti ajánlatkérők biztosítsák a részajánlattétel lehetőségét. Ezzel elősegíthető továbbá, hogy a kis- és középvállalkozások - kapacitásproblémáik ellenére - komplexebb beszerzésekre is eséllyel pályázhassanak.

A részajánlattételi lehetőség biztosításának kötelezővé tétele tekintetében - a nemzetközi gyakorlatban ismert példák alapján - indokolt a fokozatos bevezetés.

Kézenfekvő tehát, hogy a kezdeti időszakban a részajánlat tételének kötelező biztosítása csak a kis- és középvállalkozások számára leginkább elérhető közbeszerzési eljárásokat nagyobb számban lebonyolító szervezetek vonatkozásában lépjen érvénybe. A rendelkezés alkalmazásának tapasztalatait mérlegelve a későbbiekben felülvizsgálható a részajánlat tételének kötelező biztosításával érintett ajánlatkérők köre.

Kétségtelen, hogy bizonyos esetekben a részajánlattételi lehetőség biztosítása nem célszerű, a gazdasági racionalitás ezt nem indokolja, ezért e kötelezettség nem tehető általános érvényűvé.

A 21., 23-25. §-hoz

A törvény lehetővé teszi, hogy a nyertes ajánlattevő (ajánlattevők) a közbeszerzési eljárás eredményeként megkötött szerződést ún. projekttársaság útján teljesítsék. Ha a szerződés teljesítése érdekében indokolt, a projekttársaság alapítását az ajánlatkérő a közös ajánlattevő nyertesek számára kötelezővé, más esetben pedig lehetővé teheti.

Az ajánlatkérőnek már az eljárást megindító hirdetményben (az ajánlati felhívásban) egyértelművé kell tennie, hogy mely esetekben van lehetőség vagy áll fenn kötelezettség a közbeszerzési eljárás eredményként kötendő szerződés teljesítése céljával az ajánlattevő (ajánlattevők) részéről projekttársaság létrehozására. A törvény meghatározza azt is, hogy az ajánlatkérő milyen követelményeket támaszthat a létrejövő társasággal szemben, ezek kizárólagosan az alábbiak lehetnek: a jogi formával, az alaptőke minimális mértékével, a gazdálkodó szervezet tevékenységi körével, valamint tevékenységének ellenőrzésével kapcsolatos követelmények. A projekttársaságot érelemszerűen csak a nyertes ajánlattevő, illetve közös ajánlattétel esetén a nyertes ajánlattevők hozhatják létre, más abban nem vehet részt.

A dokumentációban a projekttársasággal szembeni követelmények meghatározása mellett az ajánlatkérőnek lehetősége van felhívni a figyelmet arra, hogy már létező átláthatósági megállapodással rendelkezik, vagy hajlandó annak megkötésére.

A törvény előírja, hogy a dokumentációnak tartalmaznia kell egy olyan listát, amelyben az ajánlatkérő felsorolja azokat az igazolásokat, nyilatkozatokat, amelyet az ajánlattevőnek be kell nyújtania. E listában meg kellene jelölni azt, hogy melyek azok a dokumentumok, amelyek hamis nyilatkozatnak minősülnek.

A 26. §-hoz

A Kbt. új 379. §-a (2) bekezdésének ed) pontja alapján a Közbeszerzések Tanácsa naprakészen vezeti és honlapján közzéteszi a közbeszerzési eljárásban való részvételtől eltiltott ajánlattevők listáját, amely lista tartalmazza az eltiltás idejét is.

A Kbt. 60. §-a (1) bekezdésének j) pontja szerint az eljárásban nem lehet ajánlattevő vagy alvállalkozó, aki korábbi - három évnél nem régebben lezárult - közbeszerzési eljárásban hamis adatot szolgáltatott és ezért az eljárásból kizárták, illetőleg a hamis adat szolgáltatását jogerősen megállapították.

A hamis adatszolgáltatás jogerős megállapítása estében a Közbeszerzési Döntőbizottság, illetve a bíróságok határozatai alapján követhető az ajánlattevők közbeszerzési eljárásból való jogerős kizárása, azonban az egyes konkrét közbeszerzési eljárások során kizárt ajánlattevőkről/alvállalkozókról/erőforrásszervezetekről - akik az ajánlatkérő döntése ellen nem vesznek igénybe jogorvoslatot - az ajánlatkérő külön tájékoztatása nélkül a Közbeszerzések Tanácsa nem szerezhet tudomást. Ennél fogva az ajánlatkérő tájékoztatása hiányában a Közbeszerzések Tanácsa által vezetett lista sem lehet teljes körű.

A rendelkezés indoka, hogy a Közbeszerzések Tanácsa a közbeszerzési eljárásból hamis adatszolgáltatás miatt kizárt ajánlattevőkről mind teljesebb listát készíthessen, garantálva ezzel a Kbt. 60. §-a (1) bekezdésének f) pontja szerinti kizáró ok érvényesülését.

A 27-28. §-hoz

A törvénymódosítás az adminisztratív terhek csökkentése érdekében megszünteti a kizáró okok „előzetes”, jelenleg minden ajánlattevőre és tíz százalékot meghaladó mértékben igénybe venni kívánt alvállalkozóra kiterjedő „igazolás benyújtási” kötelezettséget, vagyis nem kell majd az ajánlattal együtt a kizáró okokra vonatkozó igazolásokat is becsatolni. Ehelyett elegendő lesz nyilatkozni arról, hogy az adott személy, szervezet nem esik az ún. kizáró okok hatálya alá, a vonatkozó igazolásokat csupán a nyertesnek és tíz százalék feletti alvállalkozójának, valamint a számára erőforrást biztosító szervezetnek kell - az eredményhirdetést követő nyolc napon belül - becsatolnia.

Az eredményhirdetést követően sem kell majd igazolni azonban azokat a tényeket, amelyeket az ajánlatkérő közhiteles, számára egyébként elérhető, elektronikus nyilvántartásból ellenőrizni tud. Annak érdekében, hogy a módosítás ne terhelje meg anyagilag az ajánlatkérőket, a fentieknek megfelelő nyilvántartásokba a közbeszerzési ajánlatkérők ingyenesen tekinthetnek be.

Az ajánlatkérőnek a nyilvántartásokból elérhető adatokat az eredményhirdetést követő nyolcadik napon kell ellenőriznie, valamint az így ellenőrzött adatot dokumentálnia kell, és a 7. §-sal összhangban meg is kell őriznie. Ha az ajánlatkérő előzetesen előírta, hogy a nyertes „visszalépése” esetén a másodikként rangsorolttal fog szerződést kötni, ennek bekövetkezése esetén az eredményhirdetést követő kilencedik napon felhívja a második helyezettet az igazolások benyújtására, akinek a benyújtásra szintén nyolc nap áll rendelkezésére.

A 29-31., 45. §-hoz

A „más szervezet erőforrására való támaszkodás” jogintézményének pontosítása kapcsán, annak érdekében, hogy az ajánlatkérő képes legyen maradéktalanul meggyőződni arról, hogy az ajánlattevő ténylegesen képes-e a szerződés teljesítésére, e §-okban az alábbi módosításokra kerül sor

- egyértelművé válik, hogy „külső erőforrás” igénybevétele esetén sem lehet eltekinteni az ajánlattevő alkalmasságának érdemi vizsgálatától,

- az igazolás az ajánlattevő és az erőforrást nyújtó szervezet közötti többségi, meghatározó vagy minősített többséget biztosító befolyás esetén nyilatkozattal, egyéb esetekben közjegyző által hitelesített nyilatkozattal és megállapodás bemutatásával történik,

- az ajánlatkérő előírhatja, építési beruházás esetén pedig köteles előírni az ajánlatban az erőforrást nyújtó szervezet megjelölését.

Kimondásra kerül továbbá az is, hogy az erőforrást nyújtó szervezet ugyanazon eljárásban nem lehet ajánlattevő, alvállalkozó, valamint az is, hogy az összeférhetetlenséget az erőforrást nyújtó szervezet esetében is vizsgálni kell.

A 32. §-hoz

A § az elektronikus hirdetményfeladás kötelező bevezetése kapcsán lehetővé váló határidő módosításokat (csökkenést) tartalmazza, 2010. január 1-jén lép hatályba.

A 33. §-hoz

A törvény szerint a hiánypótlás biztosítása nem az ajánlatkérő döntésétől függ, hanem azt kötelezően biztosítani kell. A hiánypótlás két körre terjed ki:

- a kizáró okokkal, az alkalmassággal kapcsolatos igazolások és nyilatkozatok, illetőleg az ajánlati felhívásban vagy a dokumentációban az ajánlat részeként benyújtásra előírt egyéb iratok utólagos csatolására, ha azok az ajánlatból hiányoznak, továbbá

- az ajánlattal kapcsolatos formai előírásoknak való utólagos megfeleltetésre.

Hiánypótlásnak van helye akkor is, ha az ajánlattevő nem megfelelő példányszámban nyújtotta be ajánlatát. Garanciális szabály, hogy a hiánypótlás az ajánlat tartalmának utólagos kiegészítésére, módosítására nem terjedhet ki, az ajánlattal kapcsolatos tartalmi előírásoknak való utólagos megfeleltetésre nem irányulhat.

A 34. §-hoz

A Kbt. hatályos rendelkezései - a közösségi közbeszerzési irányelvek vonatkozó rendelkezéseit átültetve - az ajánlatkérő kötelezettségévé teszik, hogy abban az esetben, ha az ajánlati árat (ellenszolgáltatást) kirívóan alacsonynak véli, erre vonatkozóan további adatokat és indokolást kérjen az ajánlattevőtől.

A szabályozás úgy kerül kiegészítésre, hogy az ajánlatkérő indokolást és az ajánlati elemre vonatkozó adatokat köteles kérni különösen akkor, ha az ajánlati ár alapján kalkulálható bérköltség nem éri el az adott ágazatban általában szokásos béreket, illetve a szerződés teljesítésével összefüggő egyéb költségek (beszerzési értékek) nem érik el az ágazatban általában szokásos árszintet.

Ha az indokolás nem egyeztethető össze a gazdasági ésszerűséggel, azt az ajánlatkérő nem fogadhatja el, és köteles az ajánlatot érvénytelennek minősíteni. A fekete foglalkoztatás visszaszorítására tett intézkedésekkel összhangban ez a rendelkezés kiegészítésre kerül azzal, hogy nem lehet a gazdasági ésszerűséggel összeegyeztethetőnek minősíteni az ajánlatot akkor, ha az ajánlati ár - a szerződés teljesítéséhez szükséges élőmunka-ráfordítás mértékére tekintettel - nem nyújt fedezetet a külön jogszabályban, illetve kollektív szerződésben vagy a miniszter által az ágazatra, alágazatra kiterjesztett szerződésben megállapított munkabérre és az ahhoz kapcsolódó közterhekre.

A szakmai szervezetek, valamint az ágazati miniszter közreműködnek abban, hogy a Közbeszerzések Tanácsa honlapján megtalálhatók legyenek az adott ágazatban általában szokásos bérek, eszköz- és anyagárak, valamint az ágazatra kiterjesztett szerződések. Így az adatok a Közbeszerzések Tanácsa honlapján folyamatosan figyelemmel kísérhetővé, továbbá könnyen elérhetővé válnak annak érdekében, hogy az ajánlatkérők megfelelő információval rendelkezzenek annak meghatározásához, hogy az ajánlattevő indokolása a gazdasági ésszerűséggel összeegyeztethető-e.

Emellett szól azon érv is, miszerint a Közbeszerzések Tanácsa honlapján jelenleg is teljes körű tájékoztatást nyújt a közbeszerzési vonatkozású jogszabályokról, továbbá az egyéb lényeges közbeszerzési vonatkozású információkról.

A 35-38. §-hoz

E §-okban kerül kimondásra az, hogy ha a nyertes ajánlattevő az eredményhirdetéstől számított nyolc napon belül nem igazolta, hogy nem tartozik a kizáró okok hatálya alá, vagy kiderül, hogy korábban ennek kapcsán hamis nyilatkozatot tett, ajánlata érvénytelennek minősül. Ha az ajánlatkérő azt előzetesen előírta, akkor ebben az esetben - az ajánlatok újraértékelése nélkül - a következő legkedvezőbb ajánlatot tevővel kötheti meg a szerződést. A nyertes ajánlattevőt az igazolások benyújtására az eredményhirdetésen kell felhívni. Ha az eredményhirdetésen nem jelenik meg, erre a felszólításra haladéktalanul kerül sor, 2010. január 1-jét követően már kizárólagosan elektronikus úton.

A törvény a verseny biztosítása érdekében előírja, hogy a kétszakaszos eljárásokban, ha az eljárás első szakaszában csak egyetlen érvényes ajánlat van, akkor a kiíró eredménytelennek nyilváníthatja az eljárást, ha több ajánlatot nyújtottak be, de csak egy érvényes ajánlat van, eredménytelenné kell nyilvánítani az eljárást. Ez - az egyébként az üzleti szféra szereplőitől érkezett javaslat - azt kívánja kiküszöbölni, hogy az ajánlatkérő mintegy „rászabja” az általa preferált üzleti partnerre a közbeszerzési eljárás kiírását.

Ugyanakkor jogos érdekként felmerül az ajánlatkérő beszerzési igényének realizálása is, ezért ha az ajánlatkérő előző eljárása azért volt eredménytelen, mert csak egy érvényes ajánlat érkezett, és az eljárást az ajánlatkérő ugyanazon beszerzési tárgyra folytatja le, úgy, hogy az eljárást megindító felhívás és dokumentáció tartalma az előző eljáráshoz képest nem változott, ebben a második eljárásában az eredménytelenségi ok már nem alkalmazandó.

A 39-40. §-hoz

Az elektronikus közzététel rendjének megfelelően az Közbeszerzések Tanácsa honlapján közzé kell tenni a nyertes ajánlatot.

A jogorvoslati irányelv szerint az előzetes vitarendezés célja az, hogy a jogaiban sértett fél elsőként az ajánlatkérőtől kérjen jogorvoslatot. Ilyenkor meg kell határozni, hogy ennek az „alternatív jogorvoslati kérelemnek” a benyújtása az ajánlatkérő részére milyen módon (postai út, fax, elektronikus megküldés) történhet, valamint elő kell írni egy szerződéskötési tilalmi időszakot is, amely az ajánlatkérő válaszának elküldését követő naptól számított tíz nap.

Az előzetes vitarendezési eljárást a hatályos Kbt. nem ismeri, ugyanakkor gyakorlati haszna, és a KDB előtti eljárások számának csökkenésére gyakorolt várható hatása miatt átültetésre kerül olyan módon, hogy az előzetes vitarendezési eljárás időtartama, illetve az általa keletkeztetett szerződéskötési tilalom a jogorvoslati határidőhöz, valamint a szerződéskötési moratóriumra vonatkozó szabályozáshoz illeszkedik.

A hatályos Kbt. 96. §-ának (4) bekezdése által tartalmazott lehetőség, amely szerint az eredményhirdetés során, vagy azt követően öt napon belül az ajánlattevő kérheti az általa észlelt hiba, elírás javítását, kisebb változtatással betöltheti az előzetes vitarendezés szerepét. (Lásd az új 96/A. §-t.) Ha az ajánlattevő nem ért egyet az ajánlatkérői döntéssel, azaz az írásbeli összegzésben foglaltakkal, azt köteles az ajánlatkérő felé jelezni, illetve a meghatározott kommunikációs eszköz útján a hiba javítására, illetve az írásbeli összegzés módosítására irányuló kérelmet az ajánlatkérőnek benyújtani. Az ajánlatkérőnek a kérelemben foglaltakat meg kell vizsgálnia és egyetértése esetén az írásbeli összegzést - az érintett ajánlattevők egyidejű tájékoztatása mellett - módosíthatja. Az ajánlatkérőnek a kérelemben foglaltakra vonatkozó intézkedéséről, véleményéről tájékoztatnia kell az ajánlattevőt.

Az előzetes vitarendezési eljárást a jogorvoslati határidőben kell lefolytatni, ezért az előzetes vitarendezési kérelem benyújtására az eredményhirdetéstől számított öt, az ajánlatkérő válaszának megküldésére pedig a kérelem megérkezésétől számított három nap áll rendelkezésre. A szerződést a válasz megküldését követő tíz napig nem lehet megkötni. Az előzetes vitarendezés kötelező jellegét erősíti az, hogy ha a vitarendezés e formáját az ajánlattevő nem vette igénybe, jogorvoslati kérelmét a KDB érdemi vizsgálat nélkül elutasítja.

A 41. §-hoz

E § rendelkezik a szerződéskötési moratóriumról. A szerződéskötési moratórium a szerződés odaítéléséről szóló döntés és a szerződés megkötése között a törvény erejénél fogva beálló olyan időszak, amelyre azért van szükség, hogy kellő idő álljon rendelkezésre a közbeszerzési eljárás szabályai megtartásának vizsgálatára és a jogorvoslat még a szerződés megkötése előtt megindulhasson. A jogsértés megállapítása esetén ugyanis csak így van nagy esélye annak, hogy a jogorvoslat révén utóbb az az ajánlattevő teljesítsen, akinek jogszerűen nyernie kellett volna.

A szerződéskötési moratórium a hazai szabályozásban ismert jogintézmény, jelenleg az eredményhirdetés napját követő nyolc napos szerződéskötési tilalom érvényesül. A 89/665/EGK és a 92/13/EGK tanácsi irányelvnek a közbeszerzési szerződések odaítélésére vonatkozó jogorvoslati eljárások hatékonyságának javítása tekintetében történő módosításáról szóló, az Európai Parlament és a Tanács 2007/66/EK irányelve (a továbbiakban: új jogorvoslati irányelv) értelmében azonban a szerződéskötési moratórium bevezetése már kötelező a tagállamok számára. A moratórium időtartamát pedig legalább tíz, illetve tizenöt napban kell meghatározni, egyrészt attól függően, hogy a szerződés odaítéléséről szóló ajánlatkérői döntés kézbesítése elektronikusan, illetve faxon (legalább 10 nap), vagy egyéb kommunikációs eszközön keresztül történik (legalább 15 nap).

A szerződéskötési moratóriumot jogorvoslati eljárás indítása esetén az ún. automatikus felfüggesztés követi, amely a Kbt. 323. § (5) bekezdése értelmében a KDB előtti jogorvoslati eljárás megindítása iránti kérelemnek a KT honlapján történő közzétételével áll be és a KDB jogorvoslati ügyben való döntéséig vagy a szerződéskötés KDB által történő engedélyezéséig tart. Ez alatt az idő alatt a szerződés nem köthető meg.

Az automatikus felfüggesztés célja, hogy az esetleg jogsértő szerződés megkötésére ne kerüljön sor, ellenkező esetben ugyanis a reparáció szinte kizárt.

A szerződéskötési moratórium hosszának meghatározásakor ezért egy harmadik szempontot is érdemes figyelembe venni, ez pedig a jogorvoslat-indításra nyitva álló határidő hossza. Miután különös figyelmet kell fordítani az automatikus felfüggesztés céljának megvalósulására, biztosítani kell, hogy a szerződéskötési moratórium és az automatikus felfüggesztés között ne legyen olyan időszak, amely alatt a szerződés jogszerűen megköthető lesz, ezt pedig azzal lehet elérni, ha a szerződéskötési moratórium és a jogorvoslat-indítási határidő egymástól eltolódik, úgy, hogy a jogorvoslat-indítási határidő a moratórium határidejénél kevéssel rövidebb. (Ennek 2010. január 1-je, vagyis a teljesen elektronikus úton történő közbeszerzési eljárás és jogorvoslat előtti időszakban van kiemelkedő jelentősége.)

Miután a moratórium hossza eltérő lehet, attól függően, hogy elektronikus, vagy postai úton történik a kézbesítés (az írásbeli összegzés és a jogorvoslati kérelem kézbesítésének módját is figyelembe véve), a szerződéskötési moratórium és a jogorvoslat-indítás határideje eltérő.

Tekintettel a moratórium és az automatikus felfüggesztés céljának fontosságára, a szerződéskötési moratórium megsértése az egyik legsúlyosabb közbeszerzési jogsértés, amely bizonyos feltételek fennállása esetén [ha a moratórium megsértésével megfosztották az ajánlattevőt attól, hogy a szerződéskötés előtt jogorvoslatot indítson és mindez befolyásolta az ajánlattevő esélyét a közbeszerzési eljárás megnyerésére [306/A. § (2) bekezdés] a szerződés érvénytelenségét eredményezi.

A 42. §-hoz

A törvény e §-a a korrupció elleni fellépés jegyében előírja, hogy az ajánlatkérő és a nyertes ajánlattevő (ajánlattevők) vagy utóbbi leányvállalata  vagy az olyan gazdálkodó szervezet között, amely felett a nyertes ajánlattevő többségi befolyást gyakorol, a közbeszerzési szerződés megkötését követően öt éven belül megkötött, a közbeszerzési értékhatárokat el nem érő értékű szerződéseket a Közbeszerzések Tanácsa honlapján és az ajánlatkérő honlapján közzé kell tenni. E szerződéseknek a teljesítéstől számított öt évig kell a honlapon elérhetőeknek lenniük.

A 43. §-hoz

A módosítás a két szakaszból álló eljárások esetében is egyértelművé teszi, hogy az átláthatósági megállapodás aláírása az eljárásban való részvételnek nem feltétele, ha azt a részvételre jelentkező nem írja alá, emiatt hátrány nem érheti.

A 44., 46. §-hoz

A §-ok az elektronikus hirdetményfeladás kötelező bevezetése kapcsán lehetővé váló határidő-módosításokat (csökkenést) tartalmazzák, valamint kimondásra kerül az, hogy formai követelményt csak a részvételi jelentkezés benyújtásához ténylegesen szükséges feltételek mértékéig lehet előírni.

A 47. §-hoz

A § által megállapított, a hiánypótlásra vonatkozó szabályok tartalmilag megegyeznek a 33. § rendelkezéseivel.

A 48. §-hoz

A § által megállapított szabályok tartalmilag megegyeznek a 37. § rendelkezéseivel.

A 49-52. §-hoz

A tárgyalásos eljárásokban irányadó rendelkezések szabályozási elve szerint az alapvető szabályokat a Kbt. határozza meg, és emellett lehetőséget ad az ajánlatkérőnek arra, hogy a törvényi szabályokat kiegészítve további tárgyalási szabályokat állapítson meg.

A mozgástér azonban ahhoz vezetett, hogy az ajánlatkérők már az elbírálási szempontrendszer, az értékelés módszere, vagy a tárgyalás menete tekintetében is módosításokat eszközölnek a tárgyalások során, így befolyásolva az eljárás eredményét, a nyertes személyét. Szükséges tehát olyan további garanciális szabályok beiktatása a törvénybe, amely meghagyva a tárgyalásos eljárás jellegét, megfelelő korlátok közé szorítja az ajánlatkérők tárgyalási szabadságát.

A Kbt. garanciális szabályként kimondja, hogy a felhívásokban az ajánlatkérő köteles meghatározni az eljárások tervezett menetét és az eredményhirdetés tervezett időpontját. Ezzel válik kalkulálhatóvá a tárgyalások tervezett időtartama. Emellett rögzítésre kerül, hogy a választott bírálati szemponton és az értékelési rendszeren az ajánlattételi határidőt, illetve a tárgyalások megkezdését követően nem lehet változtatni.

Beillesztésre kerül továbbá egy olyan rendelkezés is, mely szerint a tárgyalások lezárásakor az ajánlatkérőnek ismertetnie kell az ajánlatok értékelésre kerülő tartalmi elemeit, tekintettel arra, hogy a tárgyalások elején felbontott ajánlatok bontáskor nyilvánosságra hozott elemei - éppen a tárgyalások eredményeképpen - szinte soha sem azonosak az ún. „végső ajánlattal.”

Az 53-57. §-hoz

A §-ok módosítása az elektronikus eljárás bevezetése miatt szükséges, illetve lehetséges. A keretmegállapodásos eljárásban az írásbeli összegzés készítésének kötelezettségére a szerződéskötési moratórium megfelelő érvényesülésének érdekében kerül sor. (A moratórium az ajánlatkérői „döntés” megküldésétől számítódik.)

Az 58-66. §-hoz

Lásd a 13-15. §-nál, a 16. és a 32. §-nál írottakat. Az elektronikus hirdetményfeladás a közszolgáltató ajánlatkérők esetében is 2010. január 1-jétől lesz kötelező a közösségi eljárásrendben, a hirdetményellenőrzés pedig 2009. április 1-jétől lesz kötelező. E §-ok az elektronikus eljárásból következően szintén előírnak határidő-rövidítést is.

A 67-68. §-hoz

Az egyszerűsítés és az átlátható közbeszerzési rendszer kialakítása érdekében felülvizsgálatra került a hatályos közbeszerzési szabályozásnak az a megoldása, amely a közbeszerzés értékéhez igazodóan három eljárási rezsimet - közösségi, nemzeti és egyszerű - rendel alkalmazni a beszerzési igények teljesítésére. A törvénymódosítás a jelenlegi nemzeti eljárásrend és egyszerű eljárás megszüntetésére, és helyettük a közösségi értékhatárt el nem érő közbeszerzésekre egy új egyszerű közbeszerzési eljárást vezet be.

Az új egyszerű eljárás főszabály szerint nyilvánosan, hirdetmény közzétételével indul, szűk körben nyílik lehetőség az eljárás közvetlen, ajánlattételi felhívással történő megindítására. (A hirdetmény nélküli eljárás alkalmazását lehetővé tévő esetek egyrészt megegyeznek a közösségi eljárásrendben a hirdetmény közzététele nélkül induló tárgyalásos eljárás eseteivel, másrészt pedig ezek az esetek is csak akkor vehetők figyelembe, ha a beszerzés becsült értéke nem éri el az adott beszerzési tárgyra vonatkozó nemzeti értékhatár másfélszeresét.)

Az eljárási kötelezettség ebben az új (átalakított) eljárásban mind a klasszikus, mind a közszolgáltató ajánlatkérőkre vonatkozik, valamint kiterjed a támogatásban részesülő szervezetekre is. A közbeszerzési tárgyak tekintetében nincs eltérés a közösségi eljárásrend és az egyszerű eljárás hatálya szempontjából, azaz az egyszerű eljárás a klasszikus ajánlatkérők esetében vonatkozik a koncessziós tárgyakra is. Az egyszerű eljárás esetében főszabály szerint a közösségi eljárásrendben irányadó és a jelenlegi nemzeti eljárásrend szerinti kivételeket tartja meg a törvény. (29. § és 243. § szerinti kivételek a hatályos Kbt.-ben.)

Az eljárás rugalmasságot biztosít az ajánlatkérők részére, hiszen mindössze az átláthatóságot és a verseny tisztaságát biztosító garanciális elemek kerültek beépítésre a törvénybe (pl.: szerződéskötési moratórium, eljárás eredményéről szóló tájékoztató), ugyanakkor az egyéb eljárási szabályokról az ajánlatkérő maga dönthet. Így például az ajánlatkérő dönthetne arról, hogy az eljárásban kíván-e tárgyalni, vagy pedig a beérkezett ajánlatok alapján hirdet nyertest. Az ajánlattételi határidő legalább huszonöt nap, ha a dokumentáció rendelkezésre bocsátása és a kiegészítő tájékoztatás megadása elektronikus úton történik, minimum húsz nap.

További eljárási szabályok:

- az alkalmassági feltételek tekintetében ugyanazokat a rendelkezéseket kell alkalmazni, mint a közösségi eljárásrendben,

- az ajánlatok elbírálására az általános szabály irányadó, azaz 30 nap, építési beruházás esetén 60 nap áll rendelkezésre,

- a szerződéskötési moratórium szabályai is érvényesülnek az általános szabályok szerint,

- önkéntesen lehetőség van a közösségi eljárásrend szabályainak (pl. keretmegállapodásos eljárás) alkalmazására,

- a 4. melléklet szerinti szolgáltatások beszerzése kapcsán lásd a 13. §-hoz írottakat.

A 69-71. §-hoz

A projekttársaságot kizárólag a nyertes ajánlattevő (ajánlattevők) hozhatják létre, abban más nem szerezhet részesedést. A projekttársaság a nyertes ajánlattevőktől átvállalja a jogokat, kötelezettségeket, de a nyertes ajánlattevők is felelnek a közbeszerzési szerződés teljesítéséért. (Egyetemleges felelősség.) Ilyenkor az alvállalkozók is a projekt társasággal állnak jogviszonyban. Az ajánlattevőnek vagy a közös ajánlattevőknek saját maguknak kell teljesíteniük a közbeszerzés értékének a legalább felét. Annak érdekében, hogy a projekttársaság a szerződés teljes időtartama alatt megfeleljen az ajánlatkérő által támasztott feltéteknek, a törvény előírja, hogy az alapítók nem alakíthatják át, nem vonhatják el a vagyonát. A projekttársaság megszüntetését - a közbeszerzési szerződés teljesítése előtt - az alapítók csak akkor kezdeményezhetik, ha a közbeszerzési szerződés teljesítésével kapcsolatos minden kötelezettséget (ideértve az alvállalkozói szerződésekből eredő kötelezettségeket is) átvállalnak.

A 72-74. §-hoz

A 72. § a közbeszerzési eljárás eredményeként megkötött szerződés érvénytelenségének speciális eseteit a jogorvoslati irányelvvel összhangban határozza meg, a 74. § pedig az elektronikus jogorvoslati eljárás fokozatos megteremtésére törekszik.

Valamennyi közbeszerzés esetén az eljárás egésze elektronikussá válik, tehát a közbeszerzési eljárás és az azt esetleg követő jogorvoslat egésze, ideértve a teljes bírósági szakaszt is. Ezektől az időpontoktól kezdve tehát az itt felsorolt iratokat - a vitatott eljárás értékétől függően - a KDB előtti eljárásban kizárólag elektronikusan lehet benyújtani, és a KDB is kizárólag elektronikus úton továbbítja azokat, valamint az általa kibocsátott iratokat.

A 75. §-hoz

E § a módosított jogorvoslati irányelveken alapul, amelyek szerint, ha a jogorvoslat-indítás határidőhöz kötött, úgy a kérelem benyújtására fennálló határidő „az ajánlatkérő döntésének az ajánlattevő vagy részvételre jelentkező részére faxon, vagy elektronikus úton való megküldésének időpontját követő naptól számított legalább tíz naptári nap, vagy az ajánlatkérő döntésének az ajánlattevő vagy részvételre jelentkező részére egyéb kommunikációs eszköz felhasználásával való megküldésének időpontját követő naptól számított legalább tizenöt naptári nap, vagy az ajánlatkérő döntésének kézhezvételét követő naptól számított legalább tíz naptári nap lejártakor szűnik meg”. Összhangban a szerződéskötési moratóriumnál (Kbt. 99. §) már írtakkal, a jogorvoslati kérelem benyújtására postai úton a meghatározott kezdőnaptól számított tizenötödik napig van lehetőség, kivéve, ha a közbeszerzési eljárás mellőzésével történt beszerzésről a kérelmező később szerez tudomást, ekkor a jogorvoslat megindítására a szerződéskötéstől, vagy a szerződés bármelyik fél általi teljesítése megkezdésétől számított egy éven belül van lehetőség.

A beérkezett jogorvoslati kérelmet a Közbeszerezések Tanácsának honlapján haladéktalanul közzé kell tenni, e közzététel joghatása az automatikus felfüggesztés beállta: a szerződést a közbeszerzési ügy befejezését eredményező, vagy az ügy érdemében döntő határozat, illetve kivételes esetben a KDB szerződés megkötését kifejezetten megengedő végzésének meghozataláig nem lehet megkötni. Az automatikus felfüggesztés érvényesülésének célját szolgálja az a rendelkezés is, amelynek értelmében a jogorvoslati kérelem benyújtása előtt a jogorvoslat-indítás szándékáról a feltételezett jogsértés megjelölésével az ellenérdekű felet értesíteni kell.

Ez a § a módosított 89/665/EGK irányelv 2c. cikkével és a módosított 92/13/EGK irányelv 1. cikk (3) bekezdésével, a 2. cikk (3) bekezdésével és a 2c. cikkével való összhang megteremtésére irányul.

A 76. §-hoz

Az előzetes vitarendezés kötelezővé tétele következtében a jogorvoslati eljárás megindítása iránti kérelemhez csatolni kell az ajánlatkérő előzetes vitarendezés iránti kérelemre adott válaszát tartalmazó dokumentumot is. Ez a rendelkezés 2010. január 1-én lép hatályba.

A 77. §-hoz

A Kbt. 325. § (3) bekezdése a Ket. 2008. évi CXI. törvénnyel módosított 30. §-ában foglaltakat tartalmazza, azonban mégis szükség van ennek a Kbt.-ben történő felsorolására, hiszen ez az esetkör - a jogorvoslat iránti kérelem érdemi vizsgálat nélküli elutasítása - kiegészül egy, a Ket.-től eltérő speciális esettel, a hiánypótlási felhívásban foglaltak elmulasztásával, amelynek következtében - az egyértelműség kedvéért - indokolt a teljes felsorolás megadása.

A 78-81. §-hoz

A GVH-nak a KDB hivatalbóli eljárásának kezdeményezésére való joga összhangban van a Kbt. azon rendelkezésével, amely szerint amennyiben az ajánlatkérő a tisztességtelen piaci magatartás és a versenykorlátozás tilalmáról szóló 1996. évi LVII. törvény 11. §-a, vagy az Európai Közösséget létrehozó szerződés 81. cikke szerinti rendelkezések (versenykorlátozó megállapodás, kartell tilalma) nyilvánvaló megsértését észleli, köteles azt - a versenytörvény bejelentésre vagy panaszra vonatkozó szabályai szerint - jelezni a GVH-nak (Kbt. 20/A. §). Ha a GVH a bejelentés alapján nem versenyjogi, hanem közbeszerzési jogszabálysértést észlel, jogosult a KDB hivatalbóli eljárását kezdeményezni.

E rendelkezések révén a KDB tehát a következő esetekben folytat hivatalból eljárást:

- ha azt a Közbeszerzések Tanácsának elnöke, a GVH, az ÁSZ, a Kormány által kijelölt belső ellenőrzési szerv, közigazgatási hivatal, a kincstár, országgyűlési biztos, a közbeszerzéshez támogatást nyújtó, illetve a támogatás felhasználásában jogszabály alapján közreműködő szervezet vagy a központosított közbeszerzés során ajánlatkérésre feljogosított szervezet feladatköre ellátása során tudomására jutott jogsértés miatt erre való lehetőségével élve a KDB eljárását kezdeményezi;

- ha a KT elnöke a KDB eljárásának kezdeményezésére köteles, a következő esetekben:

- ha az ajánlatkérő nem küldi meg az éves statisztikai összegzést a KT részére [Kbt. 16. § (3) bekezdés],

- ha az érintett szervezet az ajánlatkérők nyilvántartásába felhívásra sem jelentkezik be [Kbt. 18. § (5) bekezdés],

- ha feltételezhető, hogy a szerződésre jogsértő módon került sor [Kbt. 307. § (3) bekezdés];

- ha a KDB elnöke a hirdetmény nélküli tárgyalásos eljárás megkezdésétől a részére megküldött iratok vizsgálata során megállapítja, hogy megalapozottan feltételezhető a közbeszerzésre, illetve a közbeszerzési eljárásra vonatkozó jogsértés;

- ha a KDB elnöke az ajánlatkérőtől kapott iratok alapján nem tudja egyértelműen megállapítani, hogy fennállnak-e a hirdetmény nélküli tárgyalásos vagy egyszerűsített eljárás lefolytatásának feltételei, illetve, hogy jogszerű-e az ajánlattételi felhívás.

A 79. § az európai uniós támogatás felhasználásában jogszabály alapján közreműködő szervezetnek a jogorvoslat kezdeményezésre nyitva álló határidőt szintén harminc napban határozza meg, ugyanakkor az a többi kezdeményezésre jogosult szervtől eltérően a jogsértés tudomásra jutásától számít.

A 82. §-hoz

A módosításra a szerződéskötési moratórium és az automatikus felfüggesztés szabályainak változása miatt volt szükség, hiszen a szerződés megkötésének felfüggesztése a Közbeszerzési Döntőbizottság érdemi határozatának meghozataláig már nem lehetőség, hanem kötelezettség.

A 83. §-hoz

E rendelkezés szól a jogorvoslati eljárás megindulásával (automatikus felfüggesztés) beállt szerződéskötési tilalom alóli kivételről. A jogorvoslati irányelvek módosítása szerint a kivétel kizárólag két módon történhet: a jogorvoslati szerv vagy valamennyi eljárás esetén automatikusan vizsgálja, hogy szükséges-e a moratóriumot követő automatikus felfüggesztés megszüntetése, vagy kérelem alapján dönt e tárgyban. A jogorvoslati irányelvek változása következtében tehát már nem tartható fenn az a hatályos szabályozás, amelynek értelmében a jogorvoslati eljárás megindítását követően a KDB ideiglenes intézkedés keretében dönt a még meg nem kötött szerződés megkötésének megtiltásáról.

A módosítás eredményeként a KDB kérelemre dönt a szerződés megkötésének engedélyezéséről, amennyiben ezt kiemelkedően fontos érdek védelme vagy nemzetgazdasági ok indokolja. Az ilyen okot a kérelemben meg kell jelölni és csatolni kell mindazon dokumentumokat, amelyek e feltételek valamelyikének fennállását igazolják. A Közbeszerzési Döntőbizottság végzéssel dönt, amely ellen fellebbezésnek - az eljárások aránytalan elhúzódásának kiküszöbölése okán - nincs helye.

A szerződéskötési moratóriumra, az automatikus felfüggesztésre vonatkozó szabályok és a jelen § révén tehát az eredményhirdetést követően beáll a szerződéskötési moratórium, a jogorvoslat megindulása esetén pedig az automatikus felfüggesztés akadályozza a szerződés megkötését a Közbeszerzési Döntőbizottság érdemi vagy eljárást megszüntető határozatának meghozataláig, kivéve, ha a fenti okok valamelyikének alapján a Közbeszerzési Döntőbizottság kérelemre a szerződés megkötését engedélyezi. Minden más esetben tilos megkötni a szerződést a Közbeszerzési Döntőbizottság előtti jogorvoslati eljárás végéig, e szabály megsértése az egyik legsúlyosabb, főszabály szerint semmisséget eredményező közbeszerzési jogsértésnek minősül. [Kbt. 306/A. § (2) bekezdés]

A 84-85. §-hoz

E § a közbeszerzési jogsértések és következményeik rendszerét szabályozza. A Kbt. megkülönbözteti a kis súlyú és a súlyos jogsértéseket, ez ezekhez kapcsolódó, a KDB mérlegelésén alapuló jogkövetkezményeket. Kis súlyú jogsértés esetén a KDB felhívhatja a jogsértőt a törvényes eljárás helyreállítására, illetve megsemmisítheti az ajánlatkérő döntését. Súlyos jogértés esetén megsemmisítheti az ajánlatkérői döntést (feltéve, hogy a szerződést még nem kötötték meg), elrendelheti az ajánlattevő törlését a minősített ajánlattevői névjegyzékből, eltilthatja az ajánlattevőt a közbeszerzési eljárásokban való részvételtől, illetve bírságot szabhat ki. A Döntőbizottság köteles eltiltani az ajánlattevőt, ha annak jogsértő magatartását jogerős határozatban két éven belül legalább két alkalommal megállapította, illetve, ha az ajánlattevő hamis adatot szolgáltatott, vagy hamis nyilatkozatot tett.

A Közbeszerzési Döntőbizottság bírságot szabhat ki továbbá akkor, ha a közbeszerzési eljárás alapján megkötött szerződés módosítása vagy teljesítése kapcsán jogsértést állapít meg.

A 86. §-hoz

A jogorvoslati irányelvek módosításából következően kötelezően érvénytelenséggel kell szankcionálni a legsúlyosabb közbeszerzési jogsértéseket, amelyeket a 306/A. § (2) bekezdése határoz meg. Tekintettel arra, hogy az ajánlattevők természetesen nem kötelezhetők az érvénytelenségi per megindítására, és arra, hogy az érvénytelenség tárgyában kizárólag bíróság dönthet, a KDB köteles megindítani az érvénytelenségi pert, ha ezen közbeszerzési érvénytelenségi okok fennállását állapítja meg, egyúttal köteles erről a KT honlapján tájékoztatást közzétenni.

A KDB-nek eddig lehetősége volt a közbeszerzési jogsértés miatti érvénytelenségi per megindítására, ebben azonban kétirányú változás történik: egyrészt köteles az érvénytelenségi pert megindítani bizonyos súlyos közbeszerzési jogsértések esetén, másrészt egyéb közbeszerzési jogsértés miatt polgári peres eljárást nem indíthat.

Amikor a KDB közbeszerzési jogsértést állapít meg, nem kerülhet sor az új, ún. „kombinált perre” (Kbt. 350-350/B. §), hiszen annak egyik feltétele (az ajánlattevőnek meg kell támadnia a Közbeszerzési Döntőbizottság határozatát) hiányzik. Éppen ezért ebben az esetben a Kbt. 350-350/B. §-ai nem alkalmazhatók, itt tehát polgári peres eljárásról van szó, a hatásköri és illetékességi szabályok is ennek megfelelően alakulnak.

A 87. §-hoz

A módosítás célja a közbeszerzési eljárásokban ajánlatkérői oldalon résztvevők felelősségének megteremtése a közbeszerzési eljárások gondosabb, tisztább, korrupciómentes lebonyolításának elősegítése érdekében. Egyrészt kötelezi az ajánlatkérőt arra, hogy minden esetben jelölje meg az eljárást megindító felhívás előkészítéséért felelős személyt, másrészt pedig arra is, hogy jogerősen megállapított közbeszerzési jogsértés esetén lépjen fel a megjelölt személlyel szemben. Ha az ajánlatkérő nem határozza meg az eljárást megindító felhívás előkészítéséért felelős személyt, akkor a felhívás jogszerűségéért az ajánlatkérőnél a legmagasabb vezető beosztást betöltő személy felel. Abban az esetben, ha a Közbeszerzési Döntőbizottság azt állapítja meg, hogy a közbeszerzési eljárást megindító felhívás jogsértő volt és bírságot szab ki, akkor az ajánlatkérővel egyidejűleg az eljárást megindító felhívás előkészítéséért felelős személyt is bírságolja.

A személyes felelősség emellett megjelenik a hirdetményellenőrzés esetében is. A hirdetmények ellenőrzése kapcsán a Közbeszerzések Tanácsa polgári jogi felelőssége a törvényben jelenik meg, az ellenőrzést végzők személyes felelősségét pedig a hirdetmények ellenőrzésének részletes szabályait tartalmazó kormányrendelet írja elő.

A 88. §-hoz

E § egyrészt kapcsolódik ahhoz a változáshoz, amely értelmében a KDB az eljárás megszüntetését nem végzéssel, hanem határozattal rendeli el, másrészt a szerződéskötési tilalom új szabályainak figyelembevételével előírja, hogy a határozatot meghozatalának napján a KT honlapján közzé kell tenni, akkor is, ha azt bíróság előtt megtámadják.

Fontos új szabály, hogy a bíróságnak a KDB határozatának felülvizsgálata során hozott határozatait a KT honlapján szintén közzé kell tenni, és az ajánlatkérő a folyamatban lévő közbeszerzési eljárást a jogerős döntésig felfüggesztheti.

A 89-91. §-hoz

A közbeszerzésekkel kapcsolatos jogorvoslati rendszer felépítése - az államigazgatási és a bírói út kombinációja - alapvetően megfelel a vele szemben támasztott igényeknek, komoly problémát jelent azonban a jogorvoslati eljárások elhúzódása. A hatályos jogszabályok alapján a közbeszerzéssel kapcsolatos jogorvoslat olyan hosszú időt vesz igénybe, amelynek következtében gyakorlatilag kizárt az eredeti állapot helyreállítása az időközben érvénytelennek minősülő közbeszerzési szerződés következtében, hiszen több év telhet el ennek jogerős megállapításáig. Mindez egyrészt abból következik, hogy jelenleg a közbeszerzési eljárás alapján a szerződés főszabályként megköthető olyan időpontban, amikor az üggyel kapcsolatosan indított jogorvoslati eljárásban még nincs döntés. Amennyiben utóbb - a Közbeszerzési Döntőbizottság, majd a Fővárosi Bíróság, ezt követően a Fővárosi Ítélőtábla, végül felülvizsgálat esetén a Legfelsőbb Bíróság - jogerős döntése megállapítja a közbeszerzési jogsértést, a szerződés már évek óta létezik, nagy eséllyel már teljesedésbe is ment. A szerződés érvénytelenségének megállapítására ugyanis csak a közbeszerzési jogsértés tekintetében hozott határozat jogerőre emelkedését követően kerülhet sor polgári per keretében. A semmisségi perben az I. és II. fokú polgári bíróságok, majd esetleg a Legfelsőbb Bíróság felülvizsgálati eljárásával együtt az eljárási határidő további éveket jelenthet. Mindennek következtében a gyakorlatban szinte kizárt, hogy a szerződés érvénytelenségének jogerős kimondásakor az eredetei állapot helyreállítható legyen, és valódi jogi reparáció keretében az a nyertes ajánlattevő teljesítsen, akit jogszerűen ki kellett volna választani. A fennálló jogorvoslati rendszer jelenleg tehát az egyik alapvető funkciójának betöltésére nem egyszer alkalmatlan.

A fentiek értelmében a módosítás fenntartja a jogorvoslati rendszer alapvető felépítését, azonban több, egymással szorosan összefüggő változtatást vezet be a jogsértő szerződések teljesedésének megakadályozása és a jogorvoslati eljárás gyorsítása érdekében. Erre szolgál egyrészt a szerződéskötési moratórium és az automatikus felfüggesztés szabályainak korábban már ismertetett módosítása, a teljes jogorvoslati eljárás elektronikussá tétele, a jogorvoslati fórumok eljárási határidejének csökkentése, és egy olyan, új típusú per bevezetése, amelyben bizonyos feltételek esetén egyszerre kérhető a Közbeszerzési Döntőbizottság határozatának megtámadása és a már megkötött szerződés érvénytelenségének megállapítása.

A módosítás eredményeként a Kbt. 347-348. §-a szól a Közbeszerzési Döntőbizottság határozatának felülvizsgálata iránt indított perről, a Kbt. 349. §-a szól a határozat felülvizsgálata során született ítélet elleni fellebbezésről és felülvizsgálatról. A Kbt. 350-350/B. §-a szól az új, egységes per szabályairól, a Kbt. 350/C. §-a rendelkezik a szerződés közbeszerzési jogsértés miatti érvénytelenségének megállapítása iránti perről, végül a Kbt. 350/D. §-a a „hagyományos”, polgári peres eljárással kapcsolatos szabályt állapít meg.

A Kbt. 347-349. §-ához

A közbeszerzési ügyekkel kapcsolatos perekben végső soron közpénzek felhasználásáról - így uniós támogatásokról is -, a közpénzfelhasználás jogszerűségének kérdéséről születik döntés, így különösen fontos az eljárások minél gyorsabb lefolytatása. Emiatt indokolt az eljárási határidőket a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény hatálya alá tartozó ügyekben született határozatok bírósági felülvizsgálata során irányadó határidőkkel összehangolni. A módosítás során a két per eljárási határidői úgy kerülnek összehangolásra, hogy - a fokozatosan bevezetésre kerülő - elektronikus eljárásnak köszönhetően azok a lehető legrövidebbre változzanak. A közbeszerzési pereket eddig is soron kívül kellett lefolytatni, de a törvénymódosítás által a határidők még tovább csökkennek.

Az elektronikus eljárást lehetővé tevő részletszabályok külön jogszabályban és a Pp.-ben lesznek megtalálhatók.

A Kbt. 350-350/D. §-ához

A Kbt. új 350. §-a egy teljesen új típusú pert vezet be, amelyhez hasonlót jelenleg jogrendszerünk nem ismer. Ebben a perben ugyanis - meghatározott feltételek fennállása esetén - egyszerre kérhető a Közbeszerzési Döntőbizottság határozatának felülvizsgálata és a már megkötött szerződés érvénytelenségének megállapítása, tehát a közigazgatási és polgári perek egyes jellemzőit egyaránt tartalmazza. Ennek, az ún. „kombinált pernek” a feltételei a következők.

1. A kombinált perre kizárólag akkor kerülhet sor, ha előzőleg a Közbeszerzési Döntőbizottság az előtte folyó jogorvoslatban határozatot hozott és abban az eljárást kérelmező ajánlattevővel szemben döntött. Csak ebben az esetben áll érdekében ugyanazon személynek a határozat felülvizsgálata és a szerződés érvénytelenségének megállapítása iránti per megindítása. A kombinált perben tehát a „vesztes” ajánlattevő a felperes, míg a Közbeszerzési Döntőbizottság, valamint a szerződő felek az alperesek. Amennyiben a Közbeszerzési Döntőbizottság határozatában - a kérelemmel egyetértve - maga is megállapította a jogsértést, úgy határozatának felülvizsgálatát a kérelmező („vesztes” ajánlattevő) természetesen nem kezdeményezi, a kombinált perre tehát nem kerülhet sor. Ebben az esetben a határozat felülvizsgálata és a szerződés érvénytelenségének megállapítása iránt indított perek egymástól függetlenül zajlanak (illetve annyiban kapcsolódnak egymáshoz, hogy az érvénytelenségi pert a határozat felülvizsgálatának tárgyában való jogerős döntésig a bíróság felfüggeszti.)

2. A kombinált perben kizárólag az ún. közbeszerzési érvénytelenségi okokra alapozott érvénytelenség megállapítása kérhető, a perben nem bírálható el semmilyen más érvénytelenségi ok. A közbeszerzési érvénytelenségi okok a Kbt. 306/A. § (2) bekezdésében meghatározott alábbi okok:

- a jogsértés a közbeszerzési eljárás jogtalan mellőzésével valósult meg,

- a felek a szerződéskötési moratóriumra vonatkozó szabályok megsértésével kötöttek szerződést és ezzel megfosztották az ajánlattevőt attól, hogy a szerződéskötést megelőzően jogorvoslati eljárás megindítását kérelmezze, egyben olyan módon sértették meg a közbeszerzésekre vonatkozó szabályokat, hogy az befolyásolta az ajánlattevő esélyét a közbeszerzési eljárás megnyerésére,

amelyeket az új jogorvoslati irányelv értelmében érvénytelenséggel kell szankcionálni.

Tekintettel arra, hogy a fenti okok és a „polgári jogi érvénytelenségi okok” egymástól eltérnek, indokolt, hogy a közbeszerzési érvénytelenségi okokat - ha azok a határozat felülvizsgálatával együtt kerülnek megvizsgálásra - a közbeszerzési ügyeket eddig is tárgyaló bírói fórum tárgyalja.

3. Tekintettel arra, hogy a kombinált per bevezetésének egyik fő indoka a jogorvoslat gyorsítása, ezért arra csak akkor kerülhet sor, ha a felperes keresetlevelében a Közbeszerzési Döntőbizottság határozatának felülvizsgálatát és a közbeszerzési okok miatti érvénytelenség megállapítását is kérte, egyesítéssel tehát a kombinált per nem jöhet létre. Amennyiben a pert csak a Közbeszerzési Döntőbizottság határozatának felülvizsgálata iránt indították, a felperes maga utóbb nem is indíthat pert a közbeszerzési érvénytelenségi okok miatt és fordítva sem, ennek a rendelkezésnek a célja, hogy az eljárás gyorsítását jelentő kombinált perek a feltételek fennállása esetén valóban meginduljanak.

A Kbt. 350/C. §-a rendelkezik arról a perről, amelyre a Kbt. 340/A. §-a alapján kerül sor, vagyis, ha a Közbeszerzési Döntőbizottság köteles maga megindítani a peres eljárást, mert a közbeszerzési érvénytelenségi okok fennállását állapítja meg. Erre azért van szükség, mert az új jogorvoslati irányelv értelmében az ilyen okok fennállása esetén a szerződés érvénytelenségét meg kell állapítani, az ennek megállapítása iránti per megindítása pedig nem vehető biztosra a „vesztes” ajánlattevők részéről. Az új jogorvoslati irányelv értelmében a fennálló közbeszerzési érvénytelenségi okok esetén sem kell megállapítani a szerződés érvénytelenségét, ha a Kbt. 306/A. § (3) bekezdésében meghatározott feltételek fennállnak. A részleges érvénytelenség megállapítása esetén, illetve akkor, ha az érvénytelenség kimondásának mellőzésére kizárólag a Kbt. új 306/A. § (3) bekezdésében meghatározott okokból kifolyólag került sor, az irányelv értelmében alternatív szankciót kell alkalmazni. Ez a szerződés értékének 10%-át kitevő bírság.

Tekintettel arra, hogy ebben az esetben nem „kombinált” perről, hanem a szerződés érvénytelenségének - igaz, speciális okokból történő - megállapítása iránti perről van szó, e perre a Pp. általános szabályai vonatkoznak. Amennyiben közben a Közbeszerzési Döntőbizottság határozatának felülvizsgálata iránti per is megindul, a perek egymással párhuzamosan futnak, nem kerülhet sor azok „kombinált” perré való egységesítésére, hiszen ezt a peres felek pozíciói kizárják (a Közbeszerzési Döntőbizottság az egyik perben felperes, míg a másikban alperes).

A Kbt. 350/D. §-a a „hagyományos” polgári perekkel kapcsolatban állapít meg szabályt, megerősíti, hogy a közbeszerzési érvénytelenségi okoktól eltérő bármely más érvénytelenségi ok, és bármely más polgári igény csak akkor érvényesíthető, ha jogerős döntés született a közbeszerzési jogsértés kérdésében.

A 92. §-hoz

A KT éves beszámolói alapján megállapítható, hogy a 2004/17/EK irányelv átültetése következtében releváns ajánlatkérőként jelennek meg a közszolgáltatók a közbeszerzési ajánlatkérők körében. Mind a közbeszerzési eljárások számában, mind a közbeszerzések összesített éves értéke tekintetében jelentős arányt képviselnek (körülbelül 15% az eljárásszám, 50% a közbeszerzési érték tekintetében), indokolt tehát, hogy a KT tagjai között - a KT létszámának növelése nélkül - képviselőjük megjelenjen.

Az ajánlatkérőket képviselők között a továbbiakban a gazdasági kamarák jelölnek képviselőt a közszolgáltatók számára, míg az építési beruházások kiemelt jelentősége és specialitása okán az építésügyért felelős miniszter szintén jelölhet egy képviselőt.

A 93-99. §-hoz

A §-ban egyrészt meghatározásra kerül a KT feladata: „a közérdeket, az ajánlatkérők és az ajánlattevők érdekeit figyelembe véve, hatékonyan közreműködjön a közbeszerzési politika alakításában, a jogszerű közbeszerzési magatartások kialakításában és elterjesztésében, elősegítve a közpénzek nyilvános és átlátható módon történő elköltését”.

Másrészt pedig a módosuló törvényi előírásokra tekintettel faladatai köre kibővítésre, pontosításra kerül. Így például előírásra kerül, hogy a közbeszerzési rendszerhez kapcsolódó valamennyi nyilvántartását a KT naprakészen vezesse és honlapján tegye közzé, valamint az is, hogy a közbeszerzési esetjog (KDB és bírósági határozatok) honlapján elérhető legyen. Mindez segítheti az ajánlatkérőket és az ajánlattevőket abban, hogy naprakész közbeszerzési információkkal rendelkezzenek, így közvetve hozzájárulhat a közbeszerzési kultúra kialakulásához.

Különösen fontos szempont a közbeszerzési szabályozásban, hogy a szabályok ne legyenek kikerülhetőek, azaz a közbeszerzésre kötelezettek valóban közbeszerzésben kössék meg szerződéseiket. Az Európai Bizottság hivatalos statisztikája szerint a közszféra beszerzéseinek összértéke a GDP 18,5%-át kitevő összeget jelent (hozzávetőlegesen 4125 milliárd Ft), ehhez képest csak a GDP 9%-a (közel 2000 milliárd Ft) kerül ilyen formában elköltésre. Annak egyik előmozdító eszköze, hogy a közbeszerzésre kötelezett „forintok” valóban közbeszerzésben kerüljenek elköltésre, a Tanács monitoring szerepének erősítése lehet.  Ebben a körben (másik §-ban) felülvizsgálatra kerültek az ajánlatkérők bejelentkezési szabályai, és a Tanács - a naprakész ajánlatkérői lista érdekében - intézkedési jogosultságot kap azon ajánlatkérők tekintetében, akik nem jelentkeztek be a Kbt. hatálya alá és ezzel kikerülik a közbeszerzést.

A törvénymódosítás hatálybalépését követően a Tanács által kiadható ajánlást az ún. útmutató kiadásának lehetősége váltja fel, melynek lényege, hogy a közbeszerzési jogszabályok alkalmazását elősegítendő a jogorvoslati döntésekből levonható tapasztalatokat, valamint a közbeszerzésekkel kapcsolatos gyakorlati tudnivalókat foglalja össze.

A módosítások célja, hogy a Tanács pozíciója megerősödjön, olyan jogosítványokat kapjon, amelyek alkalmassá teszik a közbeszerzési politika alakítására, továbbá amelyek aktív és hatékony szerepet biztosítanak számára a közbeszerzési ajánlatkérők és ajánlattevők eredményes közbeszerzési tevékenységének előmozdításában, a piaci folyamatok alakításában.

A hivatalos közbeszerzési tanácsadói tevékenység csak a Közbeszerzések Tanácsa által vezetett névjegyzékbe vételt követően végezhető. A névjegyzékbe történő bejegyzés hatálya három évig tart és a hatályos Kbt. szerint megújítható. A megújításra a névjegyzékbe történő felvételre vonatkozó szabályok az irányadóak, azzal az eltéréssel, hogy az igazgatási szolgáltatási díj mértéke nyolcvanezer helyett negyvenezer forint, és a hivatalos közbeszerzési tanácsadónak csak azt kell igazolnia, hogy az ismételt felvételre vonatkozó kérelem beadását megelőző három évben rendelkezik külön jogszabály szerinti mértékű, igazolt közbeszerzési gyakorlattal.

A Kbt. megújításra vonatkozó szabályai hiányosak, a megújítás részletes feltételeit, módját a törvény nem határozza meg, mindössze a megújítás lehetőségét és egy szabályát tartalmazza. A módosítás ezt a hiányosságot korrigálja, annak érdekében, hogy a közeljövőben lejáró több mint 400 hivatalos közbeszerzési tanácsadói névjegyzéki tagság megújítására zökkenőmentesen és egyértelmű szabályozás mellett kerülhessen sor.

A törvény átfogóan módosítja az erőforrást nyújtó szervezetre vonatkozó szabályokat. Ennek keretében indokolt a Kbt. 387. § (3) bekezdésének módosítása.

A törvény értelmében a Közbeszerzések Tanácsának olyan többletfeladatokat kell a jövőben ellátnia, amelyek teljesítéséhez a Tanácsnak fejlett informatikai háttérrel kell rendelkeznie. Az informatikai fejlesztés, illetve háttér anyagi fedezetének megteremtése érdekében a módosítás előírja, hogy a hirdetményellenőrzésből származó bevétel egy részét a Közbeszerzések Tanácsa a feladatellátáshoz szükséges informatikai fejlesztésre köteles költeni.

A Közbeszerzések Tanácsa megalakulása óta kiadásainak közel 85%-át saját bevételből fedezi. Az e forrásból finanszírozott kiadásai magába foglalják a Tanács feladatainak ellátásához elengedhetetlenül szükséges költségeket (személyi juttatás és járulékai, üzemeltetési, bérleti költségek, stb.), beleértve természetesen az eddig végrehajtott informatikai fejlesztéseket is. A Közbeszerzések Tanácsa megalapítása óta eltelt 13 év alatt a költségvetési struktúrája úgy alakult, hogy a Tanács működtetésének csak kb. 15%-a származik költségvetési támogatásból.

A Kbt. 394. §-ának módosítása mindössze a fennálló helyzetet deklarálja, gyakorlati változást nem jelent.

A 100-101. §-hoz

A Kbt. 395. §-a újraszabályozza a döntőbizottság összetételét és a tagjainak jogállását, valamint az egységes döntőbizottsági joggyakorlat előmozdítását célozza, melyre a kollégiumi működés bevezetése alkalmas lehet. A kollégiumok véleményének a biztosok általi megismeréséről a KDB elnöke gondoskodik.

A 102. §-hoz

A hirdetmények megküldésének, közzétételének részletes szabályait kormányrendeleti szintre utaló felhatalmazás pontosítására az elektronikus hirdetményátalakítás miatt van szükség, kormányrendelet szabályozza a kötelező közmegrendelés eseteit. A szakképzésért felelős miniszter pedig a hivatalos közbeszerzési tanácsadók kötelező továbbképzésének szabályai megalkotása érdekében kap rendeletalkotási jogosultságot.

A 103-104. §-hoz

A 103. § a Kbt. jogharmonizációs záradékát módosítja, a mellékletek módosítására pedig szintén jogharmonizációs okból van szükség, mivel a Bizottság 213/2008/EK rendelete [a közös közbeszerzési szószedetről (CPV) szóló 2195/2002/EK európai parlamenti és tanácsi rendelet módosításáról és a közbeszerzési eljárásokról szóló 2004/17/EK és 2004/18/EK európai parlamenti és tanácsi irányelvnek a CPV felülvizsgálata tekintetében történő módosításáról] módosította a 2004/17/EK és a 2004/18/EK irányelvek mellékleteit.

A 105-106. §-hoz

A törvény rendezi a helyi önkormányzatok által az egészségügyi szakellátási kötelezettség átadása érdekében történő olyan egészségügyi ellátási szerződés megkötése esetében, amelyhez egyben vagyonkezelői jog átadása is kapcsolódik, a közbeszerzési és a vagyonkezelői jog átadására irányuló pályázati eljárás egymáshoz való viszonyát; elősegíti a vagyonkezelésbe adásra irányuló eljárás átláthatóbbá, egyben a közösségi jogi követelményeknek megfelelővé tételét.

A vagyonkezelési jog átadásával együtt történő egészségügyi szolgáltatás megrendelésére irányuló szerződésekre, amennyiben a Kbt. szerint szolgáltatási koncessziónak minősülnek, a közbeszerzési eljárás helyett az államháztartásról szóló 1992. évi XXXVIII. törvény 105/A-105/D. §-a szerinti pályázati eljárást kell lefolytatni. Míg a szolgáltatásmegrendelésre a közösségi közbeszerzési irányelvek, addig a szolgáltatási koncesszióra az Európai Közösségek Bíróságának esetjoga és az EK-Szerződés rendelkezései alkalmazandóak, így szükségessé válik e pályázati eljárás szabályainak kiigazítása is.

A törvény tehát a vagyonkezelési jog átadására, valamint az egészségügyi szolgáltatás megrendelésére irányuló két eljárás helyett egy eljárás lefolytatását írja elő. Ebben az eljárásban egyrészt érvényesülnének a versenyeztetésre vonatkozó közösségi jogi követelmények (nyilvános meghirdetés, megfelelő ajánlattételi határidő, pályázók esélyegyenlőségének és az egyenlő bánásmód biztosítása, a jogsértő szerződések elleni szankció), másrészt a vagyonkezelői jogra, illetve annak átadására vonatkozó törvényi előírások is.

A 107. §-hoz

A földgázellátásról szóló 2008. évi XL. törvény (Get.)156. §-a 2009. április 1-i hatállyal új f) ponttal rendeli kiegészíteni a Kbt. 243. §-át, valamint e kivételre való hivatkozással a Kbt. 296. §-át. Tekintettel arra, hogy a törvény jelentősen bővíti a Kbt. 243. §-a szerinti kivételek körét, és így már megállapít f), sőt, g)-i) pontokat is, a jogszabályi koherencia biztosítása érdekében szükséges a földgázellátásról szóló törvényben az általa beiktatandó kivételi szabály számozását és e kivételre való hivatkozásokat megfelelően módosítani, illetve a Get.-tel való összhangot megteremteni.

-----STARTING---POINT---VEGE---

A 108-112. §-hoz

A törvény hatálybalépésére szakaszosan kerül sor:

- a jogalkalmazási tapasztalatokon alapuló módosítások főszabály szerint a törvény 2009. április 1-jén lépnek hatályba;

- a közösségi értékhatárokat elérő vagy meghaladó, illetve az azokat el nem érő közbeszerzési eljárások, valamint a jogorvoslati eljárások elektronikus úton való lefolytatása 2010. január 1-jétől kötelező.

A 113. §-hoz

A kötelező uniós megfeleltetést szolgáló klauzula.