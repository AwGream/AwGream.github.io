2017. évi LXVII. törvény indokolása

a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény és egyes kapcsolódó törvények módosításáról

-----STARTING---POINT---ALTALANOS--- 

A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény (a továbbiakban: Kultv.) jelen módosítása több célkitűzést is megfogalmaz, így a kulturális alapellátás kiterjesztését célzó kormányzati törekvés törvényi rögzítését, valamint a közművelődési alapszolgáltatások bevezetését, továbbá a közösségi művelődési intézményrendszer differenciált meghatározását.

Emellett kisebb volumenű módosítások érintik a muzeális és a könyvtári területre vonatkozó szabályozást is.

A kulturális alapellátás kiterjesztése a Kultv. hatálya alá tartozó intézményrendszer szolgáltatásainak fejlesztésével azt a célt szolgálja, hogy minden magyar ember hozzáférjen a társadalom emelkedéséhez szükséges értékekhez és így erősödjön a magyar identitás, kibontakozzanak a kultúra jóléti, társadalomfejlesztő és gazdasági teljesítményt fokozó hatásai.

Az állam, figyelembe véve a helyi fejlődési igényeket, aktivizáló feladatai keretében biztosítja a közkulturális intézményrendszer működését, és törekszik a kulturális tevékenységek révén elsajátítható és fejleszthető kompetenciák szintjének emelésére, illetve területi egyenlőtlenségeinek felszámolására.

A törvény a muzeális intézmények és a könyvtárak vonatkozásában rögzíti azok részvételét a kulturális alapellátás kiterjesztésében, ezáltal mozgósítva az intézményrendszer erőit annak érdekében, hogy minél több ember számára nyújtson hozzáférési lehetőséget a művelődés, a tudás és a műveltség megszerzéséhez a helyben igénybe vehető és a távolról elérhető szolgáltatások fejlesztésével.

A könyvtári területet érintő jelentősebb módosítás, hogy a törvény - a feladatkör kettőségét kifejezve - a megyei könyvtár elnevezését megyei hatókörű városi könyvtárra módosítja, amivel egyrészről megteremti a koherenciát a megyei hatókörű városi múzeumok elnevezésével, másrészről hangsúlyozza, hogy ezen könyvtártípus feladatköre a városi könyvtári feladatokat és a megyei hatókörű feladatokat is tartalmazza.

A közösségi művelődést érintő tartalmak módosításának eredményeként a közösségi művelődés szabályozásának fókuszába a szakpolitika célkitűzései, a közművelődési alapszolgáltatások kerülnek, jogszabályi garanciái lesznek a közművelődési alapszolgáltatások minőségi biztosításának és differenciált megszervezésének, a helyi szükségletekhez és igényekhez jobban illeszkedő módon működnek majd a közösségi művelődés intézményei.

A közösségi művelődési szakpolitika elsődlegesen feladatokban gondolkodik. A célkitűzések megvalósulását az alapszolgáltatások biztosítása garantálja, melynek eszközrendszere a differenciált intézményi hálózat. A törvény meghatározza a közfeladatként nyújtandó közművelődési alapszolgáltatásokat, célokat és nem eszközöket határoz meg azzal, hogy újraszabályozza a közművelődési tevékenységek körét.

A törvény a közművelődési alapszolgáltatásokat biztosító intézmény- és szervezetrendszer újradefiniálását is tartalmazza. Ezt a különböző feladat-ellátási formák (intézménytípusok) és az azokhoz kapcsolódó szakmai minimumok, standardok kidolgozásával és bevezetésével éri el.

A közművelődési tanácsok száma az eltelt időszakban lecsökkent, és formálissá vált a szerepük a helyi közösségi művelődés befolyásolásában, a törvényben szereplő módosításokkal hangsúlyosabbá válik a szerepük.

A módosítás meghatározza a hagyományőrzéssel és a néphagyomány gondozásával kapcsolatos állami feladatokat. A néphagyománnyal és hagyományőrzéssel összefüggő állami feladatokat jogszabály nem határozta meg korábban, amely szabályozás hiánya a közművelődés népművészettel kapcsolatos területén a szakmai szervezetek tevékenysége során problémákat okozott. A módosítás e hiány megszüntetését célozza.

-----STARTING---POINT---RESZLETES---

Az 1. §-hoz

A műteremlakások a művészek számára biztosítanak alkotási lehetőséget, amely a művészek egy speciális támogatási formája. Indokolt, hogy a műteremlakásokkal kapcsolatos feladat- és hatáskör a kultúráért felelős miniszterhez tartozzon.

A 2. §-hoz

Az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény, illetve az elektronikus ügyintézés részletszabályairól szóló 451/2016. (XII. 19.) Korm. rendelet szélesebb körben tette kötelezővé az elektronikus ügyintézés lehetőségét, illetve kidolgozott garanciális elemeket, amelyek biztosítják a papíralapú iratok, illetve az azokról készült hiteles elektronikus másolatok egyenértékűségét. Ennek az egyenértékűségnek szükséges megjelennie a köziratok kezelésének szabályozási rendszerében is a köziratokról, a közlevéltárakról és a magánlevéltári anyag védelméről szóló 1995. évi LXVI. törvény módosításával.

A 3. §-hoz

A kulturális örökség szellemi birtokbavételét, a könyvtári ellátást biztosító, a kulturális hagyományőrzést valamint a közösségi és egyéni művelődést támogató intézmények kulturális alapellátást megvalósító rendszert alkotnak, ami arra törekszik, hogy minden magyar ember hozzáférjen a társadalom emelkedéséhez szükséges értékekhez és így erősödjön a magyar identitás, kibontakozzanak a kultúra jóléti, társadalomfejlesztő és gazdasági teljesítményt fokozó hatásai.

A kulturális alapellátó intézményrendszer a helyes viselkedésre ösztönözve, társadalmi veszélyeket megelőzve, vagy kihívásokra válaszolva kínál alkalmakat a kulturális tevékenységekben való részvételre, ami olyan eszköz, ami elősegíti a helyhez kötődő, helyben boldoguláshoz szükséges tudás gyarapodását. Az állam, figyelembe véve a helyi fejlődési igényeket, aktivizáló feladatai keretében biztosítja a közkulturális intézményrendszer működését, és törekszik a kulturális tevékenységek révén elsajátítható és fejleszthető kompetenciák területi egyenlőtlenségeinek felszámolására, illetve szintjének emelésére.

A 4-6. §-hoz

A törvény az alapelvek között rögzíti, hogy a kulturális alapellátás keretében a közgyűjtemények és a közművelődési intézmények a központi költségvetési források felhasználásával az érintett célcsoportok számára biztosítják a tárgyi és szellemi kulturális örökség hozzáférhetővé tételét, valamint olyan közszolgáltatásokat nyújtanak, amelyek hozzájárulnak a személyiség fejlődéséhez és kiteljesedéséhez, az aktív polgársághoz, a társadalmi beilleszkedéshez és a közösségfejlesztéshez, valamint a foglalkoztatáshoz szükséges egyéni kulcskompetenciák fejlesztéséhez.

Ennek jegyében a törvény a Kultv. céljai között meghatározza a kulturális alapellátásban történő részvétel lehetséges módjait, valamint rendelkezik arról, hogy mindenkinek joga van igénybe venni a kulturális alapellátás keretét alkotó intézményrendszer által nyújtott, központi költségvetésből támogatott szolgáltatásokat. Ennek megvalósítása érdekében a Kultv. hatálya alá tartozó intézmények alapfeladatai közé új elemként bekerült, hogy részt vesznek a kulturális alapellátás kiterjesztésében.

A 7. §-hoz

A módosítás hatályon kívül helyezi a diplomáciai mentességet élvező külföldi állampolgárok tulajdonában levő, külföldről behozott kulturális javakra vonatkozó mondatrészt, figyelemmel arra, hogy a kulturális javakra vonatkozó rendelkezések a kulturális örökség védelméről szóló 2001. évi LXIV. törvény szabályozási tárgykörébe tartoznak.

Emellett a törvény kiterjeszti a 3/A. § hatályát és ezzel a kulturális alapellátásra vonatkozó kötelezettséget a köziratokról, a közlevéltárakról és a magánlevéltári anyag védelméről szóló 1995. évi LXVI. törvény (a továbbiakban: Ltv.) hatálya alá tartozó iratokra, szervekre és személyekre is.

A 8. §-hoz

Pontosítja a nemzetiségi bázisintézményi cím adományozásának feltételeit.

A 9. §-hoz

A kölcsönzési szerződés kötelező mellékleteire vonatkozó szabály mellé beilleszti az eddig rendeleti szinten szabályozott elhelyezési dokumentáció fogalmát, ezáltal szerves egységben nyernek szabályozást a kölcsönzési szerződésre vonatkozó előírások.

Az adminisztratív, a kölcsönzéshez kapcsolódó díjak alkalmazását a „Bizot elvek” határozzák meg, az adminisztrációs és előkészületi költségeket általában a kölcsönvevőnek kell vállalnia (pl. a festmény keretezése, restaurálási költségek, biztosítás, szállítás), a kölcsönzési szerződésben meghatározottak szerint. Ez a szabály miniszteri rendeletben szereplő, meglévő rendelkezés, azonban a koherencia megteremtése érdekében törvényi szintre emelése szükséges. A pénzügyi biztosíték és az egyéb költségek fogalmának egységes meghatározása szükséges.

A 10. §-hoz

A módosítás alapján a hatósági eljárás során védetté nyilvánított kulturális javak kikerülnek a szabályozási körből. A hatályos szabályozás ellentmond az állami vagyonnal való gazdálkodásról szóló 254/2007. (X. 4.) Korm. rendelet, valamint a kulturális javakkal kapcsolatos hatósági eljárásra vonatkozó szabályokról szóló 45/2012. (XI. 30.) EMMI rendelet szabályozásának, emellett nincs összhangban a Kormány tagjainak feladat- és hatásköréről szóló 152/2014. (VI. 6.) Korm. rendelettel sem.

A hatályos rendelkezés a 2014 előtti állapotot konzerválja, amikor az emberi erőforrások minisztere irányítása alá tartozott az örökségvédelem területe is. 2014-ben azonban különvált az ágazat irányítása, így a közgyűjtemények továbbra is az emberi erőforrások minisztere irányítása alá, míg az örökségvédelem hatósági és nem hatósági feladatai (pl. állami elővásárlási jog gyakorlása) a Miniszterelnökséget vezető miniszter irányítása alá került. A védetté nyilvánított kulturális javakkal kapcsolatos intézkedések a kulturális javak hatóságának, azaz a Miniszterelnökséget vezető miniszternek a feladatai közé tartoznak.

A 11. §-hoz

A megyei hatókörű városi múzeum alapdokumentumaival kapcsolatos miniszteri véleményezési hatáskört - a 2013. óta eltelt időszak tapasztalatai alapján - a szakmai munkaterv és a szakmai beszámoló, valamint a stratégiai terv véleményezésére szűkíti. A miniszter véleménye az önkormányzatot nem köti döntése meghozatalában.

A 12. §-hoz

Pontosítja a megyei hatókörű városi múzeumok állami feladatait, emellett rögzíti, hogy a megyei hatókörű városi múzeum a kulturális javak állomány- vagy biztonságvédelmét súlyosan veszélyeztető vagy károsító helyzet esetén köteles a helyszíni bejárást soron kívül lefolytatni.

A 13. §-hoz

Alapkövetelményként tartalmazza a nyilvános könyvtárak részvételét a kulturális alapellátás kiterjesztésében. Az egymásra épülő szolgáltatásokat nyújtó, minden településre kiterjedő nyilvános könyvtári ellátás rendszere - társadalmi szerepvállalásának megfelelően - mindenki számára lehetőségeket nyújt az egyéni tanuláshoz, a tudás és az információs műveltség gyarapításához, az ilyen alapon szerveződő közösségek tevékenységének támogatásához. A nyilvános könyvtár szolgáltatásai differenciált fejlesztésével hozzájárul a kulturális alapellátás kiterjesztéséhez, a kreativitás kibontakozásának elősegítéséhez, ezáltal az egyéni élet minőségének javításához.

A fegyveres és rendvédelmi testületek könyvtárai, különösen a Magyar Honvédség csapatkönyvtárai, illetve a Büntetés-végrehajtás Országos Parancsnokságának börtönkönyvtárai jelentős szerepet játszanak a Kultv. 55. § (1) bekezdése szerinti nyilvános könyvtári alapfeladatok ellátásában (pl. információs műveltség elsajátítása, egész életen át tartó tanulás folyamatának segítése, segíti az oktatásban, képzésben részt vevők információellátását). A nyilvános könyvtárak egyik alapfeltételét, a megközelíthetőséget és használhatóságot ugyanakkor - elsősorban biztonsági okok miatt - csak parancsnoki engedélytől függően tudják biztosítani. Esetükben a megközelíthetőség és a használhatóság nyilvános könyvtárakkal szemben előírt kötelezettségei nem teljesíthetőek, így a törvény lehetővé teszi, hogy a hozzáférést távhasználat útján biztosítják.

A 14. §-hoz

Az Országos Széchényi Könyvtár részeként működő Könyvtári Intézet feladatait - a könyvtáraknak, illetve a könyvtári rendszernek nyújtott szakmai szolgáltatások között - kiegészíti a könyvtári minőségirányítási tevékenység koordinálásával, képzések szervezésével, valamint a Minősített Könyvtár cím és a Könyvtári Minőségi Díj adományozásának szakmai előkészítésével, ezáltal megerősíti az Országos Széchényi Könyvtár stratégiaalkotásban betöltött jelentőségét, valamint hangsúlyozza a képzések terén elvárt feladatkörét.

A 15. §-hoz

A Kultv. 54-55. §-ának, valamint 64. §-ának összevetése alapján a Kultv. jelenleg sem zárja ki, hogy a nyilvános könyvtár ellátásával kapcsolatos kötelező feladatot az állami vagy az önkormányzat nonprofit gazdasági társaságon keresztül lássa el. E szervezeti formára a nyilvános könyvtárak jegyzékét áttekintve jelenleg is több példa van. Az átlátható jogi helyzet kialakítása érdekében - a területi múzeumokhoz hasonlóan - a törvény e lehetőséget a Kultv. szövegében egyértelműen rögzíti.

A 16. §-hoz

A megyei hatókörű városi könyvtár állami feladatait a Kultv. 66. §-a határozza meg. A módosítás a megyei hatókörű városi könyvtár által működtetett Könyvtárellátási Szolgáltató Rendszerben a kistelepülések számára nyújtott szolgáltatásokat kibővíti a kulturális alapellátás kiterjesztését szolgáló szolgáltatásokkal. A módosítás rögzíti azt is, hogy a megyei hatókörű városi könyvtár megállapodás alapján biztosítja a települési önkormányzatok számára a Könyvtárellátási Szolgáltató Rendszer külön jogszabályban meghatározott feladatainak ellátását a könyvtári, információs és közösségi helyen.

A jelenleg is kötelező, a könyvtári szolgáltatások megvalósításával kapcsolatos információs szakmai műhelynapok száma évente egy alkalomról évente két alkalomra nő.

A 17. §-hoz

A megyei hatókörű városi könyvtár alapdokumentumaival kapcsolatos miniszteri véleményezési hatáskört - a 2013. óta eltelt időszak tapasztalatai alapján - a szakmai munkaterv és a szakmai beszámoló, valamint a stratégiai terv véleményezésére szűkíti. A miniszter véleménye az önkormányzatot nem köti döntése meghozatalában.

A 18. §-hoz

Részletesen meghatározza a települési önkormányzatok számára a Magyarország helyi önkormányzatairól szóló 2011. évi CLXXXIX. törvény 13. § (1) bekezdés 7. pontjában meghatározott kötelező feladat tartalmát. Ezen túlmenően a közművelődési alapszolgáltatás jogintézményének bevezetésével egyértelműen meghatározza a települési önkormányzatok, nemzetiségi önkormányzatok kötelező feladatának körét, másrészt megteremti a közfeladatként nyújtandó közművelődési alapszolgáltatások jogszabályban meghatározott módon való területi differenciálásának lehetőségét.

A törvény újraszabályozza a közművelődési tevékenységek körét. Új elemként jelennek meg a tehetséggondozás- és fejlesztés feltételeinek biztosítása, valamint a kulturális alapú gazdaságfejlesztés alapszolgáltatások a közösségi művelődés szabályozásában. Törlésre kerül a normaszövegből a szabadidő kulturális célú eltöltése feltételeinek biztosítás, mint közművelődési tevékenység, ugyanis ez a szakpolitikai célok megvalósításának csupán egyik eszköze, hiszen például a közösségfejlesztés megvalósulhat kulturális rendezvényeken keresztül is. A közgyűjteményi intézmények közművelődési tevékenységének támogatása a törvény értelmében a közgyűjteményi intézmények által biztosított közművelődési alapszolgáltatásokkal valósul meg, míg a közművelődési intézmények együttműködési kötelezettségét más kulturális intézményekkel a módosított Kultv. 78. § (3) bekezdésének d) pontja írja elő.

A 19. §-hoz

A közművelődési alapszolgáltatások hozzáférhetőségének érdekében meghatározza a közösségi művelődés intézményrendszerének működésével kapcsolatos alapelveket valamint részletesen szabályozza a közösségi művelődési intézmény típusait, meghatározza azok minimum-követelményeit. Lehetővé teszi továbbá, hogy a települési önkormányzat a közművelődési feladatokat integrált kulturális intézmény szervezeti egységeként működő közművelődési intézmény útján lássa el.

A módosítás integrál olyan, közösségi művelődési tevékenységeket folytató intézménytípusokat, amelyekkel kapcsolatos előírásokat a hatályos szabályozás nem vagy csak részlegesen rendezett, így a jövőben ezen intézménytípusok is közművelődési alapszolgáltatásokat biztosító közművelődési intézménynek számítanak.

Meghatározza továbbá a közművelődési közösségi színtér működtetésével kapcsolatos szabályokat, valamint a közösségi színtér formáit.

A 20. §-hoz

A módosítás pontosítja a közművelődési megállapodásra vonatkozó szabályokat és meghatározza, hogy a közművelődési megállapodás alapján közművelődési intézményt vagy közösségi színteret működtető szervezet a Kultv. szerint a települési önkormányzatnak delegált feladatok közül mely feladatokat köteles ellátni.

A 21. §-hoz

A közművelődési rendeletre vonatkozó szabályokat pontosítja.

A 22. §-hoz

Technikai jellegű módosítás, amelyet a közművelődési alapszolgáltatások bevezetése tesz indokolttá.

A 23. §-hoz

A módosítás meghatározza, hogy a közművelődés minőségbiztosításával kapcsolatos feladatok a területi közművelődési szakmai szolgáltatások közé tartoznak.

A 24. §-hoz

Technikai jellegű módosítás, amelyet a közművelődési alapszolgáltatások bevezetése tesz indokolttá.

A 25-26. §-hoz

A módosítás meghatározza, hogy melyek a hagyományőrzéssel és a néphagyomány gondozásával kapcsolatos állami feladatok. A néphagyománnyal és hagyományőrzéssel összefüggő állami feladatokat jogszabály nem határozta meg korábban, amely szabályozás hiánya a közművelődés népművészettel kapcsolatos területén a szakmai szervezetek tevékenysége során problémákat okozott. A módosítás e hiány megszüntetését célozza. A módosító törvény meghatározza továbbá a népművészeti és népi iparművészeti alkotások minősítésével, a minősítő címek adományozásával kapcsolatos feladatok keretében vezetett nyilvántartásban szereplő adatok körét, az azok kezelésére vonatkozó szabályokat.

A 27. §-hoz

Technikai jellegű módosítás.

A 28. §-hoz

A közművelődési érdekeltségnövelő pályázatok célját és tartalmát pontosító módosítás.

A 29. §-hoz

Az integrált kulturális intézmény fogalmát bevezető módosítás.

A 30. §-hoz

Rögzíti, hogy a kulturális alapellátás kiterjesztésének jogszabályban meghatározott prioritási rend és szempontrendszer mentén történő megvalósításának tárgyévi támogatási összegét a központi költségvetési törvény határozza meg.

A 31. §-hoz

A megyei hatókörű városi múzeumok és a megyei hatókörű városi könyvtárak munkatársai esetében pontosítja a kötelező továbbképzésre vonatkozó szabályokat.

A 32. §-hoz

Felhatalmazást ad a Kormánynak, hogy a törvény végrehajtásaként rendeletben jelölje ki a hagyományőrzéssel kapcsolatos állami feladatokat ellátó szervet, meghatározza, feladatellátásának részletes szabályait. Felhatalmazást kap a Kormány továbbá, hogy végrehajtási rendeletben szabályozza a népművészeti és népi iparművészeti alkotásokra vonatkozó rendelkezéseket, valamint a nemzetiségi bázisintézmény cím adományozásának részletes szabályait.

Felhatalmazást ad a miniszternek, hogy végrehajtási rendeletben szabályozza a közművelődési alapszolgáltatások valamint a közművelődési intézmények és közösségi színterek szakmai, személyi és infrastrukturális követelményeit, valamint a kulturális alapellátás kiterjesztésének prioritási rendjét és szempontrendszerét.

A törvény a felhatalmazó rendelkezéseket kiegészíti a megyei hatókörű városi könyvtárak települési könyvtárak fejlesztésével kapcsolatos feladatainak ellátására vonatkozó rendeleti szabályozás kötelezettségével.

A 33. §-hoz

A törvény a fogalmak körét - a módosítással összhangban kiegészíti a népművészet, népi iparművészet néphagyomány fogalmakkal. A törvény emellett rögzíti a múzeumok számára előírt stratégiai terv, állományvédelmi terv, valamint gyűjteménygyarapítási és revíziós terv tartalmát és szabályozási tárgykörét.

A módosítások ezen túlmenően megteremtik a Kultv. belső koherenciáját.

A 34. §-hoz

A módosítás - a feladatkör kettőségét kifejezve - a megyei könyvtár elnevezését megyei hatókörű városi könyvtárra módosítja, amivel egyrészről megteremti a koherenciát a megyei hatókörű városi múzeumok elnevezésével, másrészről hangsúlyozza, hogy ezen könyvtártípus feladatköre a városi könyvtári feladatok mellett a megyei hatókörű feladatokat is tartalmazza.

Múzeumok esetén a módosítás - a minőségelvű működés érdekében - kibővíti a szakmai munkát megalapozó dokumentumokat a stratégiai tervvel, állományvédelmi tervvel, valamint a gyűjteménygyarapítási és revíziós tervvel.

A 35. §-hoz

Az egyes szabályozási egységek hatályon kívül helyezése megteremti a Kultv. belső koherenciáját.

-----STARTING---POINT---VEGE---

A 36. §-hoz

Hatályba léptető rendelkezés.