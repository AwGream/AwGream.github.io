1992. évi XXVI. törvény indokolása

a helyi önkormányzatok 1992. évi címzett- és céltámogatásáról

-----STARTING---POINT---ALTALANOS--- 

A helyi önkormányzatok fejlesztési és rekonstrukciós feladatainak megvalósításához 1992. évben, első ütemben 25,22 milliárd forint központi támogatás adható. Ezen belül címzett támogatásként az 1991. évinél 33%-kal több, 10.071,3 millió forint használható fel.

A 3271 db céltámogatási igénybejelentés 22,0 milliárd forint központi támogatási igényt tartalmazott. Ebből 2435 darab 15,1 milliárd forint támogatási összeggel felelt meg az irányelvben foglalt feltételeknek. A támogatás összege több, mint kétszeresen haladja meg az 1991. évit.

-----STARTING---POINT---RESZLETES---

Az 1. §-hoz

1992-ben tovább folytatható a dél-alföldi ivóvízminőségjavító és a nógrádi térség ivóvízellátásának programja, a megyei, valamint a 300 millió forint teljes költséget meghaladó városi kórházak rekonstrukciója, továbbá a színházrekonstrukciók. A fővárosi, megyei önkormányzatok az 1991. év előtt kibocsátott kötvények tőke- és kamatterheinek 1992. évi összege címzett támogatásként illeti meg. Kamatmegtakarítás érdekében ezirányú kötelezettségeiket a törvény hatálybalépése után mielőbb teljesíteni kell.

A 2. §-hoz

Az önkormányzatok 1992-ben az 1991. évivel azonos célokra és azonos arányban kaptak támogatást. Folytathatók a vízgazdálkodási fejlesztések, a városi kórházrekonstrukciók, a szociális otthoni férőhelyfejlesztések, az alap- és középfokú oktatási létesítmények beruházásai, a szilárd hulladéklerakó telepek fejlesztései. Új beruházások támogathatók a vízgazdálkodás ágazatba tartozó önkormányzati fejlesztési feladatok gyakorlatilag teljes körében. Lehetőség van a helyben történő oktatás feltételeinek megteremtésére az alapfokú oktatás 1-3 osztálya számára, tornaterem építésekre és a nemzetiségi oktatás céljait szolgáló iskolák építésére. Tovább bővülhet a szociális otthoni férőhelyek száma és korszerűsödhet az egészségügyi intézmények gép-műszer állománya.

A 3. §-hoz

Azok az önkormányzatok is támogatásban részesülnek, amelyek a feltételekben meghatározottnál több központi támogatást igényelnek. A támogatás összege azonban a saját forráshoz igazodóan mérséklődik.

A 4. §-hoz

A helyi önkormányzatok 1991. évi céltámogatásáról szóló XXI. törvény alapján támogatott fejlesztések egy részénél meghiúsult a társulat létrehozása, amihez az önkormányzat a támogatást kapta. Az önkormányzati beruházásként való megvalósítás esetén vízellátásnál a 30%-os, a szennyvízelvezetésnél és tisztításnál a 40%-os támogatás 50, illetőleg 60%-ra módosul. Az önkormányzat a beruházás megvalósításához a többlet saját forrás fedezetet testületi határozattal vállalja. Fordított eset is előfordul. A fejlesztési cél megvalósításához indokolt az önkormányzatok módosítási szándékát engedélyezni.

Az 5. §-hoz

Nem javasolható azon önkormányzati igények támogatása, amelyekben az Irányelvben szereplő feltételeket nem teljesítették, illetve amelyeket nem támogatott célokra nyújtottak be.

A 6-7. §-hoz

Az 1991. évben központi támogatással megkezdett beruházásoknál jelentős költségemelkedés tapasztalható. Mind az önkormányzati, mind az állami költségvetés tervezésének biztonsága érdekében indokolt a támogatott beruházásoknak az 1992. évi támogatási javaslatban, illetőleg igénybejelentésben a beruházási összköltségre vonatkozó adatát olyannak tekinteni, amely alapja a következő években a központi támogatásokról hozandó döntésnek. Az egy év alatt bekövetkezett beruházási összköltség növekedés miatt a felsorolt négy kórház rekonstrukciójának szakmai tartalmát és költségalakulását indokolt külön felülvizsgálni és azt a további finanszírozás alapjául a címzett- és céltámogatások 1993. évi előirányzatairól szóló törvényben rögzíteni. Ugyanakkor biztonságot kell adni az önkormányzatoknak arra vonatkozóan, hogy a több évig tartó beruházások támogatása folyamatos, és a támogatási arányok a folyamatban lévő beruházásoknál nem változnak.

-----STARTING---POINT---VEGE---