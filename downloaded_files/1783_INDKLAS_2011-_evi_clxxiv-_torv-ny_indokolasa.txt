2011. évi CLXXIV. törvény indokolása

a közigazgatási hatósági eljárás és szolgáltatás általános szabályairól szóló 2004. évi CXL. törvény és egyes kapcsolódó törvények, valamint a miniszteri hatósági hatáskörök felülvizsgálatával összefüggő egyes törvények módosításáról

-----STARTING---POINT---ALTALANOS--- 

I. A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) átfogó módosítását a közigazgatási hatósági eljárás és szolgáltatás általános szabályairól szóló 2004. évi CXL. törvény 2011. évi felülvizsgálatával kapcsolatos feladatokról szóló 1156/2011. (V. 20.) Korm. határozat (a továbbiakban: Korm. határozat1.) által előírt felülvizsgálat tette szükségessé.

A felülvizsgálat szorosan illeszkedik a Nemzeti Együttműködés Programjához is, melyben a Kormány vállalta, hogy a közigazgatás rendszerét az ésszerűség útjára tereli, a közjó szolgálatába állítja, a bürokrácia okozta indokolatlan társadalmi terheket határozott lépésekkel mérsékli, és ezzel összhangban - elsősorban az elhivatottság és szaktudás bázisán alapozva - javítja a közszolgáltatások színvonalát annak érdekében, hogy azok hozzájárulhassanak Hazánk gazdasági és társadalmi versenyképességének javításához. Ezzel összhangban a törvény célja a hatósági ügyintézés gyorsítása, az adminisztratív terhek csökkentése mind az ügyfelek, mind a hatóságok oldaláról, az ügyfelek választási lehetőségeinek bővítése, a magas színvonalú hatósági feladatellátás kereteinek biztosítása, megerősítése, továbbá általánosan olyan rendelkezéseknek a Ket.-be történő beépítése, amelyek a szabályozás modernitását, fejlesztését, kiszámíthatóságát, valamint a működés hatékonyságának növelését szolgálják. A Ket. módosítására vonatkozó rendelkezések főszabály szerint 2012. február 1-jén lépnek hatályba.

A törvény - a gyakorlati jogalkalmazás tapasztalataira is támaszkodva - az alábbi főbb területeken, illetve főbb rendelkezésekkel módosítja a közigazgatási hatósági eljárás szabályait.

A Ket. alapelvi rendelkezéseinek körében a törvény a rendeltetésszerű hatáskörgyakorlás, a szakszerűség, az egyszerűség és az együttműködés elve mellett - az ügyfelek és köztük is nem utolsósorban a vállalkozások érdekében - előírja, hogy a hatóság ügyintézőjének jóhiszemű módon, az ügyfél jogait és jogos - ideértve gazdasági - érdekeit is szem előtt tartva kell eljárnia.

Meghatározott ügyekben jogszabály ezentúl nemcsak általános ügyféli jogállást, hanem egyes ügyféli jogosultságokat is biztosíthat azoknak a civil szervezeteknek, amelyeknek a nyilvántartásba vett tevékenysége valamely alapvető jog védelmére vagy valamilyen közérdek érvényre juttatására irányul. E jogok közül a Ket. külön is nevesítve maga biztosítja majd a nyilatkozattételi jogot.

Az ügyintézési határidő kapcsán lehetőséget kapnak az ágazati jogszabályok arra, hogy kizárják a Ket.-nek az általános ügyintézési határidőbe nem számító időtartamokat szabályozó rendelkezését. Ez különösen a szakhatósági eljárások esetén nyerhet jelentőséget, hiszen e lehetőség alkalmazásával elérhető, hogy egy adott hatósági alapeljárás időtartama ne hosszabbodjon meg a szakhatósági eljárás időtartamával. A törvény alapján továbbá az eljáró hatóság vezetője az ügyintézési határidőt csak kivételesen indokolt esetben hosszabbíthatja meg, és az erről szóló végzésben a határidő-hosszabbítás indokait kifejezetten meg kell jelölnie. Az ügyintézési határidő kapcsán végül fontos változás, hogy az eljárások gyorsítása érdekében, a hatóságok egyre hatékonyabb működését célul kitűzve 2014. január 1-jétől az általános ügyintézési határidő 30-ról 21 napra csökken.

A más hatóságok hatósági eljárásban való megkeresése tárgyában változás, hogy az ügydöntő hatóságok felelősségi körének erősítése érdekében jogszabályban meghatározott ügyekben és szempontok alapján a hatóság mérlegelheti a szakhatóság megkeresését, tehát ilyen esetekben nem lesz kötelező a megkeresés, ami különösen a másodfokú eljárások elhúzódását akadályozhatja meg.

A belföldi jogsegéllyel kapcsolatban az adatszolgáltatásra nyitva álló határidő tekintetében a módosítás a megkeresés tartalma által ténylegesen felmerülő időigény alapján történő differenciálást alkalmaz, illetve külön - 30 napos - határidő kerül meghatározásra egyes jogsegély keretén belül végzendő eljárási cselekményekre (pl. tanúkihallhatás). Végül mivel a gyakorlatban számos esetben problémát jelentett a jogsegély-megkeresések nem teljesítése, a módosítás ösztönző rendelkezéseket épít be a belföldi jogsegély szabályai közé.

A törvény alapján jogszabály a tényállás tisztázása, valamint az ügyfél jogának, jogos érdekének védelme és előmozdítása érdekében az eljárás és a hatósági ellenőrzés során együttműködési kötelezettséget írhat elő a feladat- és hatáskörükben érintett hatóságok részére, nevesítve ennek egyes formáit és elmulasztásának szankcióját.

A Ket. kiegészül a hatósági szerződés általánosan kötelező tartalmi elemeire vonatkozó szabályokkal, a módosítás alapján továbbá a hatósági szerződés megszegése esetén a hatóság a végrehajtás elrendelése helyett a hatósági szerződés módosítását is kezdeményezheti, ha a Ket.-ben előírt szempontokat mérlegelve úgy ítéli meg, hogy utóbbi lehetőség a közérdek védelmét hatékonyabban valósítja meg.

Az eljárások felgyorsítása és hatékonyabbá tétele érdekében a törvény - arra az esetre, ha a hatóság eljárási kötelességének a rá irányadó ügyintézési határidőn belül nem tesz eleget - megvonja a felügyeleti szervtől az új határidő megállapítására vonatkozó mérlegelési lehetőséget, és ehelyett kötelezően soron kívüli eljárásra való utasítást ír elő. Mindez csökkenti a felügyeleti szerv munkaterhét is, hiszen nem kell vizsgálnia a döntés-előkészítés mértékét, amely az ügy részletesebb megismerését feltételezné. Mindemellett - 2014. január 1-i hatálybalépéssel - az ügyintézési határidő jogtalan túllépésével az ügyfélnek okozott károk, hátrányok csökkentése érdekében a törvény - a hatályos szabályozás logikáját megfordítva - általánosan a „hallgatás-beleegyezés” szabályának alkalmazását írja elő arra az esetre, ha a hatóság vagy a szakhatóság az ügyintézési határidőn belül nem hoz döntést, illetve nem ad ki állásfoglalást. A Ket. e szabály alól eltérést enged majd az ágazati jogszabályoknak.

A módosítás egyértelművé kívánja tenni a hatósági ellenőrzés kereteit, meghatározva annak elsődleges, valamennyi eljárásban érvényesülő szabályait. A hatóságok jelentős részénél bevett gyakorlatnak számít az ún. ellenőrzési terv alkalmazása, amely segít átláthatóvá és tervezhetővé tenni a hatóságok munkáját, így indokoltnak mutatkozik általános keretszabályként az ellenőrzési terv készítését, valamint az ellenőrzési jelentés nyilvánosságra hozatalát előírni. A törvény alapján a Ket. rögzíti, hogy az első ellenőrzési jelentést legkorábban mikor kell majd elkészíteniük a jogalkalmazóknak. A hatósági ellenőrzések kapcsán a Ket. továbbá racionalizálja, hogy mely esetekben nem előzheti meg a jogkövető magatartásra való figyelemfelhívás a tényleges, hatósági jogkövetkezmények megállapítását.

A törvény szabályozza a közigazgatási bírságolás általános eljárási kereteit is. Az anyagi jogi bírságolás keretjellegű szabályozásának hiánya partikuláris szempontrendszerek érvényesülését eredményezte, ezért a törvény keretszabályokkal biztosítja, hogy egységes dogmatikai alaphoz igazodjon az ágazati bírságolási rendszer. Az ügyfélbarát közigazgatás megteremtése érdekében a módosítás a bírságkiszabás lehetőségét objektív és szubjektív határidő megállapításával szűkíti.

A Ket. átfogóan módosítja a végrehajtási eljárásról szóló fejezetet, több ponton az eljárási cselekmények logikájának kedvezőbb rendelkezések beépítésével. Ennek keretébe tartozik például, hogy a törvény szakít a végrehajtás elrendelésének külön előírásának kötelezettségével.

A Ket. hatályos rendelkezései elnagyoltan kezelik az eljárási költségeket. A törvény ennek alapján újraszabályozza az eljárási költségekről szóló fejezetet, és az eljárási költségek előlegezésével és viselésével kapcsolatban a korábbinál részletesebb szabályozást alakít ki. A törvényben rögzítésre került, hogy amennyiben több azonos érdekű ügyfél vesz részt az eljárásban, akkor eltérő megállapodásuk hiányában az eljárási költségeket egyetemlegesen kell megelőlegezniük, illetve viselniük, valamint az is, hogy - a személyes költségmentesség törvény általi megállapíthatóságán túl - törvény vagy kormányrendelet meghatározhat olyan ügyeket, amelyekben az ügyfelet költségmentesség illeti meg.

A törvény felülvizsgálja a Ket. saját szabályainak kiegészítésére lehetőséget adó, illetve az azoktól eltérést engedő rendelkezéseket, és a kapcsolódó alkotmányos és törvényi előírásokra figyelemmel racionalizálja, hogy e rendelkezéseket milyen jogforrási szinten lehessen szabályozni. Mindemellett a törvény több olyan pontosító, egyértelműsítő, a hatósági eljárást gyorsító rendelkezést is tartalmaz (többek között a jegyzőkönyv vagy a hivatalbóli eljárás szabályaira vonatkozóan), amelyek elengedhetetlenül szükségesek az ügyfélbarát, szolgáltató közigazgatás megteremtése érdekében. A törvényben továbbá szerepelnek az új helyi önkormányzatokról szóló törvény, valamint az új ügyészségi törvény való összhangot biztosító rendelkezések is, amelyek 2012. január 1-jén lépnek hatályba.

A törvény alapján - az egyenlő bánásmódról és az esélyegyenlőség előmozdításáról szóló 2003. évi CXXV. törvény (a továbbiakban: Ebktv.) módosításával párhuzamosan - a Ket. kiegészül egy, az egyenlő bánásmód követelményének érvényesítésére irányuló eljárás szabályait rendező fejezettel, ezzel is nagyobb súlyt adva az egyenlő bánásmóddal kapcsolatos hatósági eljárások jelentőségének, valamint figyelemmel arra, hogy az egyenlő bánásmód érvényre juttatásával kapcsolatos hatósági eljárás rendszertanilag jobban illeszkedik a Ket.-be, mint az Ebktv.-be.

A Ket. módosításához szorosan kapcsolódik a miniszteri hatósági hatáskörök felülvizsgálata. A miniszteri hatósági hatáskörök felülvizsgálatát és ennek kapcsán a szükséges szabályozási javaslat megtételét a miniszteri hatósági hatáskörök felülvizsgálatával kapcsolatos feladatokról szóló 1116/2011. (IV. 28.) Korm. határozat (a továbbiakban: Korm. határozat2.) írta elő a hatósági ügyintézés racionalizálása érdekében azzal a céllal, hogy a felülvizsgált hatáskörök lehetőség szerint kerüljenek más, a miniszter irányítása alatt álló szervhez való áttelepítésre, esetleg megszüntetésre. A Korm. határozat2. kiindulópontja az volt, hogy a miniszter és munkaszervezete, a minisztérium elsődleges funkciója az ágazati irányítás és ellenőrzés, a jogalkotási feladatok ellátása, a stratégiaalkotás és stratégiai feladat-ellátás, valamint az intézményfenntartói feladatok, ezektől a funkcióktól viszont idegen az olyan egyedi hatósági ügyek intézése, mint például az ügyfélfogadás, a kiadmányozás vagy a helyszíni ellenőrzés. A felülvizsgálat a fentieknek megfelelően kiterjedt a szakhatósági hatáskörökre, valamint a hatósági eljárásokban biztosított véleményezési, illetve egyetértési jogra is, mivel ezekben az esetekben ténylegesen egyedi hatósági ügyintézésben való közreműködés történik.

A Korm. határozat2. feladat-meghatározása alapján a felülvizsgálat nem terjedt ki az olyan közigazgatási és közhatalmi jellegű hatáskörökre, amelyek nem hatósági vagy szakhatósági hatáskörök, tehát nem tartoznak a Ket. hatálya alá (például a teljes hatályú apai elismerő nyilatkozat megtételét rögzítő jegyzőkönyv konzuli tisztviselő általi felvétele). Nem érintette a felülvizsgálat az egyes támogatási ügyeket, a miniszter stratégiai, közpolitikai döntési jogkörébe tartozó feladatokat, a miniszter intézményfenntartói feladatokkal kapcsolatos egyedi hatásköreit sem, valamint a hatósági elemet nélkülöző törvényességi ellenőrzési és felügyeleti hatásköröket.

A felülvizsgálat nem terjedt ki a felügyeleti jogosítványokra sem, mivel a felügyeleti szerv ugyan valóban rendelkezik egyedi hatósági ügyekhez kapcsolódó - a Ket.-ben is biztosított - hatósági jogosítványokkal, viszont a felülvizsgálat e tekintetben az irányítás és a felügyelet hatósági ügyeken túlmutató fogalmának megkérdőjelezéséhez vezetett volna.

A miniszteri hatósági hatáskörök felülvizsgálata alapján elvégzett törvénymódosítások 2012. január 1-jén lépnek hatályba.

II. Az elektronikus ügyintézés kapcsán a törvényben körvonalazódó szabályozási modell kialakításakor számos cél került kitűzésre:

II.1.1. Biztosítsa a polgár informatikai önrendelkezési jogának széleskörű érvényesülését:

A legfőbb ok, amiért egyáltalán szabályozni kell az elektronikus ügyintézés módját, az nem az, hogy a közigazgatás megfelelően szervezhesse a szolgáltatások nyújtását, és kötelezze a polgárokat a nyújtott szolgáltatás igénybe vételére. Az elektronikus ügyintézés szabályozásának az az elsődleges célja, hogy rögzítse a polgárokat és a vállalkozásokat megillető garanciákat, és az elektronikus ügyintézésüknek olyan alapvető jogszabályi intézményeket biztosítson, amelyek lehetővé teszik a polgárok és vállalkozások valós igényeinek felmérését és rugalmas kiszolgálását.

II.1.2. Túlszabályozás megszüntetése, rugalmas és tartós jogi keretek létrehozása:

Az indokolatlanul törvényi szinten meghatározott részletszabályok alsóbb jogszabályi szintre telepítése, rugalmas és tartós jogi keretek létrehozása:

Az igények rugalmas kiszolgálása is feltételezi, hogy megszűnjön az a gyakorlat, hogy technikai részletszabályok is törvényi szinten kerülnek megfogalmazásra. A cél az, hogy az elektronikus ügyintézés számára stabil kereteket teremtsünk. Fontos, hogy az államot általában „belülről” érintő és gyakran változó műszaki feltételek rugalmasabban módosítható jogszabályi szinten (miniszteri rendelet) kerüljenek meghatározásra. Ezzel is előrébb léphetünk az egyszerű és áttekinthető szabályozás irányába.

A tartós, mégis rugalmas jogi keretszabályozás azt is megkívánja, hogy ahol lehet, az elektronikus ügyintézés egyes, eltérő törvényi hátterű eljárási területeire egységes keretszabályokat rögzítsünk, ebből a szempontból fontos, hogy az elektronikus közigazgatási ügyintézés feltételei úgy legyenek meghatározva, hogy a polgári perrendtartás során folytatott elektronikus ügyintézés szabályai is könnyen (a perrendtartásban megfogalmazott utaló rendelkezéssel) hozzá igazodhassanak, ugyanakkor ez mégse jelentsen a jogalkalmazási gyakorlatban bizonytalanságot.

II.1.3. Ne zárja ki az ügyintézési modell a hatóságok önálló döntését:

Az is fontos modellszintű elv, hogy az új, egységes szabályokat ne úgy fogalmazzuk meg, hogy egyetlen informatikai infrastruktúrát jelölünk ki jogszabályban. Érdemes az ügyintézéssel kapcsolatos informatikai döntéseket oda telepíteni, ahol erre megfelelő a szervezeti önállóság és a megfelelő döntéshez szükséges információ is rendelkezésre áll. Az ügyintézéssel kapcsolatos szabályozás jelenleg egy monopolizált modellre épül, amely szabályozási modell magával vonta azt is, hogy nem csak a szolgáltatások igazodtak a központi rendszerhez, hanem a szabályozást is folyamatosan ennek informatikai jellemzőihez kellett volna igazítani. Elvárás ezért, hogy a szabályozás vegye figyelembe az eljáró szervek önállóságát.

Természetesen a mostanihoz hasonlóan lesz az állam által kötelezően biztosított központi szolgáltatási csomag, és abban sem lehet eltérés, hogy egy irányító szerv a saját eszközeivel kötelezze az irányítása alá tartozó szerveket az elektronikus ügyintézésre vagy annak meghatározott módjára. Fontos azonban, hogy ezt az ügyintézési kötelezettséget alapvetően nem a törvény szintjén kell biztosítani.

Nem lehet úgy jogszabályt alkotni, hogy nem vagyunk tekintettel a megvalósítás lehetetlenségére, és indokolatlan ott kötelezni az egyes állami szereplőket az e-ügyintézésre, ahol ismert, hogy a forráshiány a kötelezettek túlnyomó részénél nem teszi lehetővé a jogszabályi kötelezettség teljesítését. Ezzel csak azt veszélyeztetjük, hogy a jogszabály mint szabályozó eszköz elveszítse „tekintélyét”, hatásosságát.

II.1.4. A rendelkezésre álló (már kiépített) eszközök továbbélése, felhasználása:

Függetlenül attól, hogy az előző ügyintézési modell az alapvető értékeit tekintve eltért ettől a modelltől, a jelenlegi gazdasági nehézségek miatt is kiemelt elv, hogy a már rendelkezésre álló eszközöket hatékonyan kihasználjuk. Bár a jogi szabályozás keretei alapvetően megváltoznak, ez rövid távon csak ott fog látványos változásokat hozni, ahol eddig a hatóságoknál meglévő szándék és érdek ellenére a jogi szabályozás - a kötelező központi rendszeres megoldás - akadályt jelentett.

Az e-ügyintézés átfogó rugalmasabbá tételéhez forrásokra van szükség, és addig is a már felhasznált forrásokból rendelkezésre álló eszközöket a lehető leghatékonyabban, de a garanciális szabályozási köröknek alárendelve kell felhasználni.

A jelenleg rendelkezésre álló eszközök az új szabályozás szerint is használhatók arra a feladatra, amire eredetileg tervezték azokat (így a központi rendszer a határidőhöz kötött űrlapos elektronikus határnapos formalapos nyilatkozattételre), az egyéb, jelenleg le sem fedett, vagy a hatékony alkalmazásokat inkább gátlón lefedett területeken pedig az új szabályozás lehetővé teszi a gyors előrelépést, megszabadítva e területet a fejlődését jelenleg gátló szabályozási korlátoktól.

II.1.5. Máshol már működő piaci és külföldi megoldások felhasználásának elvi lehetősége:

Mind a gazdaságos működtetés kívánalma, mind az ügyfelek igényeinek megfelelő szolgáltatások igénye megkívánja, hogy a szabályozás tegye lehetővé, hogy a hatóságok felhasználhassák az elektronikus ügyintézés magánszférában, belföldön vagy külföldön elterjedt megoldásait. Itt fontos előrelépést jelenthet a piacon alkalmazott technikai megoldások közigazgatáson belüli hivatalos elfogadása (például elektronikus levelezés, számítógépes telefonálás, elektronikus számla, elektronikus dokumentum hitelesítés), ezzel is ösztönözve a társadalmat az elektronikus üzletmenet széleskörű alkalmazására. Különös figyelmet szenteltünk az ún. Open Government kezdeményezéseknek, és az annak keretében már egyes nagy piaci szolgáltatók által jelenleg is nyújtott szolgáltatásoknak. E körben egyelőre a közvetlen hazai felhasználás lehetőségéről nem beszélhetünk ugyan, de fontos, hogy a most kialakított szabályozás be tudja fogadni, rá tudjon építeni a széles körben alkalmazásra kerülő piaci megoldásokra is.

II.2. A szabályozás fő elemeit az alábbiakban mutatjuk be.

II.2.1. Az elektronikus ügyintézés fogalma, a szabályozás alkalmazási köre

A szabályozás logikája nem az állami tulajdonban lévő infrastruktúrára vagy az állam által nyújtott egyes szolgáltatásokra épül, a fókusz az eljáráson van.

A szabályozás úgy lett megfogalmazva, hogy ha ez a szabályozási modell sikeres, egyes nem állami vagy nem önkormányzati elektronikus ügyintézés során (így különösen közüzemi szolgáltatók, hitelintézetek, biztosítók és biztosításközvetítők körében stb.) is alkalmazni lehessen, ha az ügyfelek érdekeit egyértelműen szolgálja, és az érintett piaci szolgáltatók számára jelentős többlet költséggel nem jár, az általuk biztosítani kívánt elektronikus ügyintézés körében a meglévő rugalmasságukat nem veszélyezteti.

Az egyes ágazati törvények módosításával további eljárásokat is részben vagy egészben a Ket.-ben szabályozott elektronikus ügyintézési rendelkezések hatálya alá lehet vonni, így például a közérdekű panaszokkal és bejelentésekkel kapcsolatos eljárást, az egyes közjegyzői okiratok kiállításával kapcsolatos eljárásokat.

II.2.2. A szabályozott ügyintézési szolgáltatás és a műszaki előírások

A szabályozás központi eleme a „szabályozott ügyintézési szolgáltatás”, ami valójában inkább egyfajta e-ügyintézési funkciót, mint a piaci értelemben vett szolgáltatást jelent, hiszen az is szabályozott ügyintézési szolgáltatás, amit a hatóság maga nyújt ügyfelei számára (pl. saját ügyfelek azonosítása mint szükségszerű azonosítási szolgáltatás), és az is, amit pl. egy harmadik piaci fél piaci alapon nyújt egy vagy több hatóság vagy ügyfél számára (például a biztonságos kézbesítési szolgáltatás tipikusan a piac működésénél is hasznos, piaci szolgáltató által is nyújtható szolgáltatás).

A szabályozott ügyintézési szolgáltatást vagy a Kormány által kijelölt hatóság (az elektronikus ügyintézési felügyelet) engedélye vagy a hozzá tett bejelentés alapján lehet nyújtani. Mindkét esetben a szabályozott ügyintézési szolgáltatás általános (jogi jellegű) feltételeit jogszabály, illetve műszaki előírásait rögzíti.

A leglényesebb szabályozott ügyintézési szolgáltatásokat a törvény határozza meg, de azok köre nem lehet a törvényben teljeskörű, hiszen ez a közigazgatási igények és a műszaki lehetőségektől függően bővülhet. Ezen túlmenően a törvényben vagy kormányrendeletben felsorolt, „szabályozott ügyintézés szolgáltatásnak” nevezett szolgáltatások körén kívüli területen is rengeteg olyan szolgáltatás felmerül, amely hasznos szolgáltatás az e-ügyintézés körében, de azok nyújtása nem igényel engedélyt (pl. aláírás ellenőrzése).

II.2.3. Az állam által kötelezően biztosítandó szabályozott szolgáltatások

Az egyik legfontosabb szabályozott ügyintézési szolgáltatás az ún. „ügyintézési rendelkezés” biztosítása, amelyet azonban kötelezően az állam nyújt.

Az ügyintézési rendelkezés intézménye újdonság, a korábbi hazai e-ügyintézési modellekben nem volt előképe. Célja, hogy az ügyfeleknek az elektronikus ügyintézés használatával kapcsolatos elvárásaik kifejezésére kényelmes, s egyben számukra magasabb szintű garanciát nyújtó módot biztosítson. Ilyen elvárás lehet az, hogy egy ügyfél kívánja-e egyáltalán az elektronikus ügyintézést használni (hacsak ezt törvény nem teszi számára egyébként kötelezővé, hiszen ilyen esetben e rendelkezése nem fog érvényesülni). Ha az ügyfél megbízik az elektronikus ügyintézésben, arról is rendelkezhet, hogy milyen azonosítási szolgáltatásokat és szolgáltatókat fogad el. Itt mondhatja meg az ügyfél azt is, hogy a neki szánt üzeneteket hova küldjék, ki tárolja, és ki kézbesíti azokat számára.

Természetesen ez nem azt jelenti, hogy pl. egy hatóságnak, amely elektronikus ügyintézést kíván (vagy köteles) biztosítani, az ügyfelek minden szóba jöhető kívánságát, az összes lehetséges opciót köteles volna informatikailag megvalósítani. A mostanihoz hasonlóan lesz állam által kötelezően biztosított központi szolgáltatási csomag, amit pl. minden e-ügyintézést biztosító hatóságnak tudnia kell alkalmaznia, és lehetnek olyan e-ügyintézési módok, amelyet az ügyfelek bizonyos köre köteles igénybe venni (pl. elektronikus adóbevallás, agrártámogatások igénylése), de ezen túlmenően az elektronikus ügyintézésre csak ott kerül sor, ahol az ügyfél igénye és a hatóság képessége „találkozik”.

Az elektronikus ügyintézés használatával kapcsolatos elvárások kifejezésén kívül az ügyintézési rendelkezés arra a célra is megfelel, hogy ha az ügyfél úgy gondolja, hogy valamely ügyintézéssel kapcsolatos információját meg kívánja osztani több hatóság között, akkor erre az adatvédelmi követelmények kielégítése szempontjából is egy megbízható forrásként szolgáljon.

Ha az ügyfél szeretne egy központosított kimutatást (értesítést) arról, hogy az adott időszakban milyen hatóságoknál vett részt elektronikus ügyintézésben, akkor erre is az elektronikus ügyintézés rendelkezés biztosít egyszerű módot. A központosított rendszeres értesítés fontos garanciális elem, mivel informálja az ügyfelet a nevében történt elektronikus ügyintézések tényéről, így az értesítési körbe vont eljárási körben felismerhetővé teszi a személyiség lopással kapcsolatos visszaéléseket.

Ez az ügyintézési rendelkezés végül olyan aktív célt is szolgálhat, amikor az ügyfél egy valakit szeretne megbízni azzal, hogy bizonyos adatváltozásait (pl. lakcím megváltozásának vagy közeli hozzátartozó elhalálozásának bejelentése) meghatározott hatóságokhoz továbbítsa.

További fontos elem az interoperabilitás megvalósításához szükséges összerendelési nyilvántartás. Ez - az információs önrendelkezési jogról és az információszabadságról szóló új törvény szabályozására építve - feloldja az eddig az elektronikus közigazgatás kiterjesztésének gátját jelentő ellentmondásos helyzetet, és egyszerre biztosítja a személyes adatok megfelelő védelmét és a nyilvántartások közötti jogszerű adatkapcsolatok egyszerű kialakíthatóságát. A jelenlegi gyakorlattal ellentétben, amely sok esetben adatvédelmi szempontból vitatható megoldásra épül, itt a szakrendszeri nyilvántartások által előállított és titkosított kapcsolati kódok összerendelő nyilvántartása biztosítja az összerendelési nyilvántartáshoz kapcsolódó szolgáltatáson keresztül a szabályozott és jogszerű adatcseréhez szükséges azonosító összerendelést. A megoldás egyben a közigazgatással szemben megjelent új kihívásnak, az Európai Unió szabad tőke és munkaerő áramlási alapelvéből következőleg emelkedő számú nem magyar állampolgár ügyfelek ügyintézési rendszerbe illeszthetőségét is megfelelő hatékonysággal biztosítja, amely probléma más módon - például egy univerzális nemzeti azonosító bevezetésével - nem lenne megfelelő színvonalon kezelhető.

II.2.4. Kötelesek-e a hatóságok az elektronikus ügyintézésre?

Óhatatlanul felmerül a kérdés, hogy a kötelezően nyújtandó szolgáltatások körén kívül kötelezi-e valami egyébként a szerveket az e-ügyintézésre, és mi határozza meg, hogy milyen e-ügyintézési módokat kötelesek nyújtani?

A hatályos Ket. és a hivatalos iratok elektronikus kézbesítéséről és az elektronikus tértivevényről szóló 2009. évi LII. törvény szabályozásától eltérően a törvény nem mondaná ki általánosan azt, hogy az ügyintézést biztosító szervek kötelesek az ügyfelek számára az elektronikus kapcsolattartást biztosítani.

A puszta jogszabályi kötelezésen alapuló motiváció nem váltotta be a hozzá fűzött reményeket, és egyre kevésbé hatékony, ha jogszabályban kötelezzük erre a szerveket: az ilyen megközelítés miatt egyre több az olyan eset, hogy egyes hatóságok egyszerűen nem felelnek meg a jogszabálynak, egy vagy több kibúvóra hivatkoznak (keresnek), és erre reakcióként egyre több az ilyen kibúvókat kezelni kívánó jogszabályi lépés. Ebből is következik, hogy ha „egyetlen lehetséges megoldást” kívánunk leírni, az egyre részletesebb szabályozást fog igényelni, ami a több informatikai eszközre épülő ügyintézés körében már bizonyos eszközszám felett egyszerűen nem tartható fenn.

A pusztán jogszabályi kötelezésen alapuló motiváció bizonyos határokon túl aránytalan szabályozási költségekkel jár.

A nem állami, hanem piaci szolgáltatások körében alkalmazott elektronikus ügyintézés kapcsán a motivációt önmagában a piaci szempontok biztosíthatják, ezért valósulhatott meg az, hogy a piaci elektronikus ügyintézés körében (pl. banki és biztosítói elektronikus ügyintézés körében) jóval szélesebb körben és jóval kényelmesebb módon lehetőség van az elektronikus ügyintézésre, mégis kevésbé kell a kérdéskört szabályozni.

Hogyan motiválhatjuk akkor az ügyintéző szerveket az elektronikus ügyintézés használatára? Ennek alapvetően igazodnia kell ahhoz, hogy milyen eszközökkel biztosítja egyébként (általában) a kormányzat a szolgáltató közigazgatás szempontjait, azaz az ügyfél érdekeit.

Érthető, hogy az e-ügyintézés kötelezésével kapcsolatos eszköznek is igazodnia kell a szélesebb körű, szolgáltató közigazgatási stratégiához, azaz ahhoz, hogy a kormányzat milyen módon fogalmazza meg a szervektől az ügyfelekkel szemben elvárt szolgáltatási szinteket (pl. mit tesz, ha nem elfogadható, hogy hosszú időt kell bizonyos ügy elintézéséhez sorban állni). A szolgáltató közigazgatás eszköztárába tartozhat a forrásmegvonás révén történő hatékonyságra kötelezés, államigazgatáson belül a hierarchikus kötelezés, a szakmai (hierarchián kívüli) irányítás eszközei stb.

Az elektronikus kapcsolattartás ösztönzésének egy új eleme, hogy a törvény lehetővé teszi az ügy elektronikus dokumentumon történő intézését abban az esetben is, ha az ügyféllel papír alapon történik a kommunikáció, azaz szükségtelenné válik a papírhoz való ragaszkodás. Ennek következményeként a határozat is elektronikusan hozható meg (az ügyfél hiteles papír másolatot kap), egyszerűbbé válik a beérkező irat selejtezése is, azaz a hosszabb távú megőrzési (irattárazási) kötelezettség is csak az elektronikus iratokra vonatkozik, ami az adminisztrációs terhet jelentősen csökkentheti.

Lényeges új elem az írásbelinek nem minősülő nyilatkozatra épülő ügyintézés lehetőségének megteremtése. Ez túlmutat az elektronikus ügyintézésen, mert az elektronikus nyilatkozattételen (például egy párbeszédes informatikai rendszerben megadott adatokon) túl az érdemi telefonos ügyintézésnek is megteremti a jogi alapjait. Az ügyintézés lényegesen egyszerűbbé válása a felhasználói igénynek, és ezáltal magának a felhasználásnak a növekedését eredményezi.

II.2.5. A széleskörű választási lehetőséget csak a jogszabályban kell biztosítani, a valós szolgáltatásokat a források határozzák meg

Az ügyintézési modellben nem szabad kizárni az állam által kötelezően biztosított szolgáltatásoktól független ügyintézési módokat, ugyanakkor a rendelkezésre álló forrásokra is figyelemmel ez nem jelentheti azt, hogy minden hatóságnak minden ügyfél lehetséges igényét ki kell elégítenie. Így előfordulhat, hogy az ügyfél az említett ügyintézési rendelkezésében olyan szigorú feltételeket szabott az általa elfogadni kívánt azonosítására, amit a hatóság nem tud teljesíteni. Ez esetben az ügyfél lehet, hogy az elektronikus ügyintézés alól kizárja magát (hacsak nem törvény által előírt, kizárólagosan elektronikus ügyintézésről van szó), de lehet, hogy csak az állam által kötelezően nyújtott szolgáltatásokat veheti majd igénybe.

-----STARTING---POINT---RESZLETES---

Az 1. §-hoz

A polgári perrendtartásról szóló 1952. évi III. törvény (a továbbiakban: Pp.) 327/A. §-ának és 337. §-át megelőző alcímének módosítását az ügyészségről szóló törvénnyel való terminológiai összhang megteremtése indokolja.

A 2. §-hoz

A Pp. 332. §-a új (2a)-(2c) bekezdésekkel egészül ki, valamint 339. § (1) bekezdése módosul arra tekintettel, hogy a Ket. és a Pp. párhuzamosan tartalmaz - sok esetben azonos tartalommal - a hatósági döntés bírósági felülvizsgálatára, a közigazgatási perekre vonatkozó rendelkezéseket. A módosítás arra irányul, hogy a párhuzamos rendelkezések felszámolása mellett a bírósági eljárásra vonatkozó rendelkezéseket rendszerszinten a polgári perrendtartás szabályozza.

A 2012. január 1-jén hatályba lépő, a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény meghatározza a honvédelmi érdek fogalmát és egyben pontosítja is azt, a Magyar Honvédség hosszú távú - infrastrukturális - működési feltételeinek és alapfeladatai rendeltetésszerű, szakszerű és jogszerű ellátásának biztosítása, valamint a terület- és településrendezés szempontjából is. Erre tekintettel a honvédelmi érdek érvényesítése indokolja a módosítást.

Emellett több esetben érkezett kezdeményezés arra vonatkozóan, hogy a korábban a Ket. 110. § (3) bekezdésében foglalt, a végrehajtás felfüggesztését kizáró esetek köre túlságosan szűkre szabott, nincs tekintettel az ágazati sajátosságokra. A módosítás az ágazati kiegészítés, eltérés számára teremt lehetőséget azzal, hogy elsősorban nem a végrehajtás felfüggesztésének kategorikus kizárását kívánja szélesíteni, hanem a végrehajtás felfüggesztése során figyelembe veendő szempontok, feltételek szabályozására biztosít kereteket.

A Pp. 332. § (3) bekezdése módosításának célja a végrehajtási eljárás újraszabályozásához kapcsolódóan az, hogy az eljárás gyorsítása ne eredményezze a jogsérelmek növekedését. A végrehajtás komoly jogkorlátozásokkal jár, sok fél érintett benne, az eredeti állapot helyreállítása egyes esetekben nehéz, vagy lehetetlen. Erre tekintettel a módosításnak megfelelően a bíróság - a Pp. 219. § (2) bekezdésében a határozat közlésére megállapított határidőhöz képest speciális határidőként meghatározva - haladéktalanul köteles értesíteni a végrehajtást foganatosító hatóságot a végrehajtás felfüggesztéséről.

A 3. §-hoz

Az elektronikus ügyintézés Ket.-ben foglalt új szabályaira tekintettel indokolt módosítás.

A 4. §-hoz

A szövegcserés módosításokat az ügyészségről szóló sarkalatos törvénnyel való terminológiai összhang megteremtése indokolja.

Az 5. §-hoz

A Pp. 330. § (2) bekezdésének módosítása arra tekintettel indokolt, hogy a Ket. és Pp. párhuzamosan tartalmaz - sok esetben azonos tartalommal - a hatósági döntés bírósági felülvizsgálatára, a közigazgatási perekre vonatkozó rendelkezéseket. A módosítás arra irányul, hogy a párhuzamos rendelkezések felszámolása mellett a bírósági eljárásra vonatkozó rendelkezéseket rendszerszinten a polgári perrendtartás szabályozza.

A 6. §-hoz

Az elektronikus ügyintézés Ket.-ben foglalt új szabályaira tekintettel indokolt módosítás.

A 7. §-hoz

A módosítást az ügyészségről szóló sarkalatos törvénnyel való összhang megteremtése indokolja.

A 8. §-hoz

A módosítás a polgári perrendtartásról szóló 1952. évi III. törvény hatálybaléptetéséről, végrehajtásáról szóló 1952. évi 22. törvényerejű rendeletnek a Pp. módosítására tekintettel szükséges átmeneti rendelkezéssel való kiegészítését szolgálja.

A 9. §-hoz

Az Általános indokolásban ismertetett célok megvalósítása érdekében a miniszteri hatósági hatáskör megszüntetése indokolt a vámszabad területi társaságoknak adott azon kereskedelmi engedélyek tekintetében, amely áruk és országok viszonylatában a Magyar Köztársaságnak a kivitelre vagy a behozatalra kerülő áruk fajtáját vagy mennyiségét meghatározó nemzetközi szerződése van. Ezért a szakasz tartalmazza az 1988. évi XXIV. törvény 39. § (2) bekezdésében a miniszternek a vámszabad területi társaságok külkereskedelmével kapcsolatos tevékenység engedélyezésére vonatkozó rendelkezés deregulálását, mivel a kivitelre, behozatalra vonatkozó egyéb jogszabályok alkalmazásával a magyarországi székhelyű vámszabad területi társaságok esetében is érvényt lehet szerezni a nemzetközi szerződések külkereskedelemre vonatkozó rendelkezéseinek.

A 10. §-hoz

Az Egyenlő Bánásmód Hatóság autonóm államigazgatási szervvé való átalakítása magával vonja a szerv jogállására, szervezeti felépítésére, vezetőjére, annak helyettesére és a szerv alkalmazásában álló személyekre vonatkozó jogállási szabályok meghatározását is.

A 11-12. §-hoz

A miniszteri hatósági hatáskörök felülvizsgálata teszi szükségessé a módosítást, mely tekintettel van a Kormány szervezetalakítási szabadságának biztosítására is. Az állampolgársági bizonyítvány kiállítása iránti eljárások lefolytatása a hatályos szabályok alapján a miniszter hatáskörébe tartozik. Az állampolgárságról szóló 1993. évi LV. törvény rendelkezései szerint az állampolgárság megszerzésére irányuló nyilatkozatot és kérelmet, továbbá az állampolgárságról lemondó nyilatkozatot, valamint az állampolgársági bizonyítvány kiadása iránti kérelmet - többek között - a Kormány által kijelölt, az állampolgársági ügyekben eljáró szervhez kell benyújtani. Míg az előbbi két hatáskör miniszteri döntéshez kötöttségéhez alapvető érdekek fűződnek, addig az állampolgársági bizonyítvány kiállítása mint hatósági döntés - tekintettel arra is, hogy a kérelmet hol kell benyújtani - átadható más, nem miniszteri jogállású közigazgatási szerv feladat-és hatáskörébe.

A 13. §-hoz

Az iparjogvédelmi tárgyú törvények pontosítása azért szükséges, mivel az érintett jogszabályok hatályos szövege különbséget tesz a Szellemi Tulajdon Nemzeti Hivatala által biztosított felületen, valamint az ügyfélkapun keresztüli benyújtás között.

A 14-16. §-hoz

A §-ok meghatározzák a vízgazdálkodás területén megvalósuló átalakítás, a környezetvédelmi és vízügyi igazgatóságok valamint a Vízügyi és Környezetvédelmi Központi Igazgatóság irányításának átstrukturálása következtében a vízgazdálkodásról szóló 1995. évi LVII. törvény egyes rendelkezéseiben szükséges módosításokat. Szétválasztásra kerülnek a vidékfejlesztési miniszter - mint vízgazdálkodásért felelős miniszter - , valamint a belügyminiszter - mint vízügyi igazgatási szervek irányításáért felelős miniszter - törvényben meghatározott feladatkörei.

A 17. §-hoz

Az elektronikus közigazgatás - mind az állam, de sok esetben mind az ügyfél érdekében - megköveteli az egyes nyilvántartások közötti adatcserét. Ez a gyakorlatban - tekintettel az Alkotmánybíróság korábbi, az univerzális azonosító használatának tilalmára vonatkozó álláspontjára - sokféle eseti megoldás kialakulásához vezetett, többnyire állandó kapcsolati kódok használatára alapulva (ezen az elven működik az ügyfélkapu is). Időközben a természetes azonosító adatok a születéskori név bevezetésével gyakorlatilag nem változó, univerzális azonosítóvá váltak, s az adatok ellenőrzött bevitelét követően az adatütközések észlelhetősége miatt egy olyan megbízható, teljeskörű adat-összevonási lehetőség jött létre, ami ellentétes a korábbi Alkotmányban, illetve az új Alaptörvényben megfogalmazott, a személyes adat védelméhez köthető előírásokkal. Emiatt szükséges egy olyan megoldás jogi hátterének kialakítása, ami egyrészt megfelel az Alaptörvényből levezethető adatvédelmi követelményeknek, másrészt olcsón és hatékonyan biztosítja a szükséges adatkapcsolatokat. Az információs önrendelkezési jogról és az információszabadságról szóló 2011. évi CXII. törvény 4. § (3) bekezdése alapján a személyes adat addig őrzi meg e minőségét, amíg a személlyel a kapcsolatát az adatkezelő helyre tudja állítani. Ez lehetővé teszi a titkosított kapcsolati kódok alkalmazásával a nyilvántartások összevonhatóságának tényleges korlátozása mellett a szükséges adatkapcsolatok hatékony kialakíthatóságát. E megoldáshoz szükséges az összerendelési nyilvántartás bevezetése, a kapcsolati kódokra alapuló összerendelés - eddig esetileg kezelt - általános szabályozása, és a természetes azonosítókra vonatkozó adatkezelési felhatalmazások szűkítése az adatvédelmi követelmények kielégítéséhez.

A 18. §-hoz

A miniszteri hatósági hatáskörök felülvizsgálata teszi szükségessé a módosítást, mely tekintettel van a Kormány szervezetalakítási szabadságának biztosítására is. Jogpolitikai indokok nem támasztják alá a miniszter hatósági hatáskörének fenntartását a barlang, barlangszakasz hasznosításához, illetve a hasznosítási mód megváltoztatásához, a barlang, barlangszakasz kiépítéséhez, továbbá a barlangi képződmények kimentéséhez, hasznosításához, értékesítéséhez, külföldre juttatásához szükséges engedélyezési eljárásban, erre tekintettel a törvény tartalmazza a természet védelméről szóló 1996. évi LIII. törvény 51. § (1) bekezdésének módosítását. A jövőben tehát ezen engedélyek kiadása a természetvédelmi hatóság hatáskörébe fog tartozni.

A 19-22. §-hoz

A Ket. módosítása, figyelemmel a Gazdasági Versenyhivatal eljárásainak sajátos jogállására, illetve a Ket. és a tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) közötti viszonyra, több ponton szükségessé teszi a Tpvt. - mint a Gazdasági Versenyhivatal eljárásait szabályozó külön jogforrás - megfelelő módosítását. Egyrészt szükséges a Tpvt. 44. §-ában a Ket. kizárt rendelkezéseit, illetve a Tpvt. 43/H. §-ában a bejelentéssel összefüggő eljárásban alkalmazni rendelt Ket.-beli rendelkezéseket felsoroló rendelkezések kiigazítása, másrészt - különösen a jogorvoslat és a végrehajtás szabályaira vonatkozó módosítások miatt - a Tpvt. vonatkozó szabályainak módosítása. A módosítás ezeken túlmenően néhány kisebb, az eljárási rendelkezésekben fellelt pontatlanság, jogalkalmazást zavaró, illetve a Ket. terminológiájához nem igazodó megfogalmazás korrekciójára irányul.

A Tpvt. 59. §-ában a kézbesítést érintő szabályok újraalkotása a Ket. 81. §-ában foglalt szabályozás hivatalbóli eljárásban történő alkalmazásával összefüggő gyakorlati nehézségeket hivatott kiküszöbölni. Lehetőséget teremt továbbá arra, hogy a külföldi ügyfél esetében kevés eredménnyel kecsegtető hirdetményi közlés helyett a versenyhatóság eljárásában postai úton vagy telefaxon keresztül szabályszerűen kézbesíthessen külföldre, amennyiben a kézhezvétel megtörténte megfelelően bizonyítható. A speciális szabályozásra azért van szükség, mert a versenyhatóság hivatalból indított eljárásaiban eljárás alá vont vállalkozás nemegyszer külföldi székhelyű; a hatósági fellépést a piaci magatartás Magyarország területén érvényesülő, illetve a magyar fogyasztókat érintő hatása indokolja.

A módosítás a külföldre történő kézbesítést - összhangban a Ket. szabályozásával - csak az ügyfél vonatkozásában rendezi, az eljárás egyéb résztvevői, illetve az adatszolgáltatás iránt megkeresett harmadik felek vonatkozásában azonban nem. Ezt a hiányosságot a jövőben általános érvénnyel indokolt orvosolni.

A kérelemre induló eljárásban fizetendő eljárási díj az illetékekről szóló 1990. évi XCIII. törvényben (Itv.), illetve a Ket. rendszerében igazgatási szolgáltatási díjnak tekintendő. A Tpvt. 62-62/B. §-ában lévő módosítás ezt és ennek következményeit vezeti át a törvényen. Az átalány jelleggel megállapított igazgatási szolgáltatási díjba az eljárásban felmerülő valamennyi eljárási költség beleszámít. A módosítás a fúziós eljárás II. fokúvá nyilvánítása esetén az eljáró versenytanács végzése közlésétől számított nyolc napban határozza meg az igazgatási szolgáltatási díj megfizetésére nyitva álló határidőt.

A Tpvt. 68. §-ában az összefonódás iránti kérelem kezelését érintő módosítások részint - élve a Ket. 34. § (3) bekezdésében engedett lehetőséggel - a kérelemnek e célra rendszeresített nyomtatványon történő benyújtását írja elő (az eddigi kérelem és ahhoz mellékelendő űrlap megoldás helyett), továbbá a hiánypótlás elrendelésének szabályait a Ket. megoldásához igazítják, életszerűtlenségére tekintettel megszüntetve a hiánypótlás nem vagy nem megfelelő teljesítése miatt az eljárás kötelező megszüntetését.

A vizsgálói végzéssel szembeni jogorvoslati kérelem a Ket. rendszerében fellebbezés. A Ket. szabályozási és terminológiai rendszeréhez való igazodás keretében a Tpvt. 82. §-át érintő módosítás egyértelművé teszi az intézmény e jellegét, s ezzel azt, hogy - amennyiben a Tpvt. nem írja felül - a Ket.-nek a fellebbezésre irányadó rendelkezései háttérszabályként alkalmazandók. Biztosítja továbbá, hogy a Tpvt.-nek a jogorvoslatot kizáró rendelkezése ne írja felül átgondolatlanul a Ket.-nek a végzések ellen jogorvoslatot biztosító rendelkezéseit. A többi jogorvoslat a Ket. rendszerében bírósági felülvizsgálat; a módosítás a jogorvoslatok szabályozását e tekintetben is hozzáigazítja a közigazgatási hatósági eljárás általános szabályaihoz.

A Tpvt. 89-91. §-ában a módosítás a Ket. módosított szabályozásához igazítja hozzá a végrehajtási eljárás szabályozását. A végrehajtás megindításával szemben fellebbezésnek van helye, míg a végrehajtás foganatosítása kapcsán hozott végzések esetében a vizsgáló végzésével szemben az eljáró versenytanácsnál, az eljáró versenytanács végzésével szemben pedig - kezelve a Versenytanács elnökének eljárásával kapcsolatban felmerült gyakorlati problémákat - a bíróságnál emelhető kifogás. A végrehajtási kifogás tekintetében a módosítás a Tpvt. 82. § rendelkezéseit rendeli megfelelően alkalmazni.

A módosítás rendezi a végrehajtási bírság esedékessé válásának kérdését, orvosolva ezzel a gyakorlatban a szabályozás hiányából felmerült problémákat.

A 23. §-hoz

A miniszteri hatósági hatáskörök felülvizsgálata teszi szükségessé a módosítást, mely tekintettel van a Kormány szervezetalakítási szabadságának biztosítására is.

A 24. §-hoz

Az atomenergiáról szóló 1996. évi CXVI. törvény (a továbbiakban: At.) módosításának célja a Ket. új 94/A. §-ával összhangban a bírságolás koherens rendszerének megvalósítása az ágazati szabályozás keretében is. Az At. hatályos 15. § (2) bekezdése a bírságolást egyes esetekben kötelezővé teszi, ami egyrészt ellentétes a nemzetközi gyakorlattal, másrészt az engedélyeseket az információk, eltérések elrejtésére irányuló magatartásra ösztönzi, mely nehezíti a problémák feltárását, a megoldások ösztönzését, ezáltal csökkentve a nukleáris biztonságot. A törvény folytán a bírság kiszabása a jövőben a hatóság mérlegelési jogkörébe tartozna, amelyhez a Ket. 94/A. §-a szolgáltatja a mérlegelési szempontokat.

A 25-27. §-hoz

Az elektronikus ügyintézés szabályaival összefüggő módosítás.

A 28. §-hoz

A miniszteri hatósági hatáskörök felülvizsgálata teszi szükségessé a módosítást, mely tekintettel van a Kormány szervezetalakítási szabadságának biztosítására is. A módosítás alapján a jövőben a cselekvőképtelen, illetve korlátozottan cselekvőképes személyen való kutatás végzésének engedélyezése az egészségügyi államigazgatási szerv hatáskörébe kerül. A konkrét hatósági kijelölésről a Kormány döntése alapján, alacsonyabb szintű jogszabályban szükséges rendelkezni.

A 29. §-hoz

A miniszteri hatósági hatáskörök felülvizsgálata teszi szükségessé a módosítást, mely tekintettel van a Kormány szervezetalakítási szabadságának biztosítására is. Ennek alapján törvény a természetvédelmi őr szolgálati igazolványának kiadása, visszavonása és a természetvédelmi őrök nyilvántartásának vezetése tekintetében fennálló miniszteri hatósági hatáskört a természetvédelmi hatóságra telepíti, ennek megfelelően módosítja a fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény releváns rendelkezéseit. A konkrét hatósági kijelöléseket alacsonyabb szintű jogszabályban szükséges elhelyezni a Kormány döntésének megfelelően.

A 30. §-hoz

A közterület-felügyelői szolgálati igazolvány kiadása, illetve a közterület-felügyelői nyilvántartás vezetése kapcsán szükséges tisztázni, hogy részben nem a Ket. szerinti hatósági ügyről van szó.

A 31-32. §-hoz

Az elektronikus aláírásról szóló 2001. évi XXXV. törvény (a továbbiakban: Eat.) módosítására az elektronikus ügyintézési szabályok miatt van szükség. A módosítás célja, hogy megszűnjön az Eat. azon korlátozása, miszerint az elektronikus aláírás kapcsán aláíró alatt csak természetes személyt lehet érteni. Ez a fajta korlátozó értelmezés az elektronikus aláírásról szóló 1999/93/EK irányelvben egyébként nem szerepel (lásd az aláíró meghatározását az irányelv 2. cikk 3. pontjában), ugyanakkor a hiánya komoly akadályt jelent az elektronikus aláírások közigazgatási használatában. A módosítást követően a saját nevében a nyilatkozat tételét lehetővé tevő személy felelőssége marad, hogy az elektronikus dokumentum elektronikus aláírással való ellátására kit vagy milyen eszközt, és milyen feltételekkel hatalmaz fel.

A 33. §-hoz

A miniszteri hatósági hatáskörök felülvizsgálata teszi szükségessé a módosítást, mely tekintettel van a Kormány szervezetalakítási szabadságának biztosítására is. Emellett a tankönyvkiadók és tankönyvforgalmazók ellenőrzése kapcsán szükséges a tankönyvpiac rendjéről szóló 2001. évi XXXVII. törvény módosításával egyértelművé tenni, hogy a Ket. hatálya alá nem tartozó szakmai ellenőrzésről van szó.

A 34. §-hoz

Az elektronikus ügyintézés szabályaival összefüggő módosítás.

A 35. §-hoz

A miniszteri hatósági hatáskörök felülvizsgálata teszi szükségessé a módosítást, mely tekintettel van a Kormány szervezetalakítási szabadságának biztosítására is. Jogpolitikai indokok nem támasztják alá a miniszteri hatósági hatáskör fenntartását a felnőttképzési szakértői nyilvántartással összefüggésben. Ezeket a feladatokat a jövőben az állami szakképzési és felnőttképzési intézet fogja ellátni. A szakasz ennek megfelelően módosítja a felnőttképzésről szóló 2001. évi CI. törvény releváns rendelkezéseit.

A 36. §-hoz

Az Ebktv. új IV. Fejezettel történő kiegészítésének indokolása:

A jelenleg hatályos Ebktv. 63/A. § (5) bekezdése szerint:

„(5) A helyi esélyegyenlőségi program előkészítésébe, illetve (4) bekezdés szerinti áttekintésébe, valamint felülvizsgálatába a külön jogszabály szerinti esélyegyenlőségi szakértőt be kell vonni. Az elfogadott helyi esélyegyenlőségi programhoz, annak (4) bekezdés szerinti áttekintéséhez, valamint felülvizsgálatához csatolni kell az előkészítésben részt vevő esélyegyenlőségi szakértő véleményét. A véleményt a (8) bekezdés szerinti kérelemhez csatolni kell.”

A módosítás alapján ezt az esélyegyenlőségi szakértői metódust - mely forráshiány és ebből fakadóan a megfelelő képzés elmaradása miatt a gyakorlatban nem tudott megfelelően működni - felváltja az a rendszer, mely a helyi esélyegyenlőségi programok elkészítésére és végrehajtására hivatott önkormányzati tisztviselőket részesíti a program létrehozásához szükséges képzésben, s hozzájuk rendel egy olyan, felkészült esélyegyenlőségi szakemberekből álló mentori hálózatot, mely nem csak a képzéseket tartja meg a tisztviselők számára, de munkájukat a projekt 18 hónapja alatt végig segíti. Ez a törvény szövegében az esélyegyenlőségi szakértők (5) bekezdésben megfogalmazott feladatkörének megváltoztatását, s az esélyegyenlőségi szakértői névjegyzékkel kapcsolatos rendelkezések törlését teszi szükségessé.

A helyi esélyegyenlőségi programok elkészítésének menete a módosítás alapján a következőképpen alakul:

A helyi önkormányzat, valamint a többcélú kistérségi társulás a kiemelt projekt keretében felkészített önkormányzati tisztviselője segítségével helyzetelemzést készít és intézkedési tervet fogad el, amelyben összefoglalja, hogy a településen, vagy a társulásban részt vevő településeken élő hátrányos helyzetű társadalmi csoportok - különösen a mélyszegénységben élők, romák, fogyatékkal élő személyek, nők, gyermekek és idősek - a teljes lakossághoz viszonyítva milyen foglalkoztatási, képzettségi, szociális, lakhatási, területi, egészségügyi mutatókkal rendelkeznek, és ezek alapján az adott település, a társulás milyen esélyegyenlőtlenségi problémákkal küzd. A helyzetelemzés elkészítéséhez a helyi önkormányzatok, valamint a többcélú kistérségi társulások felhasználhatják a KSH nyilvános adatait, valamint a település, társulás rendelkezésére álló anonim adatokat, igénybe vehetik esélyegyenlőségi mentor szakértő vagy más szakértő közreműködését, de az intézkedési terv kialakításában főszerepet kell kapniuk a helyi tisztségviselőknek. Az így készült dokumentumok feltárják, hogy a hátrányos helyzetű társadalmi csoportok a teljes lakossághoz viszonyítva milyen foglalkoztatási, képzettségi, szociális, lakhatási, területi, egészségügyi mutatókkal rendelkeznek, melyek az érintett területeken lévő esélyegyenlőtlenségi problémák, és ezek milyen intézkedéseket igényelnek.

A 37-38. §-hoz

Az Egyenlő Bánásmód Hatóság autonóm államigazgatási szervvé való átalakítása magával vonja a szerv jogállására, szervezeti felépítésére, vezetőjére, annak helyettesére és a szerv alkalmazásában álló személyekre vonatkozó jogállási szabályok meghatározását is.

Az Ebktv. 18. § (1) bekezdésének módosítása a párhuzamos szabályozás elkerülése érdekében szükséges, tekintettel arra, hogy az egyenlő bánásmód követelményének megsértése miatt indult eljárások esetében a módosítás nyomán a Ket. is tartalmaz szabályokat a képviselet vonatkozásában. Az Ebktv. és a Ket. képviseleti szabályai annyiban mutatnak eltérést, hogy az Ebktv. szerinti képviseleti szabályok a munkaügyi és személyiségi jogi perek során indult eljárásokban határozzák meg a társadalmi és érdekképviseleti szervezetek képviselőként történő eljárását, míg a Ket. a közigazgatási hatósági eljárásokban biztosít ügyféli jogállást az Ebktv. szerinti társadalmi és érdekképviseleti szervezetnek.

Az Ebktv. 20. § (2) bekezdésének módosítása arra tekintettel szükséges, hogy a jelenleg hatályos Ebktv. 15/B. §-a áthelyezésre kerül a Ket.-be, azonban az adatkezelésről az Ebktv.-ben is szükséges rendelkezni.

A 39. §-hoz

Az Ebktv. 12. §-ának módosítását az egyenlő bánásmód követelményének érvényesítésére irányuló eljárási szabályok Ket.-beli áthelyezése indokolja.

A 40-41. §-hoz

A módosítás hatályon kívül helyezi azokat a rendelkezéseket, melyek az egyenlő bánásmód követelményének érvényesítésére irányuló eljárási szabályokat tartalmazták, tekintettel arra, hogy ezen rendelkezéseket célszerű - általános eljárási szabály jellegére tekintettel - a Ket.-ben elhelyezni.

A módosítás továbbá hatályon kívül helyezi az Egyenlő Bánásmód Hatóság működését segítő Egyenlő Bánásmód Tanácsadó Testületre (a továbbiakban: Testület) vonatkozó rendelkezéseket, tekintettel arra, hogy a Testület tagjainak mandátuma 2011 májusában lejárt, és állásfoglalásaik - az egyenlő bánásmóddal kapcsolatos joganyag értelmezése - mára mindazokban a kérdéskörökben iránymutatásként szolgálnak, melyek korábban a hatósági munkában esetlegesen megosztották a véleményeket az Ebktv. alkalmazását illetően. Ezen kívül a Fővárosi Bíróság, illetve a Legfelsőbb Bíróság is határozott véleményt fogalmaz meg ítéleteiben az Ebktv. egy-egy rendelkezésének alkalmazása vonatkozásában, tehát a bíróságok jelentős szerepet töltenek be az Ebktv. értelmezésében, ami szükségtelenné teszi külön tanácsadó testület működését.

A helyi esélyegyenlőségi program, illetve az esélyegyenlőségi mentori hálózat bevezetésére tekintettel a módosítás elvégzi az Ebktv. 63/A. § hatályon kívül helyezését is.

A 42-43. §-hoz

Az elektronikus ügyintézés szabályaival összefüggő módosítás.

A 44. §-hoz

A Tisza-völgy árvízi biztonságának növelését, valamit az érintett térség terület- és vidékfejlesztését szolgáló program (a Vásárhelyi-terv továbbfejlesztése) közérdekűségéről és megvalósításáról szóló 2004. évi LXVII. törvény alapján a Vásárhelyi-terv továbbfejlesztése keretében megvalósuló árvízvédelmi célú beavatkozások beruházója a vízügyi igazgatási szerv, amelynek irányítása jelen módosítással a belügyminiszterhez kerül, ezért indokolt a beruházások megvalósításáért felelős tárcaként a vízügyi igazgatási szervek irányításáért felelős minisztert megjelölni.

A 45. §-hoz

A kutatás-fejlesztési adóösztönzők igénybevétele biztonságának és a kutatás-fejlesztési (a továbbiakban: K+F) támogatások átláthatóságának előfeltételét a K+F tevékenység minősítése intézményi feltételeinek kialakítása jelenti. A hazai tapasztalatok szerint szükség van olyan közfeladat ellátására, mint a kutatást végző szervezetek tevékenységének K+F szempontú minősítése, az ezzel összefüggő eljárás viszont a Ket. keretei között nem folytatható le.

A hatályos Ket. a pénz- és tőkepiaci tevékenységek felügyeletével kapcsolatos eljárásokban a különös eljárási szabályok elsőbbségét rögzíti a Ket. által szabályozott általános rendelkezésekhez képest, így irányadó a pénzügyi szolgáltatások feletti felügyeletet gyakorló Pénzügyi Szervezetek Állami Felügyeletének (PSZÁF) hatósági eljárásaira is. A törvény - a korábbi értelmezési nehézségek kiküszöbölése érdekében - egyértelművé teszi, hogy a Magyar Nemzeti Bankról szóló 2001. évi LVIII. törvény (a továbbiakban: MNB tv.) a jegybank pénz- és tőkepiaci szereplők körét érintő hatósági eljárásai során ezen Ket. rendelkezés alapján az általánostól eltérő szabályokat alkalmazhat. A Magyar Nemzeti Bank (a továbbiakban: MNB) hatósági ügykörei közé tartozik például a magyar és a külföldi törvényes fizetőeszközök hamisítás elleni védelmével kapcsolatos, illetve a készpénzforgalmazás feltételeivel kapcsolatos MNB rendeletek megtartásának ellenőrzése is, amely rendeletek hatálya túlmutat a pénz- és tőkepiaci szereplők körén, így a hitelintézetek, illetve a kiegészítő tevékenységként bankjegykiadó gépeken keresztüli bankjegy-visszaforgatással foglalkozó ún. egyéb gazdasági szereplők (pl. kereskedők, kaszinók) vonatkozásában a jegybanki ellenőrzés nem esik a Ket. szerinti pénzpiaci felügyelet körébe. Ilyen ügykör továbbá a jegybanki információs rendszerhez szolgáltatandó információkról szóló jogszabály is, mivel jelenleg a vonatkozó MNB rendelet hatálya ebben az ügykörben is túlmutat a pénz- és tőkepiaci szereplők körén (különösen a fizetési mérleg- és a pénzügyi számla statisztika vonatkozásában), így ezen jogszabály jegybanki ellenőrzése sem korlátozódik a Ket. szerinti pénzpiaci felügyelet körére.

A Ket. 13. § (2) bekezdés l) ponttal való kiegészítése a fentiekben bemutatott jegybanki hatósági eljárások specialitásai által megkívánt szabályozást tartalmazza, melynek értelmében a Ket. rendelkezései a jövőben az MNB hatósági eljárásai vonatkozásában szubszidiáriusan alkalmazandók.

A Ket. 14. §-ának új (1) bekezdéssel való kiegészítését az indokolja, hogy szükséges a közbeszerzésekről szóló 2011. évi CVIII. törvény (a továbbiakban: Kbtv.) 134. § (1) bekezdése és a Ket. összhangjának megteremtése. A Ket. jelenleg hatályos szövege kimondja, hogy a közbeszerzésekkel kapcsolatos jogorvoslati eljárás tekintetében törvényi szabályozás teremtheti meg az alapot a Ket. szubszidiaritására, a Kbtv. hivatkozott rendelkezése pedig azt tartalmazza, hogy kormányrendelet alapján is el lehet térni a közbeszerzési jogorvoslatok vonatkozásában. Mindezekre tekintettel a közbeszerzési jogorvoslati eljárás tekintetében a jövőben - a haditechnikai eszközökkel, valamint a kettős felhasználású termékekkel, továbbá a nemzetgazdasági szempontból kiemelt jelentőségű beruházásokkal kapcsolatos eljárásokhoz hasonlóan - kormányrendeleti szinten is el lehet térni a Ket. szabályaitól.

A 2012. január 1-jén hatályba lépő, a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény meghatározza a honvédelmi érdek fogalmát és egyben pontosítja is azt a Magyar Honvédség hosszú távú - infrastrukturális - működési feltételeinek és alapfeladatai rendeltetésszerű, szakszerű és jogszerű ellátásának biztosítása, valamint a terület- és településrendezés szempontjából is.

Ezen érdek megvalósítását szolgálja a törvényben kapott felhatalmazás, mely lehetőséget teremt a szövetségi és honi védelmi infrastruktúra működésének biztosítása, fejlesztése érdekében a honvédelmi és katonai célú építmények, ingatlanok működési és védőterületei kijelölése eljárási szabályainak megalkotására, illetve az eljáró hatóság kijelölésére.

A rendkívüli halállal kapcsolatos szabályozás, valamint a halottakkal kapcsolatos, az egészségügyről szóló 1997. évi CLIV. törvény 247. § (1) bekezdés q) pontján alapuló kormányrendeleti szintű szabályozás megalkotása érdekében végzett felülvizsgálat rávilágított a büntetőeljárásra vonatkozó jogszabályok és a Ket. alkalmazása közötti kollíziós és jogalkalmazási problémára. A rendkívüli halál esetén követendő hatósági eljárás során olyan speciális normák alkalmazása - mint az eljárás megindítása, hozzátartozói jogok biztosítása, kriminalisztikai érdekek és a büntetőeljárás szabályainak figyelembevétele - szükséges, melyekre tekintettel indokolt - a Ket. 14. § (1) bekezdésének módosításával - lehetővé tenni, hogy az említett eljárások vonatkozásában törvény, vagy kormányrendelet eltérő szabályokat állapíthasson meg a Ket. rendelkezéseitől.

A Ket. 20. § (9) bekezdésének, 97. § (2)-(3) bekezdésének, valamint 120. §-ának és az azt megelőző alcímnek a módosítását az ügyészségről szóló sarkalatos törvénnyel való terminológiai összhang megteremtése indokolja.

A Ket. 100. § (1) bekezdésének f) ponttal történő kiegészítését, valamint a 100. § (2) bekezdésének módosítását az új helyi önkormányzatokról szóló törvénnyel való összhang megteremtése teszi szükségessé.

Az Alaptörvény szerinti új típusú alkotmányjogi panasz alapvető, törvényi szintű szabályait jelenleg az Alkotmánybíróságról szóló törvény teremti meg. Az e törvénnyel való összhang megteremtése érdekében szükséges a Ket. módosítása is.

A Ket. 117. § (1) bekezdése alapján, ha az Alkotmánybíróság az alkotmányellenessé nyilvánított jogszabálynak az egyedi ügyben történő alkalmazhatósága visszamenőleges kizárásával ad helyt alkotmányjogi panasznak, és az ügyben bírósági felülvizsgálatra nem került sor, a jogerős határozatot hozó hatóság felügyeleti szerve a határozatot határozatában megváltoztatja vagy megsemmisíti. E rendelkezés szerint tehát az AB határozata alapján hivatalbóli döntés - felülvizsgálatra kerül sor. Megállapítható ugyanakkor, hogy ilyen esetre - a Ket. 100. § (1) bekezdés b) pontja és (2) bekezdése, valamint az Alkotmánybíróságról szóló törvény alapján - eleve csak akkor kerülhet sor, ha az AB határozata olyan alaptörvény-ellenes jogszabályra vonatkozik, amelyen az ügyfelek hatósági eljárásban kötött egyezségét jóváhagyó hatósági határozat alapult. Megkérdőjelezhető, hogy szükséges-e ilyen esetben a Ket.-ben kötelezővé tenni a hivatalbóli döntés-felülvizsgálatot, hiszen ehelyett a Ket. a kizárólag kérelemre történő eljárást is lehetővé teheti. Ezzel a Ket. rendszerében az AB döntése alapján meginduló hatósági eljárás a hivatalbóli döntés-felülvizsgálatok közül átkerül a kérelemre megindítható jogorvoslati eljárások közé.

A 46. §-hoz

A Ket. alapelvi rendelkezéseinek körében a Ket. módosítása a rendeltetésszerű hatáskörgyakorlás, a szakszerűség, az egyszerűség és az együttműködés elve mellett - az ügyfelek és köztük is nem utolsó sorban a vállalkozások érdekében - előírja, hogy a hatóság ügyintézőjének jóhiszemű módon, az ügyfél jogait és jogos - ideértve gazdasági - érdekeit szem előtt tartva kell eljárnia.

A Ket. 13. § (2) bekezdése - a médiaszolgáltatásokról és a tömegkommunikációról szóló 2010. évi CLXXXV. törvény 228. § (2) bekezdésében foglalt módosítás folytán - jelenleg két g) pontot tartalmaz. A Ket. 13. § (2) bekezdés f) pontjának módosítása e kodifikációs hiba orvoslását szolgálja, egyúttal figyelemmel van a mozgóképről szóló 2004. évi II. törvény módosításáról szól 2011. évi CLXIX. törvényben foglalt tartalmi kiegészítésre is.

A nemzetgazdasági szempontból kiemelkedő jelentőségűvé nyilvánított ügyekkel kapcsolatban előfordul, hogy - mivel a beruházás mielőbbi megvalósulása értelemszerűen nemzetgazdasági érdek - társadalmi szintű hátrányt jelent az engedélyező határozat elleni fellebbezés végrehajtásra vonatkozó halasztó hatálya. A Ket., valamint a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvény rendelkezései nem teszik lehetővé, hogy a hatóság a határozatot nemzetgazdasági érdekre hivatkozva fellebbezésre tekintet nélkül végrehajthatóvá nyilvánítsa, ennek érdekében indokolt a Ket. 14. § (3) bekezdésének f) ponttal történő kiegészítése.

A Ket. 15. § (5) bekezdése módosításának, valamint az új (5a) bekezdés megállapításának indoka, hogy a társadalmi szervezetek hatósági eljárásban történő részvételével kapcsolatban az elmúlt időszakban határozott szabályozási igény merült fel. Szükségessé vált erre figyelemmel e jogintézmény jelenlegi szabályozásának felülvizsgálata, elsősorban az ágazati jogszabályokban történő eltérő szabályozási lehetőségekre tekintettel.

Ennek alapján a törvény értelmében a Ket. azt a szabályozási modellt kívánja bevezetni, hogy a civil szervezetek nyilatkozattételi jogosultságát rögzíti amellett, hogy az ágazati jogszabályok kompetenciájába utalja a további ügyféli jogok, ügyféli jogállás biztosításának lehetőségét. Az a rendelkezés pedig továbbra is hatályban marad, hogy az ágazati szabályozás lehetővé teszi a teljes ügyféli jogállás biztosítását a civil szervezetek részére. Kiemelendő itt, hogy a korábbi szabályozással ellentétben az ügyféli jogállás biztosítása lehetőségének jogforrási szintje változik, így a jövőben nemcsak törvény, hanem bármilyen jogszabály élhet ezzel a lehetőséggel.

Az egyesülési jogról, közhasznúságról, valamint a civil szervezetek működéséről és támogatásáról szóló törvény Ket.-tel való összhangjának megteremtése érdekében a „társadalmi szervezet” kifejezés helyett a „civil szervezet” terminológiát alkalmazza.

Az adatkezelés időtartama tekintetében a Ket. 17. § (2) bekezdése csupán annyit tartalmaz, hogy a hatóság „eljárása során” jogosult a személyes adat kezelésére, a Ket. 17. § (3) bekezdése pedig még ilyen módon sem jelöli meg az adatkezelés időtartamát. Az adatkezelés célhozkötöttségének alkotmányossági követelményéből, valamint az információs önrendelkezési jogról és az információszabadságról szóló 2011. évi CXII. törvény 5. § (3) bekezdéséből következik, hogy azt az időtartamot, amely alatt az adatkezelő a személyes adatot jogszerűen kezelheti, egyértelműen, törvényben szabályozott módon kell megállapítani, erre tekintettel szükséges a Ket. kiegészítése a 17. § új (7) és (8) bekezdésével.

A Ket. 20. §-ában foglalt eljárás alapvető jelentőségű biztosíték az ügyfél számára, hogy ügye nem maradhat elintézetlen, a felügyeleti szerv vagy a bíróság gondoskodik a mulasztás kiküszöböléséről. Nyilvánvaló ugyanakkor, ha e szabályok alkalmazására sor kerül, akkor az ügyfél már hátrányt szenvedett abból, hogy ügyében nem a jogszabály szerinti határidőben hozott döntést a hatóság. A sérelem mielőbbi orvoslása érdekében a törvény soron kívüli eljárást ír elő a mulasztás kiküszöbölésére.

A Ket. 20. §-ának hatályos (2) bekezdése arra az esetre, ha a hatóság eljárási kötelességének a rá irányadó ügyintézési határidőn belül nem tesz eleget előírja, hogy a felügyeleti szerv az erre irányuló kérelem megérkezésétől vagy a hivatalos tudomásszerzéstől számított nyolc napon belül kivizsgálja a mulasztás okát, és - az ügyfajtára irányadó ügyintézési határidő és a döntés-előkészítés fokának figyelembevételével megállapított - határidő tűzésével a mulasztó hatóságot az eljárás lefolytatására utasítja. Az eljárások felgyorsítása és hatékonyabbá tétele érdekében a törvény megvonja a felügyeleti szervtől az új határidő megállapítására vonatkozó mérlegelési lehetőséget, és ehelyett kötelezően soron kívüli eljárásra való utasítást ír elő. A hatályos szabályozás szerinti megoldás nem célszerű, hiszen ha figyelembe vesszük, hogy amennyiben az eljáró hatóság az eredetileg irányadó ügyintézési határidőből kicsúszik, a határidő a Ket. 33. § (7) bekezdése szerint meg is hosszabbítható, és hogy a hatóságnak ezen túl még további legalább 8 napja is van a döntés meghozatalára, mivel legalább ennyi idő telik el, amíg a felügyeleti szerv az erre irányuló kérelem megérkezésétől vagy a hivatalos tudomásszerzéstől számítva kivizsgálja a mulasztás okát, teljesen indokolatlan a soronkívüliség előírásán túl további érdemi határidőt is biztosítani az eljáró hatóságnak. Mindez csökkenti a felügyeleti szerv munkaterhét is, hiszen nem kell mérlegelnie, hogy mekkora határidőt biztosítson az eljáró hatóságnak, hiszen nem kell vizsgálnia a döntés-előkészítés mértékét, amely az ügy részletesebb megismerését feltételezné, elegendő csupán a mulasztás tényét megállapítania.

A hatóság mulasztásával szembeni szabályozás komoly hiányossága volt, hogy nem írta elő fegyelmi eljárás kezdeményezését azokban az ügyekben, ahol a mulasztó hatóságtól az ügy nem volt elvonható. A határidő betartatása érdekében szükséges a szabályozás kiegészítése ezzel a garanciális elemmel.

A Ket. 20. § (4) bekezdésében a „ha jogszabály alapján hatásköre kizárólagos” szövegrész önálló normatartalommal nem bír tekintettel arra, hogy a Ket. 19. § (1) bekezdése szerint a hatóság hatáskörét jogszabály állapítja meg, így e rendelkezés hatályon kívül helyezése indokolt.

A törvény emellett új eljárási megoldást ír elő arra az esetre, ha a belföldi jogsegély keretében megkeresett hatóság elmulasztja eljárási kötelezettségét, szükséges ezért a Ket. 20. § (4) bekezdésében a párhuzamos, illetve részben eltérő szabály elhagyása.

A normaszöveg módosításának szövegpontosító célja is van, mivel a 15 napos határidő kapcsán nem „felhívásra”, hanem a felügyeleti szerv „utasítására” célszerű utalni.

A Ket. 26. § (5) bekezdésének módosítása arra tekintettel indokolt, hogy a jogalkalmazói tapasztalatokra figyelemmel szükségesnek mutatkozott a belföldi jogsegély iránti megkeresés teljesítésére nyitva álló határidő szabályozásának újbóli megfontolása. Ennek keretében a törvény azt a megoldást választotta, hogy az egyes jogsegélyfajtákra irányadó határidőket tovább differenciálta a megkeresés tartalma által ténylegesen felmerülő időigény alapján.

Ennek megfelelően a tanú meghallgatására és a szemle lefolytatására irányuló megkeresést harminc nap alatt kell teljesítenie a megkeresett hatóságnak figyelemmel a Ket.-ben foglalt alábbi eljárási határidőkre és körülményekre:

- az idézést - ha az ügy körülményeiből más nem következik - úgy kell közölni, hogy azt az idézett a meghallgatása előtt legalább nyolc nappal megkapja [46. § (3) bekezdés],

- az idézett elővezetéséhez kétszeri eredménytelen idézésére van szükség [48. § (3) bekezdés],

- a kézbesítési vélelem a postai kézbesítés második megkísérlését követő ötödik munkanapon áll be [79. § (2) bekezdés], tehát egyszeri idézéshez tizenöt napra van szükség,

- az ügyintézésre, az iktatásra és az elővezetés foganatosítására szükség van még néhány napra.

A törvény révén - a jellegüknél fogva - időigényesebb eljárási cselekmények elvégzésére megfelelő határidő áll rendelkezésére a megkeresett hatóságnak.

A Ket. 26. § (5) bekezdését érintő módosítással összefüggésben vált szükségessé a Ket. 26. § (6) bekezdésének módosítása.

A Ket. 26. §-ának új (5a) bekezdés szerinti előírásra azért van szükség, mert vannak olyan nyilvántartások (pl. a közhiteles ingatlan-nyilvántartás), amelyekhez a megkereső hatóságok közvetlen elektronikus hozzáféréssel rendelkezhetnek (például ingatlan-nyilvántartás esetén az ún. TakarNet rendszerhez), ugyanakkor előfordul, hogy az ilyen hatóságokhoz (jelen példa esetén a földhivatalokhoz) mégis tömeges papír alapú adatszolgáltatás iránti kérelemmel fordulnak az alapeljárásban eljáró hatóságok. Ez esetben a megkeresett hatóság számára plusz időráfordítást és adminisztratív kiadást jelent az adatszolgáltatás iránti megkeresések papír alapú teljesítése.

Az eljárás hatékonysága és a gyorsabb információáramlás érdekében indokolt, hogy az ügyféllel a megkeresett szerv közölje a jogsegély határidejének meghosszabbításáról szóló végzést, a megkereső részére történő visszajelzéssel egyidejűleg, mivel így biztosítható az ügyfél kellő időben történő értesítése. Ha a megkereső szerv küldené a meghosszabbításáról szóló végzést az ügyfélnek, az olyan időbeli fáziskéséssel is járhat, amely idő alatt vélhetően a megkeresés már teljesül is.

A Ket. 26. § új (7) és (8) bekezdése újabb joghatást fűz a megkeresés kérésére irányuló végzéshez.

Tekintettel a megkeresett szervek jellegére, valamint arra, hogy a megkeresés nemteljesítése önmagában főszabály szerint nem lehet akadálya az eljárás folytatásának (mivel elsősorban az eljárás-gazdaságosság biztosításának eszköze), a Ket. nem rendel szankciót hozzá, az mégis számos esetben az eljárás elhúzódásához vezet. Ezért a törvény a megkeresés teljesítésére ösztönző rendelkezéseket iktat be a belföldi jogsegély szabályai közé.

A (7) bekezdés a megkeresés nemteljesítésének esetére fogalmaz meg speciális rendelkezéseket, amelyek segítségével hangsúlyosabbá válik azon jogalkotói szándék, hogy a belföldi jogsegély igénybevétele esetén is lényeges szempont az eljárások határidőn belül történő elintézése. A törvény a megkereső hatóság tájékoztatáskérési lehetőségének megteremtése mellett olyan speciális szabályokat állapít meg, amelyek célja annak megelőzése, hogy a megkeresett szerv következmény nélkül ne teljesítse a megkeresést. Fontos újításnak tekinthető, hogy a törvény az eljárási cselekmények - akár illetékességi területen kívüli - elvégzésére jogosítja fel a megkereső hatóságot (a megkeresett szerv egyidejű értesítése mellett), amennyiben a megkeresett hatóság nem ad tájékoztatást a megkeresés nemteljesítésének okáról, vagy továbbra sem teljesíti a megkeresésben foglaltakat. A megkeresett szervvel szemben végső esetben - ha annak van felügyeleti szerve - felügyeleti intézkedés kezdeményezhető, amelynek eredményeként a felügyeleti szerv utasítása alapján köteles a mulasztó hatóság a megkeresésben foglaltaknak eleget tenni, illetve ennek szükségtelensége esetén lehetőség nyílik más jellegű felügyeleti „szankció” alkalmazására (adott esetben például fegyelmi eljárás lefolytatása a mulasztó hatóság vezetőjével szemben).

A Ket. 26. § (8) bekezdése értelmében a megkeresés teljesítésének (7) bekezdés szerinti elmaradásából eredő esetleges többletköltségeket a megkeresett szerv téríti meg. Többletköltséget eredményezhet például az, ha a megkereső hatóságnak más módon kell beszereznie az adatot, vagy ha például magának kell lefolytatnia a szemlét - akár illetékességi területén kívül - mivel ebben az esetben a saját kapacitásait kell mozgósítania, e költségek - az eljárás kimenetelétől függetlenül - a megkeresett szervet terhelik.

Az ügyfelek számára lehetővé kell tenni, hogy elektronikus kapcsolattartásnál saját kockázatukra más értesítési módokat is elfogadjanak. Így külön jogszabályban előírt szabályok szerint az ügyfél azonosítása után a szerv elektronikus nyilvántartásában is megtekintheti a döntést, arról másolatot kérhet, ez is kézbesítésnek minősül. További könnyítés lehet, ha az ügyfél több párhuzamos értesítési csatornán történő egyidejű küldés biztosítása esetén rendelkezhet úgy, hogy a kézbesítést visszaigazolása nélkül is megtörténtnek lehet tekinteni a küldést követ ő napon, ezt is külön jogszabály meghatározott értesítési esetekre megengedheti. E lehetőségek alkalmazhatóságához elengedhetetlen, hogy a törvény ezeket ne zárja ki, ezért van szükség a módosításra.

A Ket. 3. § (2) bekezdés a) pontja értelmében a hatóság a kérelemre indult eljárást jogszabályban meghatározott feltételek fennállása esetén hivatalból folytathatja. A jogalkalmazás egységesítése érdekében a törvény egyértelművé teszi a 29. § (1a) bekezdésének beiktatásával, hogy a hivatalból folytatott eljárásokban a hivatalból indított eljárás szabályait kell alkalmazni attól kezdve, hogy a hatóság az eljárás hivatalbóli folytatása mellett döntött.

A Ket. hatályos 29. § (8) bekezdése értelmében a hatóság a hivatalbóli eljárást kezdeményező személyt vagy szervet kérelmére tájékoztatja az eljárás megindításáról. Ez a rendelkezés arra az eljárást kezdeményező személyre vonatkozik, aki a Ket. 15. §-a értelmében nem minősül ügyfélnek.

Az állampolgárok által tett bejelentések, közölt információk segítenek felhívni a hatóságok figyelmét az esetlegesen jogellenes magatartásokra. A törvény adminisztratív terhet keletkeztet ugyan a hatóság oldalán, ugyanakkor egyrészt csökkenti is azt (a panasza, bejelentése sorsáról információt szerző állampolgár nem fordul kérdéseivel ismételten a hatósághoz). Az adminisztratív terhekkel kapcsolatban fontos kiemelni azt, hogy az eljárás megindításáról, valamint a foganatosított hatósági intézkedésről szóló tájékoztatást abban az esetben kell a hatóságnak megtennie, ha azt a hivatalbóli eljárást kezdeményező személy kéri.

Ez a módosítás segítséget nyújthat azon hibás jogalkalmazás megszüntetéséhez is, hogy a hatóság a bejelentést, panaszt tevő személyt abban az esetben is ügyfélként kezeli, ha az ügy jogát, jogos érdekét nem érinti. Megjegyzendő, hogy a tárgybeli tájékoztatásnak az adatvédelmi követelmények tiszteletben tartásával van helye.

A Ket. 31. §-a határozza meg azokat az okokat, amelyek alapján a hatósági eljárás megszüntetésére kerülhet sor. A jogalkalmazói tapasztalat azt mutatja, hogy a hivatalból indított eljárások során felmerülnek olyan esetek, amikor az eljárás megszüntetése indokolt lenne, azonban erre nincs jogszabály által meghatározott lehetőség, erre tekintettel szükséges a Ket. 31. § (1) bekezdésének kiegészítése új i) és j) pontokkal.

A hivatalból indított eljárásban előfordulhat az az eset, hogy a hatóság a rendelkezésére álló bizonyítási eszközök alkalmazásával - és természetesen betartva a Ket. 50. § (1) bekezdésében foglalt tényállás tisztázására vonatkozó kötelezettségét - sem tudta a tényállást a határozat meghozatalához szükséges mértékben tisztázni, és előreláthatólag további eljárási cselekménytől sem várható eredmény. Ugyanígy indokolhatja az eljárás megszüntetését az is, ha a hivatalbóli eljárásban a hatóság jogsértést nem tárt fel. A Ket. 31. § (1) bekezdésének módosítását tehát az indokolja, hogy ilyen esetekben a hatóság az ügyet az irányadó ügyintézési határidőn belül meg tudja szüntetni, az eljárást le tudja zárni. Ez a módosítás nem vezethet ahhoz a gyakorlathoz, hogy a hatóság a munkaterhektől az eljárások tömeges megszüntetésével szabadul meg, ugyanis a Ket.-ből fakadó eljárási és tényállás-tisztázási kötelezettsége továbbra is érintetlen marad, ezen kötelezettségeknek a hatóság köteles eleget tenni.

Az eljárási határidőbe nem számító időtartamokkal kapcsolatban az eljárások ésszerű időn belül befejezése, az ügyfelek jogainak, jogos érdekeinek előmozdítására tekintettel - összhangban a Magyary Zoltán Közigazgatás-fejlesztési Programmal - indokolt annak szabályozása, hogy ágazati jogszabály a Ket. 33. § (3) bekezdésétől eltérően rendelkezhet: kimondhatja, hogy a felsorolt ügyek (így például a szakhatósági eljárás időtartama) az adott ügyben - a Ket.-beli keretszabálytól eltérően - mégis beleszámít az ügyintézési határidőbe.

A jogszabályban foglalt ügyintézési határidő betartatása érdekében szigorítani szükséges a határidő-hosszabbítás lehetőségét, mivel a jelenlegi szabályozás alapján a határidő-hosszabbítás lehetőségével a jogalkalmazó tulajdonképpen minden esetben élhet. Mindezek alapján a Ket. a jövőben csak kivételesen indokolt esetben tenné lehetővé a határidő-hosszabbítást, erre vonatkozó kifejezett indokolási kötelezettség mellett.

Figyelemmel a jogalkalmazói jelzésekre is a törvény a Ket. 33/B. § (3) bekezdését illetően a legkorábban indult ügy ügyintézési határidejét tekinti irányadónak az ügyek egyesítése esetére, mivel ez a kiindulási időpont, amelyhez kapcsolódóan a hatóság is és az ügyfél is egyértelműen állást tud foglalni az egyesítés célszerűségét, méltányosságát illetően.

A Ket. jelenleg hatályos rendelkezései következetlenül tartalmazzák a „nyomtatvány”, „formanyomtatvány”, „űrlap”, valamint a „szoftver” kategóriákat. A Ket. 34. § (3) bekezdése módosításának célja azt egyértelművé tenni, hogy a „formanyomtatvány” kifejezés a papír alapú, míg az „elektronikus űrlap” terminológia a digitális formában megjelenő dokumentumot jelöli, szükség szerint az elektronikus kapcsolattartás szabályai között szükséges utalni a szoftver alkalmazandóságára.

A módosítás újra megállapítja a Ket. 39. §-át, így ezzel összefüggésben indokolt a Ket. 39. §-át megelőző alcím pontosítása is.

A törvény átfogóan módosítja a jegyzőkönyv-készítéssel kapcsolatos szabályokat annak érdekében, hogy a jogalkalmazók számára egyértelművé váljon, hogy mikor kell jegyzőkönyvet, egyszerűsített jegyzőkönyvet készíteni, valamint hivatalos feljegyzést felvenni, iratra történő rávezetést alkalmazni.

A törvény egyértelművé teszi a jegyzőkönyv felvételére vonatkozó szabályozást abban a tekintetben, hogy mely eljárási cselekményekről kell kötelező jelleggel jegyzőkönyvet felvenni, és melyek azok, amelyekről csak akkor, ha ezt az ügyfél vagy az eljárási cselekményben érintett személy kéri, vagy ha az az eljárás érdekében szükséges.

Az egyszerűsített jegyzőkönyv fogalmának bevezetését az indokolta, hogy a Ket. jelenleg hatályos szabályozásában szereplő hivatalos feljegyzés kötelező tartalmi elemei alapján egyszerűsített jegyzőkönyvnek tekinthető, és a gyakorlat jelenleg is a hivatalos feljegyzés „egyszerűsített jegyzőkönyvi” funkcióját alkalmazza.

Fontos hangsúlyozni, hogy a módosítás nem eredményez további adminisztrációs terhet a hatóság oldaláról tekintettel arra, hogy a módosítás nem arra irányul, hogy újabb eljárási cselekmények vonatkozásában jegyzőkönyv-készítési kötelezettséget teremtsen. A törvény főszabály szerint a 39. §-ban rendszerezi a jegyzőkönyv-készítési kötelezettség alá eső eljárási cselekményeket, specialitásukra, illetve atipikus jellegükre figyelemmel ugyanakkor továbbra is fenntart egyes jegyzőkönyv-készítési előírásokat például a meghatalmazás, a fellebbezésről való lemondás, illetve a hatósági ellenőrzés esetében.

A törvény a jegyzőkönyv tartalmi elemeit is pontosítja, mivel a jelenleg alkalmazott „meghallgatott személy” kategória a jegyzőkönyv vonatkozásában nem pontos megjelölés, így a módosítás gyűjtőfogalomként az „eljárási cselekményben érintett személy” kategóriáját vezeti be.

A törvény új lehetőségként tartalmazza a közös jegyzőkönyv, közös egyszerűsített jegyzőkönyv készítését, és rendezi ennek szabályait. E módosítás célja - összhangban a Korm. határozat1. 1. pont c) alpontjával - az eljáró hatóságok adminisztratív terheinek csökkentése: több hatóság részvételével lefolytatott eljárási cselekmények esetén indokolatlan többletterhet képezne a hatóságok számára, ha az eljárási cselekményhez kapcsolódó, a jegyzőkönyv vagy az egyszerűsített jegyzőkönyv tekintetében kötelezően előírt elemeket mindegyik résztvevő hatóság külön-külön dokumentálná. A közös jegyzőkönyv azonban differenciáltan, egymástól elkülönítve tartalmazza az egyes résztvevő hatóságok tekintetében a hatóság azonosítására szolgáló elemeket: a hatóság megnevezését, az eljáró ügyintézők nevét és aláírását, valamint az ügyiratszámot.

Az egyes eljárási események hatóság általi tételes nyomon követése érdekében indokolt annak rögzítése, hogy az ügy megítélése szempontjából fontos vagy egyébként az ügy természetére tekintettel lényeges minden egyes olyan eljárási cselekményt dokumentálnia kell a hatóságnak, amelyről nem kötelező jegyzőkönyvet vagy egyszerűsített jegyzőkönyvet készíteni. Ennek legmegfelelőbb eszköze a hivatalos feljegyzés, illetve a hatóság mérlegelése szerint az iratra történő rávezetés. A hivatalos feljegyzés és az egyszerűsített jegyzőkönyv közötti elhatároláshoz egyrészt az nyújt segítséget, hogy a hivatalos feljegyzés az ügy szempontjából jelentős eljárási cselekmények nyomon követésére szolgál, amelyek érdemben az ügyfél vagy eljárási cselekményben érintett személy jogait nem érintik. Ilyen lehet például a hatóságok egymás közötti kapcsolattartásának rögzítése. Másrészt a formai és tartalmi követelmények tekintetében is mutatkoznak lényeges különbségek, amelyek az eljárási cselekmény dokumentálási módjában segítségül szolgálhatnak a jogalkalmazó számára. A hivatalos feljegyzés kötelező tartalmi elemeiként - igazodva a hivatalos feljegyzés funkciójához - csak az eljárási cselekmény rövid összefoglalását, a készítés dátumát, és a készítő nevét, aláírását határozza meg a normaszöveg.

A jogalkalmazói tapasztalatok alapján szükséges az eljárási kódexben keretszabályt alkotni arra az esetre, ha az ügy iratai elvesznek vagy megsemmisülnek, mivel ennek nem csak iratkezelési következményei vannak, hanem az eljárásra is közvetlenül kihat, ezt jeleníti meg a Ket. új 39/B. §-a.

A módosítás értelmében a Ket. 43. § (6) bekezdésében meghatározott esetben a hatóság köteles az ügyfelet haladéktalanul, de legkésőbb a kizárási ok felmerülésétől számított nyolc napon belül értesíteni a kizárás fennállásáról és az irányadó eljárási rendről. A módosítás mind az ügyfél, mind a hatóság oldalán felesleges adminisztratív terhek felmerülésének megakadályozását szolgálja azzal, hogy az ügyfél az időben megkapott tájékoztatás alapján nem indítványozza feleslegesen a kizárást, míg a hatóságnak nem kell intézkednie ezen kizárási kérelem tárgyában. A Ket. 43. §-ának új (6a) bekezdése erre az esetre előírja a hatóság számára, hogy határozatát és önálló jogorvoslattal megtámadható végzését a felügyeleti szervének vezetőjével is közölje. Ezzel a megoldással hatékonyabban lehet megakadályozni az esetleges visszaéléseket, valamint az adott esetben elfogult döntések meghozatalát.

A Ket. 44. §-ának új (1a) bekezdése előírja, hogy jogszabályban meghatározott ügyekben és szempontok alapján a hatóság mérlegelheti a szakhatóság megkeresését és maga dönthet a szakkérdésben, ilyen esetben pedig az adott szakkérdésre vonatkozó szakhatósági eljárásért illeték és díj nem kérhető. Az új rendelkezés alapvetően az ügydöntő hatóság koordinációs szerepének és felelősségi körének erősítése érdekében kerül a Ket.-be. A hatályos szabályok alapján a szakhatóság a hatósági eljárásban saját hatáskörében jár el, az a körülmény, hogy szakhatósági állásfoglalásával részt vesz a hatósági eljárás alakításában, a tényállás tisztázásában, jogszabályban meghatározott hatáskör-kijelölésen alapul, erre tekintettel megkeresésének elmaradása hatáskörelvonásként értelmezhető, a döntés semmisségéhez vezet. Másrészt tekintettel kell lenni arra is, hogy a megkeresést illetően a hatóság mérlegelési jogkörének biztosítása - hasonlóan a jogalkalmazói jogértelmezés veszélyeihez - hatóságonként eltérő, kazuisztikus joggyakorlathoz vezethet, amely a későbbiekben az ügyfelek visszaélésszerű magatartását eredményezheti (a nemzetközi magánjogból ismert „forum shopping” jelenségének mintájára). E körülményekre tekintettel a Ket.-ben nem főszabályként kerül kimondásra a fenti rendelkezés, hanem a szakhatóság megkeresésének mellőzése csakis akkor lesz megengedett, ha külön jogszabály meghatározott ügyekben és meghatározott szempontok alapján így rendelkezik. Míg a szakhatósági modell kötelező bevonást valósít meg, az új szabályozás biztosítja, hogy a hatóság mérlegelésén alapulva csak azokban az eljárásokban vegyen részt a szakhatóság, amelyekben ténylegesen szükséges a szakértelme, viszont az általa kialakított álláspont ilyen esetben kösse a megkereső szervet. Mindezek megoldást jelenhetnek arra a - jogalkalmazók által többször jelzett - problémára is, hogy a hatályos szabályozás szerint a másodfokú eljárásban akkor is meg kell keresni a szakhatóságokat, ha a fellebbezés nem érinti a szakhatósági állásfoglalást.

A Ket. 46. § (2) bekezdésének módosítása szövegpontosító jellegű.

A módosítás új (4a)-(4b) bekezdéssel egészíti ki a Ket. 46. §-át, és ezzel egyértelműen meghatározza a cselekvőképtelen és a korlátozottan cselekvőképes személyek idézésének módját: cselekvőképtelen személy esetén a törvényes képviselő útján, korlátozottan cselekvőképes személy esetén pedig a törvényes képviselő egyidejű értesítésével való idézést írja elő. A törvény a törvényes képviselő terhére rója, ha a cselekvőképtelen, illetve korlátozottan cselekvőképes személy az idézésre nem jelenik meg, és nem tudja azt igazolni, hogy ez nem neki felróható okból történt.

A Ket. hatályos 50. § (2) bekezdése alapján törvény vagy kormányrendelet együttműködési kötelezettséget írhatott elő a tényállás tisztázása érdekében az eljáró hatóságok számára. A szolgáltató közigazgatás erősítése, a hatósági tevékenység hatékonyabbá, eredményesebbé tétele indokolja azt, hogy ezentúl ne csak a tényállás tisztázása, hanem a hatósági ellenőrzés során is koordinációs, együttműködési kötelezettséget lehessen előírni az eljáró hatóságok részére. Emellett fontos garanciális szabályként a módosítás előírja, hogy valamely együttműködésre köteles hatóság mulasztása a másik hatóság eljárási kötelezettségét nem érinti, az nem szolgálhat indokul az eljárási kötelezettség nem teljesítésére.

A Ket. főszabályként kimondja, hogy a tényállás tisztázása érdekében a hatóság az ügyfelet a kérelmére indult eljárásban nyilatkozattételre hívhatja fel. Ehhez képest speciális rendelkezésként szükséges a Ket. új 51. § (2a) bekezdésében kimondani, hogy cselekvőképtelen személy személyes nyilatkozattételre való felhívására csak kivételesen, abban az esetben van lehetőség, ha a nyilatkozatától várható bizonyítékot a hatóság más módon - például a képviselet szabályainak alkalmazásával vagy más bizonyítási eszköz útján - nem tudja beszerezni. A cselekvőképtelen, illetve korlátozottan cselekvőképes személyek védelme érdekében a módosítás kötelezően előírja, hogy az említett személyek meghallgatásán törvényes képviselőjüknek jelen kell lenni, illetve írásbeli nyilatkozatukat alá kell írnia. Érdekellentét fennállása esetén e jogokat a gyámhatóság gyakorolja.

A Ket. 53. §-ának új (4a)-(4c) bekezdéssel való kiegészítése a következők szerint indokolt. A törvény a tanú meghallgatása során is figyelembe veszi, hogy az életkori sajátosságokból fakadóan egyes esetekben a kiskorúak tekintetében eltérő szabályok megalkotása indokolt, biztosítandó a gyermekek és kiskorúak magasabb fokú védelmét a Gyermek jogairól szóló, New Yorkban, 1989. november 20-án kelt Egyezmény kihirdetéséről szóló 1991. évi LXIV. törvénnyel is összhangban. A Ket. 15. § (7) bekezdése az eljárási képesség vonatkozásában kimondja, hogy a polgári jog szabályai szerint cselekvőképességgel - jogszabályban meghatározott esetekben korlátozott cselekvőképességgel - rendelkező személynek van eljárási képessége a hatósági eljárásban. Ugyanakkor az a tény, hogy egy cselekvőképtelennek nincs eljárási képessége - önállóan, a saját nevében nem járhat el az eljárás során -, még nem zárja ki a tanúként való meghallgatását.

A tanúvallomás funkcióját tekintve nem az ügyfélnek vagy az eljárás egyéb résztvevőjének egy eljárási cselekménye, hanem egy, a tényállás tisztázását segítő bizonyítási eszköz. Amennyiben egy cselekvőképtelen személy tanúként való meghallgatása szükséges az ügy eldöntéséhez, ez a személy a saját ismeretei, képességei szerint képes hozzájárulni a bizonyítás sikeréhez. Ugyanakkor a cselekvőképtelen, valamint a korlátozottan cselekvőképes személy tanúként való meghallgatására speciális szabályokat szükséges alkotni egyes életkori, vagy egyéb képességbeli sajátosságok figyelembevétele érdekében.

A Ket. 54. §-ának módosítása lehetővé teszi, hogy a tanú a vallomását írásban is megtehesse. A tanúvallomás írásban való megtételének lehetősége azonban a tanúnak nem alanyi joga, a hatóság diszkrecionális jogkörében esetről esetre dönti el, hogy az adott eljárásban ez a megoldás alkalmazható-e. A módosítás célja ezzel - összhangban a Korm. határozat1. 1. pont c) alpontjával - a hatóságok és a tanúk adminisztratív terheinek csökkentése a személyes megjelenési kötelezettség részleges feloldása által. Hangsúlyozni szükséges, hogy a jogintézmény kivételes jellegű, a hatóságnak mérlegelnie kell azt, hogy az eset konkrét körülményeire is tekintettel a személyes meghallgatás nélkül is elérheti-e a tanúmeghallgatás a célját. A hatóságnak ebben az esetben fokozott figyelemmel kell lennie arra, hogy egyaránt érvényesüljenek a tanúvallomás megtételének garanciái és az ügyféli jogok is.

A Ket. 57. § (1) bekezdésének módosítása a szemle hatékony lefolytatásának biztosítása érdekében szükséges kiegészítő szabály.

A Ket. új 61. § (1a) bekezdése rögzíti az ügyfél vagy az eljárás egyéb résztvevője által okozott többletköltségek megtérítésére való kötelezést akként, hogy amennyiben a hatóság eljárási bírságot szab ki, vagy valamely eljárási cselekmény megismétlése az ügyfél vagy eljárás egyéb résztvevőjének jogellenes magatartása folytán szükséges, úgy többletköltségek megfizetésére kötelez a hatóság. Fontos annak hangsúlyozása, hogy az okozott többletköltségek megtérítésére való kötelezés tekintetében a hatóságnak nincs mérlegelési jogköre.

A Ket. új 61. § (1a) bekezdés b) pontját indokolt továbbá teljessé tenni a Ket. új 154. § (2) bekezdésének költségviselést megalapozó célszerűtlen magatartásra vonatkozó rendelkezésének felhívásával is.

A módosítás a Ket. új 39. § (3) bekezdésére tekintettel indokolt. A Ket. 39. § (3) bekezdése tételesen felsorolja a jegyzőkönyv kötelező tartalmi elemeit. Mivel a közmeghallgatásról készült jegyzőkönyv ehhez képest speciális elemeket is tartalmaz, ezért annak elemeit szükséges a Ket. 63. § (3) bekezdésében külön megjeleníteni. A közmeghallgatás jellegére tekintettel például a hatósági tanú alkalmazása, valamint az eljárási cselekményben érintett személy megnevezése és egyéb adatai a közmeghallgatáson készült jegyzőkönyv tartalmát értelemszerűen nem kell, hogy képezzék.

A Ket. 73. § (4) bekezdése módosításának indoka a hatóságokra nehezedő adminisztratív terhek csökkentése. Ennek érdekében a szabályozás azt a modellt követi, hogy meghatározza - taxatív módon - azokat a tartalmi elemeket, melyeket a jegyzőkönyvbe foglalt, illetve az ügyiratra feljegyzett döntésnek - garanciális okokból - mindenképpen tartalmaznia kell, ezeken kívül pedig csupán azon adatok szerepeltetése szükséges, amelyek magából az iratból nem tűnnek ki.

A törvény szerkezeti okokból a döntés szabályai között (a Ket. új 73/A. §-ában) helyezi el a korábban a végrehajtásról szóló fejezetben szabályozott, jogerőre vonatkozó rendelkezéseket.

A Ket. jelenleg meghatározza, hogy a hatóság elsőfokú döntése mikor válik jogerőssé. Ezek közül azonban hiányzott az az eset, amikor az elsőfokú döntés ellen van helye fellebbezésnek, arról a fellebbezésre jogosultak nem mondanak le, hanem határidőben élnek fellebbezési jogukkal (és azt nem vonják vissza), azonban a fellebbezés elbírálására jogosult hatóság az elsőfokú döntést a Ket. 105. § (1) bekezdése alapján helybenhagyja. A módosítás ezen joghézag kiküszöbölésére is irányul.

A joggyakorlat egységesítése érdekében indokolt a Ket.-ben a hatósági szerződés egyes, ágazati specifikumoktól függetlenül alkalmazható tartalmi elemeinek szabályozása, erre tekintettel a Ket. 76. §-a új (2a) bekezdéssel egészül ki. A Ket.-ben megállapított kötelező tartalmi elemek mellett az ágazati jogszabályok az adott eljárások specialitásaira tekintettel további kötelező elemeket is meghatározhatnak.

A jogalkalmazói tapasztalatok és a közérdek érvényesítése érdekében indokolt annak általános szabályként való kimondása, hogy a hatóság a konkrét esetben - a Ket.-ben, valamint külön törvényben felsorolt szempontok alapján - a végrehajtás megindítása helyett a hatósági szerződés módosítását is kezdeményezheti, ha úgy ítéli meg, hogy utóbbi a közérdek védelmét hatékonyabban valósítja meg. Erre tekintettel indokolt a Ket. 77. § (2) bekezdésének módosítása.

A törvény módosítja a Ket. 80. §-ának a hirdetmények kifüggesztését, illetve közzétételét szabályozó (5) bekezdését is. A módosítás azért szükséges, mert ha a hatóságnak - a hatályos szabályozás szerint - egyszerre több önkormányzat hirdetőtábláján is ki kell függesztetnie egy hirdetményt, akkor a gyakorlatban komoly gondot okoz az, hogy erre valamennyi önkormányzatnál egy időben, egy napon kerüljön sor. A hatályos szabályozás ehhez kapcsolódva mondja ki azt, hogy a döntés kifüggesztésének és elektronikus tájékoztatásra szolgáló honlapon való megjelentetésének azonos napon kell megtörténnie, amely így problémákat idézhet elő, mivel sokszor nem is az eljáró hatóságon, hanem az önkormányzaton múlik, hogy a hirdetményt mikor függeszti ki. Az eljáró hatóság erre nincs befolyással, ezzel kapcsolatban csupán javaslatot tehet. Ezek alapján a rendelkezésben kimondásra kerül, hogy a hirdetményi közléshez kapcsolódó határidők számításánál a hirdetménynek a hatóság hirdetőtábláján való kifüggesztését kell alapul venni, továbbá hogy a hirdetmény hatóság hirdetőtábláján való kifüggesztésének és elektronikus tájékoztatásra szolgáló honlapon való megjelentetésének kell azonos napon megtörténnie.

Jelentőségére és az alkalmazását érintő bizonytalanságokra tekintettel a hatósági ellenőrzés szabályainak átfogó felülvizsgálata és újraszabályozása vált szükségessé.

A Ket. hatályos rendelkezései alapján az a következtetés vonható le, hogy a hatósági ellenőrzést a jogalkotó szűk értelemben csak helyszíni ellenőrzésként fogta fel. A törvény egyértelművé teszi, hogy a hatósági ellenőrzés mind helyszíni ellenőrzéssel, mind adatszolgáltatással, iratbemutatással vagy egyéb tájékoztatás kérésével, illetve táv-adatszolgáltatással megvalósulhat.

A folyamatos hatósági ellenőrzés vonatkozásában a törvény generálisan - tehát mind a helyszíni, mind pedig az adatszolgáltatással történő ellenőrzésre vonatkozóan - biztosítja az eljárás megindításáról való értesítésre vonatkozó eltérő szabályozás lehetőségét, tekintettel arra, hogy az ellenőrzés ezen eszköze speciális eljárási szabályokat igényel.

A hatóságok jelentős részénél jelenleg is bevett gyakorlatnak számít az ellenőrzési terv készítése, indokoltnak mutatkozik azonban ezt horizontálisan valamennyi hatóság kötelezettségévé tenni. Az ellenőrzési tervet nem kell jogszabályba foglalni, az a hatóság működésére vonatkozó dokumentum; célszerű ugyanakkor az ellenőrzési tervre vonatkozó alapvető követelményeket, valamint a terv legfontosabb tartalmi elemeit a Ket.-ben rögzíteni. Fontos megjegyezni azt is, hogy az ellenőrzésiterv-készítési kötelezettség előírása jelentős szerepet játszhat a hatóságok működtetésének tervezése kapcsán, hiszen a szakmai és anyagi erőforrásigények tervezéséhez megfelelő alapot adhat egy jól átgondolt ellenőrzési terv.

Tekintettel arra, hogy a hatóságok igen jelentős része már alkalmazza az ellenőrzési terv készítésének gyakorlatát, az előírás esetükben nem fog további adminisztratív terhet keletkeztetni. A joggyakorlat egységessége érdekében a módosítás tartalmazza az ellenőrzési terv minimum tartalmi elemeit, természetesen a hatóságok a hatáskörükbe tartozó ügyfajták sajátosságaira tekintettel részletesebben is kidolgozhatják annak tartalmát.

Az ellenőrzési tervnek legalább a következő elemeket kell tartalmaznia:

- az előre ütemezett ellenőrzés tárgyát, vagyis azt, hogy téma- vagy teljes körű ellenőrzésről van-e szó;

- az ellenőrizendő időszakot, vagyis azt, hogy a hatósági ellenőrzés várhatóan mekkora időintervallumot ölel fel, illetve azt, hogy az ellenőrzési terv és az ellenőrzési jelentés milyen „lépték”-et használ;

- az ellenőrzés ütemezését, a jelentősebb határidők, az ellenőrzés kezdő, valamint várható befejezése időpontjának megjelölését; továbbá

- az ellenőrzés eszközét.

Az ellenőrzési tervvel kapcsolatban megjegyzendő, hogy az nem feltétlenül egy évre szól, az ellenőrizendő időszak, a hatósági ellenőrzés időintervalluma a fentieknek megfelelően az ellenőrzési terv kötelező, egységesen szabályozott tartalmi elemei közé tartozik, azonban annak meghatározására a hatóság jogosult.

A törvény értelmében a hatóságnak az ellenőrzési tervben foglaltak végrehajtásáról ellenőrzési jelentést kell készítenie, amelynek tartalmaznia kell az azokról a hatósági ellenőrzésekről való beszámolókat is, amelyek nem képezhették az ellenőrzési terv részét. Ilyen, az ellenőrzési terv részét nem képező hatósági ellenőrzés lehet az adatszolgáltatások folyamatos ellenőrzésének eredménye alapján indított hatósági ellenőrzés vagy egyéb, bejelentés alapján lefolytatott hatósági ellenőrzés.

Annak érdekében, hogy a szabályozás rugalmas maradjon, továbbá hogy az egyes hatóságok a saját „arculatukhoz” tudják igazítani az ellenőrzési tervet és a jelentést, a módosítás lehetővé teszi, hogy a hatóság vezetője mindkét dokumentum vonatkozásában többlet-tartalmi elemeket állapítson meg. Más részletességű és kidolgozottságú tervek és jelentések indokoltak ugyanis adott esetben egy körzeti állatorvos vagy épp egy átfogó munkaügyi ellenőrzéseket végző hatóság vonatkozásában.

Az ellenőrzési terv bevezetése és az az alapján készült ellenőrzési jelentés nagyban hozzájárul az önkéntes jogkövetés előmozdításához, a jogkövető magatartás tudatosságának fokozásához. Elsődleges célként ugyanis ahhoz fűződik érdek, hogy az ellenőrzés hatálya alá tartozó ügyfelek önként alakítsák ki tevékenységük végzésének jogszabályszerű feltételeit. E célt előmozdítandó a törvény alapján a Ket. előírja, hogy az ellenőrzési tervet, valamint az arról készített jelentést a hatóságnak közzé kell tennie. A közzétételt úgy kell megvalósítani, hogy az ne veszélyeztesse az ellenőrzések eredményességét.

A törvény érdemben nem változtat azon, hogy a helyszíni ellenőrzést a szemle szabályai szerint kell lefolytatni, csupán a rendszeres ellenőrzési tevékenységre figyelemmel - a Ket. új 90. § (2) bekezdésében, a 29. § (4) bekezdése kapcsolódó rendelkezésének hatályon kívül helyezése mellett - teszi lehetővé eltérő értesítési szabály megállapítását.

A törvény a hatósági ellenőrzés lezárásának részletes szabályait önálló alcím alatt kezeli, amelynek keretében egyértelmű elhatárolás mellett állapítja meg az ellenőrzés eredménye függvényében - felesleges adminisztratív terhek generálása nélkül, ám a szükséges garanciális elemek megtartásával - a hatóság által alkalmazandó dokumentálási formát.

A törvény megteremti az eljárás hatósági ellenőrzést közvetlenül követő megindításának lehetőségét: ha a hatóság az ellenőrzés eredményeként a Ket. 94. § (1) bekezdés b) pontjának alkalmazásával a hatáskörébe tartozó eljárás megindítását tartja szükségesnek, a jelen lévő ügyfelet a 29. § (5) bekezdés szerinti információk közlésével értesítheti a hivatalbóli eljárás megindításáról, valamint a helyszínen közölheti döntését. Ez a lehetőség az eljárás egyszerűsítését, a hatósági ellenőrzés hatékonyságának növelését szolgálja.

A Ket. 94. § (2) bekezdés b) pontja módosításának indoka, hogy a 2012. január 1-jén hatályba lépő, a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény meghatározza a honvédelmi érdek fogalmát. A módosítás ennek érvényesítését célozza.

A 94. § (2) bekezdés b) pontja kiegészül továbbá azzal, hogy az Európai Unió pénzügyi érdekeit is figyelembe kell venni az (1) bekezdés alóli kivételek körében. Az e) pont módosításának indoka az Alaptörvénnyel történő összhang megteremtése, a bekezdés új h) pontja pedig a közhiteles hatósági nyilvántartások felé fennálló adminisztratív kötelezettség elmulasztása esetére vezeti be a kivételi szabályt.

A hatályos jogrendszerben az anyagi jogi bírságolási rendelkezések megállapítása során a Ket.-ben mint eljárási kódexben meghatározott keretjellegű szabályozás hiányában az egyes eljárásokban esetleges szempontrendszerek érvényesülnek. Ez a gyakorlatban aránytalan, ötletszerű, logikájában nehezen követhető, eljárási garanciákat nélkülöző, esetenként irreálisan magas bírságtételeket megállapító szankciórendszerek felállításához és alkalmazásához vezetett. Mindezek alapján vált szükségessé keretszabályok megalkotása a Ket.-ben annak érdekében, hogy egységes dogmatikai alaphoz igazodjon az ágazati bírságolási rendszer. Erre tekintettel a Ket. új VI/A. Fejezettel egészül ki, melynek címével („Közigazgatási bírság kiszabásának eljárásjogi alapjai”) kapcsolatban hangsúlyozandó, hogy a „közigazgatási bírság” terminológia az anyagi jogi bírságok körét jelöli, ebbe az eljárási bírságok nem tartoznak bele. Az anyagi és az eljárási bírságok elkülönülését - amellett, hogy természetüket tekintve más magatartások szankcionálására szolgálnak, valamint „hatókörük” is különböző - az is mutatja, hogy a kiszabásuknál eltérő szempontokat mérlegel a hatóság: eljárási bírság esetén ezeket a Ket. 61. § (4) bekezdése határozza meg, míg az anyagi jogi bírságok esetén a Ket. új 94/A. § (1) bekezdése.

A jogrendszerben szabályozott közigazgatási jogi szankciók jelentős hányadában a jogalkotó - a hatóság mérlegelési lehetőségét kizárva - valamely jogszabálysértés esetére kötelezően írja elő a bírságolást. Meghatározott esetekben azonban - sokszor a szempontok jogszabályi meghatározása nélkül - mérlegelési jogkört biztosít a jogalkotó e kérdésben, illetve a bírság összegének meghatározása tekintetében. Erre tekintettel az (1) bekezdés meghatározza az ágazati jogszabály által biztosított mérlegelési jogkör esetén az értékelendő szempontokat szubszidiárius, kisegítő jelleggel. Fontos azt is megjegyezni, hogy a Ket. ezen rendelkezései csak az ágazati anyagi jogi bírságok kiszabásakor, illetve azok mértékének meghatározásakor alkalmazandóak. Így tehát a mérlegelési szempontokat nem lehet figyelembe venni egyéb jogkorlátozó szankciók alkalmazása esetén (pl. üzlet bezárása, engedély visszavonása).

A Ket. új 94/A. § (2) bekezdése az ügyfélbarát közigazgatás megteremtése érdekében a bírságkiszabás lehetőségét szubszidiárius hatállyal, objektív és szubjektív határidő megállapításával szűkíti úgy, hogy a kiszabási jog elévülése akkor következik be, ha a jogsértő magatartásnak a kiszabásra jogosult hatóság tudomására jutásától számított 1 év eltelt. A (2) bekezdés rögzíti továbbá, hogy az elkövetéstől, azaz a jogsértő magatartás tanúsításától számított 5 éven túl nincs helye bírság kiszabásának. Az ezzel járó jogvesztés ösztönzőleg hathat a hatóságokra, arra késztetheti őket, hogy kapacitásaikat minél megfelelőbben használják fel, gyakoribb és hatásosabb ellenőrzéseket folytassanak le. A szabály bevezetése lehetővé teszi továbbá - az Európa Tanács Miniszteri Bizottságának 1991. február 13-i ajánlásában is szereplő - az ésszerű határidőn belüli döntés elvének érvényre juttatását. Így elősegíti, hogy az ügyfél minél rövidebb ideig maradjon bizonytalanságban a tekintetben, hogy a hatóság tudomására jutott szabálysértését követi-e szankció vagy sem. Megjegyzendő, hogy a bírság irracionálisan hosszú (pl. 10-15 év) időn túli kiszabása által elveszíti eredeti funkcióját. Az már nem szolgálhat adott esetben helyreállító célokat, pusztán a hatóság anyagi forrásainak növelését eredményezi, ami pedig ellentétes a Nemzeti Együttműködés Programjának azon követelményével, hogy meg kell szüntetni a vállalkozások működését felügyelő állami szervek büntetésben való érdekeltségét.

A rendelkezés ezen felül segítséget nyújt a jogalkalmazás számára, támpontot ad a tekintetben, mely napon kezdődik a bírságkiszabási jog elévülésének objektív határideje. Eszerint tehát annak kezdő napja az a nap, amelyen a magatartás megvalósult, amennyiben viszont a bírságolandó cselekmény valamely jogsértő állapot fenntartásával valósul meg, csak a jogsértő állapot megszűnésének napjától kezdődik az elévülés.

A közérdek mind teljesebb érvényesülésének érdekében a (3) bekezdés megállapítja azokat az eseményeket, melyek bekövetkeztével az egyéves - elévülési jellegű - határidő a hatóság számára újrakezdődik. Ez a szabály lehetővé teszi, hogy az ügyfélnek az eljárás elhúzására irányuló magatartása vagy adott esetben egy széleskörűen lefolytatott bizonyítási eljárás lefolytatása ne legyen akadálya a bírságolásnak.

Az (1)-(3) bekezdés egyaránt szubszidiárius, kisegítő jellegű rendelkezés. Így lehetőség nyílik arra, hogy az ágazati jogszabályok - figyelemmel az adott jogterület specifikumaira - további, illetve eltérő mérlegelési szempontokat határozzanak meg a bírság kiszabásakor, illetve összegének meghatározásakor, továbbá a bírságkiszabási jog elévülése kapcsán. Más körülmények, érdekek figyelembe vételét igényelheti ugyanis például egy versenyfelügyeleti, vagy egy munkavédelmi eljárás, de más objektív és szubjektív határidőket igényelhetnek - az ügyek összetettségére, bonyolultságára, különleges szakértelmet igénylő mivoltukra tekintettel - az egyes ágazati eljárások.

A Ket. 94. § (2) bekezdés a) pontjának módosítása a Ket. Alaptörvénnyel való összhangjának megteremtését szolgálja.

A törvény újra megállapítja a fellebbezésre tekintet nélkül végrehajtható döntésekről szóló 101. §-t. A módosítás tartalmi változást nem eredményez, célja a jogalkalmazás könnyítése: a szakasz átstrukturálásával egymás melletti szerkezeti egységek tartalmazzák a Ket. és a hatóság döntése alapján fellebbezésre tekintet nélkül végrehajtható döntésekre vonatkozó szabályokat.

A 2012. január 1-jén hatályba lépő, a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény meghatározza a honvédelmi érdek fogalmát. A módosítás célja, hogy külön ágazati törvényi rendelkezés nélkül is fellebbezésre tekintet nélkül végrehajthatónak nyilvánítható legyen a döntés honvédelmi érdekből.

A rendelkezés továbbá a termőföldvédelem, talajvédelem érdekeit is védi azzal, hogy megengedi annak törvényben való előírását, hogy az ilyen tárgyú döntés is fellebbezésre tekintet nélkül végrehajtható legyen.

A 102. § módosítása egyrészt - a 101. § módosításához hasonlóan - azt célozza, hogy a jogalkalmazás során könnyebben érthetővé váljon a törvényszöveg, az új szöveg ugyanis követi a hatóság felterjesztési idő alatt ellátandó feladatainak sorrendjét. A módosítás másik célja, hogy a szakhatósági közreműködést is igénylő eljárásokban is valódi tartalommal töltse meg a döntés módosításának, visszavonásának jogintézményét azzal, hogy ezekben az eljárásokban az eddigi nyolc nap helyett a felterjesztésre rendelkezésre álló határidőt tizenöt napra emeli szakhatósági közreműködés esetén. Ez a módosítás egyrészt növeli ezen ügyek elintézésének hosszát, másrészt azonban lehetőséget ad gyorsabb lezárásukra is azáltal, hogy a szakhatóságnak is reális időt ad a szakhatósági állásfoglalás felülvizsgálatára. A módosítás továbbá lehetővé teszi azt, hogy a hatóság erre irányuló kérelem esetén írásban tájékoztassa az ügyfelet a fellebbezésről.

Eljárásgazdaságossági szempontból indokolt annak előírása a Ket.-ben, hogy amennyiben a fellebbezést a fellebbezés elbírálására jogosult hatósághoz történő felterjesztés előtt visszavonták, úgy azt nem szükséges felterjeszteni.

A Ket. bírósági felülvizsgálatra vonatkozó előírásai több olyan rendelkezést tartalmaznak, melyek párhuzamosak a Pp. és a Polgári perrendtartásról szóló 1952. évi III. törvény módosításáról és az egyes közigazgatási nemperes eljárásokban alkalmazandó szabályokról szóló 2005. évi XVII. törvény (a továbbiakban: Knp.) rendelkezéseivel. A Ket. 109-111. §-ának módosítása ennek megfelelően a párhuzamosságok megszüntetése mellett a Pp.-be és a Knp.-be helyezi át a bírósági eljárásra vonatkozó szabályokat a Ket. bírósági felülvizsgálatra vonatkozó szabályainak átstrukturálása mellett.

A végrehajtási eljárás egyszerűsítése érdekében a törvény lényegesen megváltoztatja a közigazgatási végrehajtás szabályait.

E módosítás egyik fontos eleme, hogy a törvény szakít a végrehajtás elrendelésének előírásával. Ez a módosítás abból következik, hogy a törvény lehetővé teszi a hatóság számára szerződés kötését önálló bírósági végrehajtóval a követelés behajtása végett. Ezzel párhuzamosan az eljárások ésszerű időn belül való befejezése, valamint a felesleges adminisztratív terhek csökkentése érdekében szükséges megszüntetni az eljárás elrendelésének jogintézményét. A módosítás nem jár a jogorvoslathoz való jog csorbításával, az új szabályozás - korlátozott - jogorvoslati lehetőséget biztosít a végrehajtás megindítása ellen.

A végrehajtási eljárás megindítását megelőző hatósági ellenőrzés szabályai annyiban módosulnak, hogy egyrészt kérelemre indult eljárások esetében a hatóság csak kérelemre ellenőrzi a teljesítést, amit követően viszont a végrehajtási eljárás további kérelem nélkül megindul, másrészt pedig ebben az esetben nem terheli a jogosultra a teljesítés elmaradásának igazolását (természetesen a hatósági ellenőrzés egyik lehetséges eszköze továbbra is a jogosult nyilatkoztatása marad).

A végrehajtás elrendelése helyett tehát a hatóság a hatósági ellenőrzés eredményét tartalmazó vagy a rendelkezésre álló adatok alapján hozott végzés közlésével indítja meg a végrehajtást, ezt követően pedig vagy szerződés alapján átadja az ügyet a bírósági végrehajtónak, vagy megkezdi a végrehajtás foganatosítását.

A végrehajtás felfüggesztésére vonatkozó rendelkezések közül kikerül az a szabály, amely szerint a felfüggesztés alatt újabb végrehajtási cselekmény nem foganatosítható, mivel ez a rendelkezés egyrészt egyértelműen következik a felfüggesztés általános szabályaiból, másrészt pedig ily módon kétség nélkül érvényesül a végrehajtás esetén is az, hogy a felfüggesztési ok megszüntetésére irányuló eljárási cselekmények hatályosan elvégezhetők.

A törvény emellett szerkezeti okokból a döntés szabályai között (a Ket. új 73/A. §-ában) helyezi el a jogerőre vonatkozó rendelkezéseket.

Az elévülés nyugvásának szabályaival kapcsolatban olyan módosítás is indokolt, amely alapján a pénzfizetési kötelezettségek terén az elévülés nyugvása nem csak a végrehajtás felfüggesztésére, illetve a végrehajtási eljárásban engedélyezett fizetési kedvezmény időtartamára terjed ki, hanem arra az esetre is vonatkozna, ha a végrehajtás például egy munkáltatói letiltás okán folyamatos. Ugyanis előfordul, hogy egy több millió forint összegű bírság esetén a havi levonásokkal történő végrehajtás időtartama meghaladja a végrehajtáshoz való jog elévülésének az időtartamát.

A végrehajtási fejezet további módosításai részben a végrehajtás megindulásának új szabályaiból fakadó módosítások, amelyek megszüntetik a végrehajtást elrendelő hatóságra való hivatkozásokat, részben pedig a külön jogszabályra utaló rendelkezések jogforrási szintjét pontosító módosítások.

A törvény az eljárási költségekkel, e költségek előlegezésével és viselésével kapcsolatos, a korábbinál részletesebb, valamint egyértelműbb szabályozás kialakítását végzi el. A törvény arra törekszik, hogy a Ket. szabályrendszere világos és tiszta képet adjon az eljárási költség előlegezésére és viselésére vonatkozóan, erre tekintettel indokolt a Ket. eljárási költségről szóló fejezetének újraszabályozása.

A Ket. jelenleg hatályos 153. § (2) bekezdése mintegy 15 pontban határozza meg az eljárási költségek körét. A felsorolás mégsem tekinthető taxációnak, hiszen a Ket. hatályos 153. § (2) bekezdés 15. pontja törvény vagy kormányrendelet számára lehetővé teszi egyéb eljárási költség meghatározását. A törvény célja e - törvényi vagy kormányrendeleti szintű - korlátozás feloldása, tekintettel arra, hogy jogszabályban megállapított különös eljárási szabály is bővítheti az eljárási költségek körét az adott eljárás sajátosságaira figyelemmel.

A törvény az egyéb eljárási költségek vonatkozásában a Ket. jelenleg hatályos 155. §-ában, illetve 157. §-ában meghatározott általános költségviselési szabályokat rögzíti önálló alcím alatt összefoglalva. Az eljárási költségek jelenlegi szabályozásának módosítását több szempont is indokolta. A kérelemre és a hivatalból indult és folytatott eljárások élesebb elhatárolásával összefüggésben a Ket.-nek az eljárási költségről szóló IX. fejezetén belül egyértelmű szabályozást igényelnek a kérelemre, valamint a hivatalból indult és folytatott eljárásokra vonatkozó költségviselési rendelkezések. A költségek előlegezésére vonatkozó szabályokat is ennek megfelelően állapítja meg a módosítás: rögzíti azokat az eljárási költségeket, amelyek előlegezése szükséges, valamint az előlegezés módját.

A Ket. 155. §-a az eljárási költség előlegezése tárgyában a következő esetekről rendelkezik: kérelemre indult eljárás, hivatalból indult vagy folytatott eljárás, a bizonyítási eljárás, rendőrség igénybevétele.

A kérelemre indult eljárás vonatkozásában a törvény annyiban hoz új rendelkezéseket, hogy a kérelemre és hivatalból indult eljárások éles elhatárolásával összefüggésben egyértelműen rögzíti, hogy az egyéb eljárási költségeket a kérelmező ügyfél előlegezi, több azonos érdekű ügyfél esetében az előlegezés pedig egyetemlegesen történik.

Hivatalból indult vagy folytatott eljárásokban az egyéb eljárási költségek megelőlegezése - a 153. § 6., 10. és 11. pontjában meghatározott, az ügyfél részéről felmerült költség kivételével - a hatóságot terheli. Az eljárási költségek viselése attól függ, hogy milyen döntéssel zárul az eljárás. A törvény értelmében a bizonyítási költségek előzetes letétbe helyezését a hatóság különösen akkor rendeli el, ha már előre valószínűnek mutatkozik, hogy a felmerülő eljárási költségek jelentősebb összeget érnek el, vagy más körülmény ezt indokolttá teszi. A hatóság tehát mérlegelési jogkörében dönt a bizonyítási költségek előlegezésének módjáról.

A Ket. hatályos 156. § (3) bekezdése foglalkozik a bizonyítási eszközök igénybevételével kapcsolatos költségek előlegezésével. A törvény célja annak elvi éllel történő rögzítése, hogy a bizonyítási eljárással kapcsolatos költségek előlegezése minden esetben a bizonyítást indítványozó fél kötelezettsége.

A törvény tisztázza, hogy rendőrség igénybevételére mind kérelemre, mind hivatalból indult vagy folytatott eljárás esetében is sor kerülhet. A rendőrség igénybevételével kapcsolatos költségek előlegezése minden esetben az igénybevételt kérő hatóság kötelessége.

Az ügyfél vagy az eljárás egyéb résztvevőjének rosszhiszemű eljárása miatt az eljárásával okozott költségek viselése tárgyában az ügy eldöntésére tekintet nélkül nyomban tud döntést hozni a hatóság.

A kérelemre indult eljárás vonatkozásában a törvény az eljárási költségek előlegezésére és viselésére vonatkozó rendelkezések éles elhatárolásával összefüggésben egyértelműen rögzíti az eljárási költségek kérelemre indult eljárásban történő viselésének szabályait.

Fontos eltérés a hatályos szabályozáshoz képest, hogy a módosítás alapján a Ket. a kérelem elutasítása, valamint a kérelemnek megfelelő döntés mellett az eljárás megszüntetése esetén is meghatározza az eljárási költség viselésének szabályait, emellett a Ket. hatályos 157. § (1) bekezdésének megfelelően határozza meg a végrehajtási eljárás során felmerülő költségek viselésére vonatkozó rendelkezést azzal az eltéréssel, hogy a költségek viselésére azt kell kötelezni, aki a végrehajtási eljárást megindította.

A módosítás továbbá a Ket.-ben keretjelleggel kimondja a tárgyi költségmentesség biztosításának lehetőségét, amely a közigazgatási eljárásjogban jelenleg is létezik. Az ágazati szabályozás jelenleg is tartalmaz tárgyi költségmentességre vonatkozó rendelkezéseket, például a szociális igazgatásról és szociális ellátásokról szóló 1993. évi III. törvény 16. §-a kimondja, hogy a szociális igazgatási eljárás költség- és illetékmentes.

A módosítás eredményeként az egyenlő bánásmód követelményének érvényesítésére irányuló - jelenleg az Ebktv. részét képező - eljárási szabályok a Ket. új X/A. Fejezetében kapnak helyet. Az egyenlő bánásmód követelményének érvényesítésére vonatkozó, az Egyenlő Bánásmód Hatóság (a továbbiakban e pontban: hatóság) mint általános antidiszkriminációs hatóság eljárására vonatkozó általános szabályanyag Ket.-ben történő elhelyezését egyrészt az indokolja, hogy ezek olyan általános érvényű - az egyenlő bánásmód követelményének érvényesítését szolgáló - eljárási szabályok, melyek alkalmazása elsőbbséget élvez, különös figyelmet érdemel. Másrészt a normavilágosság és a jogbiztonság érdekében szükséges ezen eljárási szabályok Ket.-ben történő rögzítése, tekintettel arra, hogy a jogalkalmazók számára segítséget nyújt az egységes jogalkalmazás terén, ha az eljárási szabályokat egy törvény keretében találják meg.

Fontos hangsúlyozni, hogy az Ebktv.-nek számos uniós irányelvben megfogalmazott szabályozási kötelezettségnek kellett eleget tennie, melyekre az eljárási szabályok Ket.-ben történő rögzítése során is figyelemmel kellett lenni. Kiemelendő azonban, hogy a vonatkozó irányelvek (2000/43/EK irányelv és a 2004/113/EK irányelv) az egyenlő bánásmód vonatkozásában arról rendelkeznek, hogy a tagállamok jelöljenek ki olyan szervet, amelynek feladata annak ösztönzése, hogy az egyenlő bánásmód követelménye megvalósuljon, valamint e testület hatáskörére vonatkozó rendelkezéseket tartalmaznak. Tekintettel arra, hogy a vonatkozó irányelveknek megfelelően kerültek rögzítésre ezen eljárási szabályok, valamint arra figyelemmel, hogy a vonatkozó irányelvek a testület eljárására vonatkozóan nem tartalmaznak előírást, európai uniós jogi szempontból sincs akadálya ezen eljárási szabályok Ket.-ben történő rögzítésének.

A Ket. új 169/B. §-ában a faji vagy etnikai származásra való tekintet nélküli egyenlő bánásmód elvének alkalmazásáról szóló 2000/43/EK irányelv 13. cikkének, - amely kötelezést tartalmaz az államokra nézve, hogy független vizsgálatokat folytató, az egyének jogainak védelmére alkalmas nemzeti szervet állítsanak fel - eleget téve, a hivatkozott jogszabályhely rögzíti hogy a hatóság - függetlenségének biztosítása érdekében - feladatainak ellátása során nem utasítható. A hatóság függetlenségének biztosítása mellett a módosítás szerint a hatóság az egyenlő bánásmód követelménye megsértésének vizsgálatát közigazgatási eljárás keretében kérelem alapján vagy hivatalból folytatja le, valamint kérelem alapján vizsgálja, hogy az arra kötelezett munkáltató elfogadta-e a helyi esélyegyenlőségi tervet.

Ezen túlmenően azonban a hatóság a végrehajtó hatalmi ághoz kötődő szervként sem hivatalból, sem kérelemre nem vizsgálhatja a más hatalmi ágakhoz tartozó, a Kormánytól független alkotmányos intézmények közhatalmi döntéseit és intézkedéseit. E korlátozás nem érinti ezen intézmények vizsgálatának lehetőségét közhatalmi tevékenységük körén kívül (pl. a munkáltatói jogok gyakorlása során).

A Ket. új 169/C. § alapján az egyenlő bánásmód követelménye megsértésének vizsgálatát közigazgatási eljárás keretében a hatóság és a külön törvényben a követelmény elbírására feljogosított más közigazgatási szerv egyaránt lefolytathatja. Ágazati törvények alapján hatósági jogkörrel rendelkezik például a munkaügyi, a fogyasztóvédelmi, az egészségügyi, a szociális, az oktatási, a környezetvédelmi és az építésügyi hatóság.

A Ket. új 169/C. § (2) bekezdése értelmében az eljárás megindításáról a hatóság a közigazgatási szervet, illetve a közigazgatási szerv a hatóságot értesíti. A hivatkozott rendelkezés lehetőséget ad arra, hogy az értesített szerv az értesítéstől függetlenül is fennálló jogával élve érintett közigazgatási szervként, mint ügyfél kapcsolódjon be a megindult eljárásba.

A párhuzamosság kizárása érdekében a (3) és a (4) bekezdés értelmében, ha az ügyfél választása alapján valamely közigazgatási szerv előtt eljárás indult vagy e közigazgatási szerv az ügyet már elbírálta, úgy más közigazgatási szerv ugyanazon ügyben a jogsértett azonossága esetén nem járhat el. Nem áll fenn azonban ilyen követelmény akkor, ha a korábbi eljárás más személy kezdeményezésére vagy hivatalból indult. Ugyanazon ügyben különböző sértettek esetében - a sértettek számára biztosított rendelkezési jogot és a jogbiztonság szempontját együttesen figyelembe véve - az utóbb megindult eljárást fel kell függeszteni, majd a jogerős döntést követően az ott megállapított tényállást alapul véve kell eljárni. Fontos hangsúlyozni, hogy a hivatkozott rendelkezések az Ebktv.-ből módosítás nélkül kerültek átemelésre.

A Ket. új 169/D. §-a a hatóság, valamint a társadalmi és érdekképviseleti szervezetek számára ügyféli jogállást biztosít, valamint az egyenlő bánásmód követelményének megsértése miatt indult eljárásokban a jogsérelmet szenvedett fél meghatalmazása alapján képviselőként járhatnak el, azon esetek kivételével, amikor képviseleti joguk gyakorlását külön törvény kizárja.

A Ket. új 169/E. § értelmében az Ebktv.-ben foglalt bizonyítási szabályok alkalmazásának van helye az egyenlő bánásmód követelményének megsértése miatt indult eljárásokban. A hivatkozott bizonyítási szabályok Ket.-ben történő elhelyezésére arra tekintettel nincs lehetőség, hogy az Ebktv. 19. §-ában foglalat bizonyítási szabályok értelmében a fordított bizonyítás elve érvényesül, és amennyiben ezen szabályok Ket.-ben kerülnének rögzítésre, úgy a peres eljárásokban a Pp. általános bizonyítási szabályai érvényesülnének. Fontos hangsúlyozni, hogy a hivatkozott rendelkezések az Ebktv.-ből módosítás nélkül kerültek átemelésre.

A Ket. új 169/F. §-a a párhuzamosság kizárása érdekében rögzíti, hogy amennyiben a jogsérelmet szenvedett fél, avagy a hatóság, vagy más közigazgatási szerv a bíróság előtt eljárást indított az egyenlő bánásmód követelményének megsértése miatt, úgy a közigazgatási szerv az ügy jogerős elbírálásáig az eljárását felfüggeszti. Amennyiben a bíróság az ügyben meghozta jogerős határozatát, avagy a folyamatban lévő eljárását felfüggesztette, erről hozott határozatát a Ket. új 169/C. § (1) bekezdés b) pontjában meghatározott más közigazgatási szervnek megküldi, melyhez az abban megállapított tényállás alapulvételével jár el.

Az egyenlő bánásmód követelményének megsértése miatt indult eljárások során a költségek előlegezésére [Ebktv. 15. § (8) bekezdés] valamint a viselésére [Ebktv. 15. § (9) bekezdés] vonatkozó szabályok átültetését végzi el a Ket. új 169/G. §-a.

Az Ebktv jelenlegi szabályozása alapján az egyenlő bánásmód követelménye miatti eljárás akkor indítható meg, ha a jogsértés a törvény hatálybalépése után következett be, vagy akkor éppen folyamatban volt, nem tartalmaz objektív, vagy szubjektív határidőt az eljárás megindítása iránti kérelem benyújtására. Ez sok esetben problémát jelent az egyenlő bánásmód követelménye megsértésének bizonyításánál, mivel az eltelt idő hossza megnehezíti a tanúk, illetve a bizonyítási eszközök felkutatását. A Ket. új 169/H. §-ában foglalt módosítás elősegítené, hogy az eljárás csak olyan határidőn belül legyen kezdeményezhető, amelyen belül még nagy eséllyel fellelhetők a tényállás felderítését minél teljesebb körben segítő bizonyítékok, valamint a tanúk helyálló és objektív vallomást tudnak tenni.

A Ket. új 169/I. §-a rögzíti az egyenlő bánásmód követelményét biztosító rendelkezések megsértése esetén a hatóság által külön-külön és együttesen is alkalmazható szankciók körét. A törvényben meghatározottak mellett a hatóság más törvényekben meghatározott közigazgatási szankciókat is alkalmazhat. A jogkövetkezmények alkalmazása során a hatóság a Ket. 94/A. §-ában meghatározott mérlegelési szempontokat köteles figyelembe venni, úgy mint az eset összes körülményeit, kiemelten a sérelmet szenvedettek körét, a sérelem következményeit, a jogsértő állapot időtartamát, a jogsértés ismételtségét és a jogsértő anyagi viszonyait.

A Ket. új 169/J. §-a a hatóság határozataival szembeni jogorvoslat tekintetében rögzíti, hogy a hatóság döntése ellen nincs helye fellebbezésnek, valamint azokat felügyeleti jogkörben megváltoztatni vagy megsemmisíteni nem lehet. A hivatkozott jogszabályhely annyiban hoz új szabályozást - az Ebktv. 17. §-ával szemben - , hogy nem kerül átemelésre a hatóság döntésének bírósági felülvizsgálatára vonatkozó rendelkezés, tekintettel arra, hogy az párhuzamos szabályozást valósít meg a Pp. 326. § (7) bekezdésével, mely szintén a Fővárosi Bíróság kizárólagos hatáskörét és illetékességét állapítja meg, amennyiben az első fokon eljárt közigazgatási szerv illetékessége az ország egész területére kiterjed.

A Ket. új 169/K. § és 169/L. §-a az egyenlő bánásmód követelménye megtartásával kapcsolatos adatoknak más szervek eljárásában történő felhasználása céljából vezetett hatósági nyilvántartás részletes szabályait tartalmazza, mely szabályok érdemi módosítás nélkül kerülnek áthelyezésre az Ebktv. 17/A. §-ából.

Önálló alcím alatt, a Ket. általános adatkezelési szabályait tartalmazó 17. §-ától elkülönítve, a 169/M. §-ban szerepelnek az adatkezelésre vonatkozó speciális szabályok, melyeket korábban az Ebktv. 15/A. §-a tartalmazott. Fontos hangsúlyozni, hogy e rendelkezések szintén érdemi módosítás nélkül kerülnek áthelyezésre a Ket. szabályai közé.

A 47. §-hoz

Az önrendelkezési jog gyakorláshoz olyan megoldást célszerű kialakítani, ami a szükséges biztonság mellett az ügyfelek kényelmi igényét is kielégíti. A távoli ügyintézés - az elektronikus út - közismerten kockázatot hordoz magában, a személyiséglopás egyre nagyobb teret nyer, ezért mindenképp lehetővé kell tenni, hogy az ügyfél - ha az elektronikus utat számára jogszabály kötelezővé nem teszi - az elektronikus kapcsolattartást kizárja, vagy csak magas biztonsági szinten engedje meg (például a csak jelszavas azonosítás kizárja, tőle csak kártya alapú azonosítást fogadjon el a közigazgatás). Ilyen rendelkezések közhiteles nyilvántartására bevezetésre kerül a rendelkezés nyilvántartás. Az adatok továbbítására vonatkozó rendelkezések megadásának módjánál célszerű lehetővé tenni az ügyfél nyilatkozatának a rendelkezés nyilvántartásban történő rögzítését, mert ezáltal az ügyfélnek nem kell eljárásonként újból a szabályok megadásával törődnie.

A természetes azonosító adatok univerzális azonosítókénti felhasználásának korlátozását szolgálja e rendelkezés, mivel jelenlegi szabályok szerinti nyilvántartás kialakításnál az egyes nyilvántartásokról másolat megszerzése esetén - amely az egyik legjelentősebb kockázat - az adatok igen egyszerűen összekapcsolhatók.

E rendelkezés alapján kell titkosítva elhelyezni a kapcsolati kódokat az összerendelési nyilvántartásban (ami az adatvédelmi szabályok betartásához szükséges). A különleges adat továbbítására vonatkozó rendelkezésnél is megengedésre kerül a rendelkezési nyilvántartásban rögzítetten történő nyilatkozattétel.

Lényeges változás, hogy a kapcsolattartás a piaci szereplőkhöz hasonlóan (például bankok ügyfélkapcsolatai) a papír formán túl az egyéb - így különösen a telefon és elektronikus - formákra is érdemben, korlátozás nélkül kiterjed. Az új technikai lehetőségek használatára szükséges a szabályozást felkészíteni, ezért az elektronikus kapcsolattartásnál külön szerepel a hagyományos, írásbelinek tekinthető forma (például e-mail) az egyéb, például egyszerű párbeszédes, menüválasztásos, „klikkelgetős” kapcsolattartási formáktól, ahol a jövőben a vegyes rendszerek is megjelenhetnek (például számítógéppel szóban információk automatikus (gép általi) felhasználása, képi információkra alapozott eljárási lépés lehetősége stb.).

Kikerül a szabályozásból az ügyintézések normál fogalom- és eljárásrendjébe nem illeszthető, az írásba foglalás és kézbesítés fogalmakat összekeverő megfogalmazás, amely az eljárásra vagy az informatikai rendszerekre vonatkozó követelmények helyett a törvényi szabályozási feladatokat eltorzítva, egy informatikai rendszer használatához kívánt lényeges joghatásokat kötni. Önmagában a központi vagy bármely más rendszeren történő küldéstől egy nyilatkozat nem válik írásbelivé; vagy eleve írásbelinek minősül, akkor a küldés módjától függetlenül írásbeli, vagy nem minősül annak, akkor a továbbítása sem teszi azzá. Az új szabályozás a fogalmakat az ügyintézéshez szükséges normál fogalomhasználathoz igazítja, a fogalmak használatának rendbetételéhez azonban elengedhetetlen a korábbi szabály megszüntetése.

Lényeges, hogy a közigazgatás a jövőben tisztán elektronikusan is működhet, a döntés elektronikusan hozható meg (ez a levéltárazás miatt is fontos, az új szabályozás szerint az irat első példány is - papíralapú ügyfélkapcsolat esetében is - a jövőben elektronikus lehet, tehát papír alapon a közigazgatásnak nem kell saját döntéseit irattárazni, illetve levéltárazni).

A kézbesítés szabályainál szükséges az elektronikus nyilatkozat kézbesítésére vonatkozóan az alapesetnek számító kézbesítési formák szabályainak megadása. A megfogalmazás lehetővé teszi, hogy az e pontban megfogalmazottakon túl más esetben is kézbesítettnek minősüljön a közlés.

Az elektronikus ügyintézés szabályozását az általános indoklásban ismertetettek szerint egészen új alapokra kell helyezni. A törvényi szint az új fogalmakat (különösen az alsóbb szintű szabályozás alapjául szolgáló szabályozott elektronikus ügyintézési szolgáltatást) definiálja, majd meghatározza azokat az elektronikus eljárási cselekmények kialakíthatóságához szükséges szolgáltatásokat, amelyek szabályozása elengedhetetlen az elektronikus közigazgatás érdemi megvalósulásához. A felsorol szabályozott ügyintézési szolgáltatásokkal kapcsolatban csak a törvényi szabályozási szintet igénylőkről, s azok esetében is csak a törvényi szintet igénylő szabályokról rendelkezik (így különösen a rendelkezési nyilvántartásról, azonosításról, kézbesítésről, biztonságos elektronikus igazolás szolgáltatásról és iratérvényességi nyilvántartásról).

Az ügyintézési rendelkezési nyilvántartásnál megadja azokat a kötelezettségeket, amelyek szükségesek elektronikus kapcsolattartásra alapuló ügyintézéseknél az önrendelkezési jog gyakorlásához, s megszünteti a kockázatok egyoldalú ügyfélre terhelését, amely a jelenlegi szabályozásnak jellemzője. Utat nyit a rugalmasabb, így hatékonyabb, olcsóbb megoldások alkalmazása előtt.

Az azonosításnál - kapcsolódva a rendelkezési lehetőségekhez - egyértelművé teszi, hogy az ügyfél - megszabható korlátokon belül - az általa igényelt biztonsági szinten tartsa a kapcsolatot a közigazgatással, ami utat nyit a telefonos, illetve okostelefonos ügyintézési módok akár tömeges elterjedésének. Lényeges új szabály, hogy a személyes megjelenés esetén a hatóságnak nem kötelező az okmány alapú azonosítás lefolytatása, az ügyfélnek az elektronikus (távoli) azonosítási mód használhatóságát is biztosíthatja, ami tovább erősítheti a piaci környezetben is használható - így az információs társadalom kialakulását elősegítő - megoldások, például a mobil telefont felhasználó azonosítási módok terjedését.

A kézbesítési szolgáltatásnál megkülönbözteti a biztonságos és a nem biztonságos kézbesítési módokat. Ez egyrészt a jelenlegi, a társadalmi szinten bevezetett és elfogadott kézbesítési megoldásra (tértivevényes levél) megfelelően nem leképezhető szabályozás helyett (amelynek megfelelő szolgáltatás létre sem jött, s amelyet a törvény hatályon kívül helyez) rendezi az egységes kézbesítési felfogáshoz szükséges fogalomhasználatot és szabályozási irányokat, másrészt elismeri a nem ebbe a körbe tartozó megoldásokat is. Az ügyfél együttműködése esetén az ügyintézési kapcsolattartásban a normál üzenetváltásra alapuló kézbesítés elismerése jelentősen egyszerűsíthet egyes eljárásokat, s nagyban hozzájárulhat az informatika alkalmazásának szélesebb körű - közigazgatáson túllépő - alkalmazásának.

Szükséges volt a biztonságos elektronikus igazolás fogalmának bevezetése. A hatósági igazolás kialakításához a törvény komoly eljárási előírásokat tartalmaz, ugyanakkor az elektronikus közigazgatás - tágabb értelemben az információs társadalom - informatikai szolgáltatásainak működésénél sok olyan adat szükséges, amelyek megbízhatóságához valamely megbízhatónak tekintett szervezet, szerv igazolása szükséges, de ez egyszerű informatika eljárásban történik, amely nem igényli a hatósági igazolás kiadásának eljárásrendjét, illetve egyes esetekben nem hatóság állítja ki, hanem például egy hitelesítés szolgáltató.

Az iratérvényességi nyilvántartás az iratok érvényességének ellenőrzését szolgáló olyan új megoldás, amely a vegyes rendszerek esetében is (például elektronikus határozatról készült papír másolat) segíti az iratokkal kapcsolatos visszaélések korlátozását. Az alapvető különbség egy funkcionális nyilvántartás és az iratérvényességi nyilvántartás között, hogy itt csak a kiadott iratok - nyilvántartástól függő részletezettségű - adatai kerülnek be, míg egy funkcionális nyilvántartás Magát az információt szolgáltatja. Például egy vizsgabizonyítvány nyilvántartás funkcionális nyilvántartásként feltételezi, hogy minden vizsga eredménye szerepel benne, s az ott ellenőrizhető. Egy vizsgaokmányokra vonatkozó iratérvényességi nyilvántartás a benne tárolt bizonyítványokra igazolja azok érvényességét, de nem zárja ki, hogy legyen más - a bejelentés lehetőségével nem élő - vizsgáztató hely. Az elfogadásnál ez esetben a nyilvántartásban nem szereplő bizonyítványok érvényességét egyéb módszerrel kell megoldani (biztonsági elemek vizsgálata, kiadó hely megkeresése). A szolgáltatás szükséges biztonsági (garanciális) elem a hibrid kézbesítési megoldásoknál, amikor hiteles elektronikus dokumentumról automatikus rendszerben papír másolatot készítenek külön személyi hitelesítés nélkül (nincs aláírás, pecsét), ezért szükséges a törvényi szintű szerepeltetése.

A szabályozás rendelkezik azokról a szolgáltatásokról, amelyeket az államnak biztosítania kell. A biztosítás módja és terjedelme nincs megszabva, az új szabályozás szakít azzal a felfogással, hogy teljesíthetetlen kötelezettségeket írjon elő a Kormány vagy egyes hatóságok számára.

A szabályozás rendelkezik a szolgáltatás nyújtás alapvető feltételéről (engedélyezési illetve bejelentési kötelezettség), s megteremti az elektronikus ügyintézési szolgáltatások hatóság általi ellenőrizhetőségének jogi alapját.

Az elektronikus tájékoztatás szabályai közé bekerül, hogy azokról a közzététel módjától függetlenül egy évre visszamenőleg igazolást lehessen kérni. Ez teszi lehetővé az ügyfelek számára, hogy a honlapokon közzétett információkat a jövőben érdemi hivatkozási alapként felhasználhassák (ellentétben a Magyarorszag.hu jelenlegi tájékoztatási rendszerrel, amelyen a közzétett információk nem igazolhatók, így nincs jogi relevanciájuk).

Az elektronikus ügyintézéssel kapcsolatos új szabályozási modell alsóbb szintű jogszabályokban megadhatóvá teszi a részletesebb szabályokat, ehhez a törvényben meg kellett adni mind a kormányrendelet, mind a részletszabályokat tartalmazó miniszteri rendeletre vonatkozó felhatalmazó rendelkezéseket. A szabályozás rugalmasságának biztosítása érdekében az egyes alsóbb szintű szabályozási elemek feladathoz kötötten lettek azonosítva, hogy ne legyen kötelező nagy terjedelmű, túl összetett végrehajtási rendeletet alkotni.

A 48. §-hoz

Az ügyfélnek az ügyintézési határidő jogtalan túllépésével okozott károk, hátrányok csökkentése érdekében a Ket. 71. § (2) bekezdése akként módosul, hogy - a hatályos szabályozást megfordítva - a rendelkezés általánosan a „hallgatás-beleegyezés” lehetőségét írja elő, ez alól viszont eltérési lehetőséget enged az ágazati jogszabályoknak. Mivel az új rendelkezés maga után vonhatja egyes ágazati jogszabályok módosítását, amihez viszont megfelelő előzetes hatásvizsgálat és előkészítés szükséges, továbbá mivel a jogalkalmazók vonatkozásában ezen ágazati jogszabályok tekintetében is érvényesülnie kell az elegendő felkészülési idő követelményének, a rendelkezést a törvény 2014. január 1-jével lépteti hatályba.

A 49-50. §-hoz

A Ket. 3. § (2) bekezdés a) pontjának módosítását a végrehajtás elrendelésének megszűnése indokolja.

A Ket. 9. § (1) bekezdésének módosítását az Alaptörvény A) cikkében foglalt rendelkezés indokolja.

A Ket. 13. § (2) bekezdés d) pontja módosításának indoka, hogy az ágazati szabályozás folyamatos változása időről időre szükségszerűvé teszi a Ket. tárgyi hatályának, a kivett eljárásoknak és a Ket. szubszidiaritását meghatározó szabályoknak a felülvizsgálatát. Erre tekintettel indokolt az egészségügyi technológiák társadalombiztosítási támogatásával kapcsolatos eljárások privilegizált körbe vétele.

A Ket. 15. § (7) bekezdésének módosítása szövegpontosító jellegű, célja annak egyértelművé tétele, hogy a hatóságnak nem kell minden eljárásban automatikusan betekinteni a gondnokoltak nyilvántartásába az ügyfél cselekvőképességének megvizsgálása céljából, hanem csak akkor kell ehhez az eszközhöz nyúlnia, ha az eljárásban erre okot adó körülmény merül fel.

A Ket. 18. § (1) bekezdésének módosítását az Alaptörvény A) cikkében foglalt rendelkezés indokolja, a módosítás továbbá a Ket. 18. § (1) és (2) bekezdése közötti szövegezésbeli koherenciát teremti meg azáltal, hogy az eltérést engedő jogforrási szintet egységesen határozza meg.

A Ket. 18. § (2) bekezdésének módosítását az Alaptörvény A) cikkében foglalt rendelkezés indokolja.

A Ket. 20. § (3) bekezdésének módosítása az eljárások gyorsítása és az ügyfelek védelme végett szükséges. Teljesen indokolatlan ugyanis a kijelölt hatóság számára az eredetileg irányadó ügyintézési határidőt biztosítani, hiszen amikor az ügy a kijelölt hatóság elé kerül, az már valamilyen mértékben előrehaladott állapotban van, a kijelölt hatóságnak nem elölről kell az ügyet kezdenie, másrészt nem méltányos az ügyféllel szemben sem, ha a hatóság mulasztása egy újabb ügyintézési határidőnyi időtartammal meghosszabbítja az ügyfél várakozási idejét.

A Ket. 27. § (1) bekezdésének módosítását az Alaptörvény A) cikkében foglalt rendelkezés indokolja.

A Ket. 28. § (1) bekezdés a) pontjának módosítását az Alaptörvény A) cikkében foglalt rendelkezés indokolja.

A módosítás célja a jogszabályi hivatkozás pontosítása a Ket. 29. § (10) bekezdésében.

A Ket. jelenleg hatályos rendelkezései következetlenül tartalmazzák a „nyomtatvány”, „formanyomtatvány”, „űrlap” kategóriákat. A Ket. 37. § (3) bekezdése módosításának célja annak egyértelművé tétele, hogy a „formanyomtatvány” kifejezés a papír alapú, míg az „elektronikus űrlap” terminológia a digitális formában megjelenő dokumentumot jelöli.

A módosítás emellett jogértelmezési problémát kezel, helyesen ugyanis kizárólag az arra vonatkozó hiánypótlási felhívás kibocsátása kizárt, amely a tartalmilag hiánytalan kérelmet benyújtó ügyfelet egyébként közzé nem tett formanyomtatvány kitöltésére, vagyis pusztán egy adminisztratív aktus pótlására kívánja kötelezni.

Tekintettel arra, hogy a személy- és tárgykörözésről szóló 2001. évi XVIII. törvény alapján a rendészetért felelős miniszter felhatalmazást kapott rendelet kiadására, indokolt a Ket. 48. § (3) bekezdésének olyan irányú módosítása, amely feloldja a törvény rendelkezésére vonatkozó előírást.

A Ket. 51. § (3) bekezdése a törvényen vagy kormányrendeleten alapuló adatszolgáltatási kötelezettségre vonatkozóan tartalmaz előírásokat. A (4) bekezdés a (3) bekezdésre reflektálva szabályozza azokat az eseteket, melyek alapján az adatszolgáltatási kötelezettség megtagadható. Mindezek alapján a (3) és (4) bekezdés alanyainak azonossága indokolt, a módosítás az ehhez szükséges pontosítást végzi el.

A Ket. 53. § (5) bekezdésének szövegpontosító jellegű módosítása a tanúvallomásra vonatkozó új rendelkezésekkel való összhang megteremtése érdekében szükséges.

A Ket. 63. § (1) bekezdés b) pontjának módosítását a Ket. 15. § (5) bekezdésének módosítása indokolja.

A Ket. 65. § (8) bekezdésének módosítását az indokolja, hogy bizonyos esetekben csak az adott ágazatok tudják megítélni, és ezt törvénykezdeményezéssel vagy kormányrendeletben szabályozni, hogy az üzemzavar ideje figyelmen kívül hagyható-e a határidők számítása során.

A Ket. 74. § (3) bekezdésének módosítását a végrehajtás elrendelésének megszűnése indokolja.

Tekintettel arra, hogy jelen rendelkezés az ügyfelek számára állapít meg kedvezőbb feltételeket, így e kedvezmények tekintetében indokolt utat nyitni az eltérő jogi szabályozásnak a Ket. 74. § (5) bekezdésének módosításával.

A Ket. 80. § (1) bekezdését illetően a speciális eljárási szabályozásra vonatkozóan a Ket.-ben rögzített jogforrási szint racionalizálása érdekében szükséges módosításról van szó, ehhez kapcsolódik a Ket. 80. § (3) bekezdésének egyszerűsítése. A 80. § (2) bekezdésének módosítása a szövegezésbeli összhang megteremtését szolgálja.

A Ket. 80/A. § (1) bekezdés d) pontjának módosítását a Ket. 15. § (5) bekezdésének módosítása indokolja.

A Ket. 81. § (2) és (4) bekezdésének módosítását két körülmény indokolja. Egyrészt szükséges megteremteni a kézbesítésre vonatkozó szabályok összhangját, másrészt - az egységes és logikus szabályozás érdekében - biztosítani kell a naptári napban történő határidő-számítás következetes érvényesítését. A rendelkezés összhangban van a Polgári Perrendtartás hasonló szabályaival is.

A Ket. jelenleg csak törvény vagy kormányrendelet vonatkozásában teszi szubszidiáriussá a hatósági nyilvántartásra vonatkozó szabályokat, azonban felveti a jogrendszeren belüli inkoherencia veszélyét tekintettel arra, hogy hatósági nyilvántartásra vonatkozó rendelkezéseket alacsonyabb szintű jogszabály is tartalmazhat. A Ket. 82. § (1) bekezdésének módosítása a Ket. hatósági nyilvántartásra vonatkozó rendelkezéseit teljes egészében szubszidiáriussá teszi, azok csak akkor alkalmazhatók, ha a hatósági nyilvántartásról szóló külön jogszabály másként nem rendelkezik.

A jogszabály megszövegezésének következetessége érdekében szükséges a Ket. 85. § (1) bekezdésének pontosítása, figyelemmel a Ket. 85. § (2) bekezdés módosítására.

A Ket. 86. § (4) bekezdés módosításának indoka, hogy a Ket. 82. § (1) bekezdése alapján a hatósági nyilvántartással kapcsolatos eljárásokban a Ket. szabályai szubszidiáriusak, így szükségtelen a jogszabály eltérő rendelkezésére való utalás.

A Ket. 86. § (5) bekezdés módosításának indoka, hogy a Ket. 82. § (1) bekezdése alapján a hatósági nyilvántartással kapcsolatos eljárásokban a Ket. szabályai szubszidiáriusak, így szükségtelen a jogszabály eltérő rendelkezésére való utalás.

A Ket. 94. § (2) bekezdésének módosítása a Ket. Alaptörvénnyel való összhangjának megteremtését szolgálja.

A Ket. 100. § (1) bekezdés d) pontjának módosítása a Ket. Alaptörvénnyel való összhangjának megteremtését szolgálja.

A Ket. 114. § (2) bekezdése, 114. § (5) bekezdése, valamint 148. § (2) bekezdés d) pontja módosításának célja az ügyészségről szóló sarkalatos törvénnyel való terminológiai összhang megteremtése.

A Ket. 115. § (1) bekezdés b) pontjának módosítása a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvénnyel (a továbbiakban: Ksztv.) való összhang megteremtését szolgálja, figyelemmel a Ksztv. 4. § (1) bekezdésére.

A Ket. 117. § (1) és (2) bekezdésének módosítása a Ket. Alaptörvénnyel való összhangjának megteremtését szolgálja.

A Ket. hatályos 121. § (1) bekezdés e) pontja értelmében meg kell semmisíteni a hatósági döntést akkor, ha a döntést hozó testületi szerv nem volt határozatképes, vagy nem volt meg a döntéshez szükséges szavazati arány. A gyakorlatban előfordulhat az, hogy a testületi szerv a döntés meghozatalakor határozatképes volt úgy, hogy közben nem volt jogszabályszerűen megalakítva (pl. nem a jogszabályoknak megfelelően lett a testület összehívva). Ennek alapján indokolt tehát a Ket. 121. § (1) bekezdés e) pontját akként kiegészíteni, hogy a testületi szerv döntése abban az esetben is semmis, ha a testületi szerv nem volt jogszabályszerűen megalakítva. Itt szükséges megjegyezni, hogy az ágazati szabályozás igen szerteágazó és specifikus szabályokat tartalmaz a hatósági jogkörrel felruházott testületi szervek létrehozására, megalakítására, felállítására vonatkozóan, ezért a „jogszabályszerű megalakítás” alatt a testületi szerv létrehozására vonatkozó összes jogszabályi rendelkezést érteni kell.

A Ket. 121. § (1) bekezdés f) pontjának módosítását indokolja egyfelől az, hogy a hivatkozott rendelkezés - a bírósági felülvizsgálat szabályainak átstrukturálásának következtében - a 109. § (3) bekezdésében lesz szabályozva. Másfelől kibővíti a szabály tartalmát azáltal, hogy a 109. § (4) bekezdés rendelkezéseivel ellentétes döntés is semmisnek tekintendő a jövőben.

A Ket. 174. § (1) bekezdés g) pontjának módosítását a Ket. 15. § (5) bekezdésének módosítása indokolja.

Az 51. §-hoz

E módosítások célja - összhangban a Magyary Zoltán Közigazgatás-fejlesztési Programmal -, hogy az általános ügyintézési határidő 30 napról 21 napra csökkenjen. E módosítások 2014. január 1-jén lépnek hatályba.

Az 52-53. §-hoz

A Ket. 4. § (2) bekezdése szövegrészének hatályon kívül helyezését az indokolja, hogy a hatóság által a nem jogszabályszerű eljárással okozott kárt a károsult ügyféli minőségétől függetlenül meg kell téríteni.

A Ket. 13. § (2) bekezdés e) pontja szövegrészének hatályon kívül helyezését az indokolja, hogy a Ket. szabályai főszabály szerint egyébként sem lennének alkalmazandók, mivel a bejelentési eljárás nem minősül a Ket. 12. § (2) bekezdés szerinti hatósági ügynek - annak kivételek között szerepeltetése ugyanakkor adott esetben vitatottá teheti ezt az értelmezést.

A Ket. 13. § (2) bekezdésében kodifikációs hiba javítása miatt szükséges a második g) pont deregulációja.

A Ket. 16. § (1) bekezdés a) pontjának pontosítása vált szükségessé arra figyelemmel, hogy a törvény az eljárás megindításának szabályai között egyértelművé teszi, hogy a hivatalból folytatott eljárásokra a hivatalból indított eljárás szabályai az irányadók.

A Ket. 19. § (1) bekezdésében a szervezeti egységre való hatáskör-telepítési tilalom deregulációjának indoka az, hogy nem a Ket.-ben mint eljárási kódexben szükséges szabályozni egy hatósági feladatokkal ellátott szerv feladatellátásával összefüggő szervezeti kérdéseket. Ha a jogalkotó egy adott szerv hatásköreinek megállapításakor azt tartja indokoltnak, hogy egy szerv szervezeti egysége is ellásson hatósági feladatokat, ez olyan közjogi, illetve szervezeti szabályozási kérdés, amely tekintetében az Alaptörvény, a Ksztv., továbbá az Alkotmánybíróság határozatai adta keretek között a szervezet működését szabályozó ágazati jogszabályban indokolt rögzíteni az alkotmányos működést és feladatellátást biztosító anyagi jogi szabályokat.

A Ket. 19. § (2) bekezdésében történő hatályon kívül helyezés szövegpontosító jellegű, továbbá a helyi önkormányzatokról szóló új törvénnyel való összhang megteremtését is célozza.

Tekintettel arra, hogy a hatóság bármely eljárási cselekménye hivatalból vagy kérelemre történik, a Ket. 20. § (5) bekezdésében az ezt hangsúlyozó rendelkezés nem rendelkezik önálló normatartalommal, így deregulációja indokolt. A Ket. 20. § (5) bekezdésében a deregulációt a helyi önkormányzatokról szóló új törvénnyel való összhang megteremtése is indokolja.

Tekintettel arra, hogy a hatóság bármely eljárási cselekménye hivatalból vagy kérelemre történik, a Ket. 23. § (1) bekezdésében az ezt hangsúlyozó rendelkezés nem rendelkezik önálló normatartalommal, így deregulációja indokolt.

A Ket. 26. § (3) bekezdésének pontosítása vált szükségessé arra figyelemmel, hogy a törvény az eljárás megindításának szabályai között egyértelművé teszi, hogy a hivatalból folytatott eljárásokra a hivatalból indított eljárás szabályai az irányadók.

A hatósági ellenőrzés szabályainak átfogó felülvizsgálatával összefüggésben a folyamatos ellenőrzéssel kapcsolatos speciális értesítési szabályt a VI. Fejezet tartalmazza, erre tekintettel indokolt a Ket. 29. § (4) bekezdés c) pontjának deregulációja.

A törvény a Ket. 29. § (9) bekezdésében indokolatlan törvényi hivatkozást töröl.

A Ket. 33. § (8) bekezdésében a dereguláció célja a 33. § (9) bekezdésének egyértelmű érvényesülése, a két rendelkezés közötti összhang megteremtése.

Az eljárás akadályozásának jogkövetkezményeként kiszabható eljárási bírságra, valamint az okozott többletköltségek megtérítésére vonatkozó szabályok megváltozására tekintettel szükséges a Ket. 48. § (2) bekezdését érintő dereguláció.

Az eljárás akadályozásának jogkövetkezményeként kiszabható eljárási bírságra, valamint az okozott többletköltségek megtérítésére vonatkozó szabályok megváltozására tekintettel szükséges a Ket. 48. § (6) bekezdését érintő dereguláció.

Tekintettel arra, hogy a hatóság bármely eljárási cselekménye hivatalból vagy kérelemre történik, a Ket. 50. § (1) bekezdésében az ezt hangsúlyozó rendelkezés nem rendelkezik önálló normatartalommal, így deregulációja indokolt.

A Ket. 61. § (1) bekezdésében a dereguláció célja az eljárási bírság kiszabására vonatkozó szabályok koherens rendszerbe illesztése, továbbá a jogalkalmazás egyszerűsítése oly módon, hogy a rendelkezésből az ügyfél vagy az eljárás egyéb résztvevője által okozott többletköltségek megtérítésére kötelezés átkerül a 61. § új (1a) bekezdésébe, amely egységesen szabályozza a többletköltségek megtérítését. Ennek eredményeként egyértelművé válik, hogy mikor van helye eljárási bírság kiszabásának, és mikor kell kötelezni az ügyfelet vagy az eljárás egyéb résztvevőjét az okozott többletköltségek megtérítésére.

A Ket. 63. § (4) bekezdésének pontosítása a jegyzőkönyv szabályainak módosítására tekintettel indokolt.

A Ket. 77. § (1) bekezdését érintő dereguláció a Polgári Törvénykönyvről szóló 1959. évi IV. törvénnyel (a továbbiakban: Ptk.) való párhuzamosságok kiküszöbölése érdekében szükséges.

A Ptk.-beli keretszabályokhoz képest nem indokolt szigorúbb vagy kedvezőbb módosítási feltételek meghatározása a hatósági szerződés módosítása tekintetében azon túl, hogy a hatóság méltányosságot gyakorolhat, ha a szerződésben foglaltak ügyfél általi megszegése esetén a végrehajtási eljárás alkalmazása helyett a szerződés módosítását választja. Ezt a speciális elemet az indokolja, hogy a hatóság a közérdek képviselőjeként jelenik meg, és az ügyfélhez képesti pozíciójánál fogva, a közigazgatási jogviszony alá-fölérendeltségi jellegét megjelenítve a közérdeket érvényesíti a hatósági szerződés módosítása során (ahogy egyébként a határozata meghozatalánál is).

Tekintettel arra, hogy a hatóság bármely eljárási cselekménye hivatalból vagy kérelemre történik, a Ket. 81/A. § (1) bekezdésében az ezt hangsúlyozó rendelkezés nem rendelkezik önálló normatartalommal, így deregulációja indokolt.

A Ket. 83. § (1) bekezdését érintő dereguláció indoka, hogy a Ket. 82. § (1) bekezdése alapján a hatósági nyilvántartással kapcsolatos eljárásokban a Ket.-hez képest szubszidiáriusak, így szükségtelen a jogszabály eltérő rendelkezésére való utalás.

A törvény deregulálja a Ket. 85. § (2) bekezdését az önálló normatartalom hiányára tekintettel.

A Ket. 86. § (2) bekezdését érintő dereguláció indoka, hogy a Ket. 82. § (1) bekezdése alapján a hatósági nyilvántartással kapcsolatos eljárásokban a Ket. szabályai szubszidiáriusak, így szükségtelen a jogszabály eltérő rendelkezésére való utalás.

A Ket. 107. § (3) bekezdését érintő deregulációt a bírósági felülvizsgálatról szóló rendelkezések újrastrukturálása indokolja.

A Ket. bírósági felülvizsgálatra vonatkozó előírásai több olyan rendelkezést tartalmaznak, amelyek párhuzamosak a Pp. és a Knp. rendelkezéseivel. A Ket. 110-111. §-ának deregulációja folytán ennek megfelelően a Pp.-be és a Knp.-be kerülnek át a bírósági eljárásra vonatkozó szabályok, a Ket. bírósági felülvizsgálatra vonatkozó szabályai pedig ezzel párhuzamosan átstrukturálásra kerülnek.

A Ket. 172. § e) pont szerinti értelmező rendelkezés hatályon kívül helyezését a jogalkalmazói gyakorlat visszajelzései teszik szükségessé: a hatásterület fogalma, kiterjedése és ennek megállapítása csak konkrét tevékenység- és létesítményfajtára értelmezhető, így azt az ágazati joganyagnak kell részletesen szabályoznia. A Ket.-ben meghatározott definíció a gyakorlatban félreértésekhez és bizonytalan jogalkalmazáshoz vezetett, így a rendelkezés deregulálandó.

Az 54. §-hoz

A Ket. és a Knp. párhuzamosan tartalmaz - sok esetben azonos tartalommal - a végzések bírósági felülvizsgálatára vonatkozó rendelkezéseket. A módosítás arra irányul, hogy a párhuzamos rendelkezések felszámolása mellett a bírósági eljárásra vonatkozó rendelkezéseket a Pp. vagy a Knp. szabályozza.

Az 55. §-hoz

Az elektronikus ügyintézés szabályaival összefüggő módosítás.

Az 56. §-hoz

A jogharmonizációs elmaradások felszámolása érdekében szükséges a vasúti közlekedés területén az EU határozatokban megjelenő átjárhatósági műszaki előírásokban szereplő feladatok ellátását a vasúti közlekedési hatóságra telepíteni, illetve a miniszter feladatává tenni az Európai Bizottság értesítésével kapcsolatos feladatokat. A közlekedésért felelős miniszter és a vasúti közlekedési hatóság ágazati feladatait a vasúti közlekedésről szóló 2005. évi CLXXXIII. törvény (a továbbiakban: Vtv.) tartalmazza, ezért a jelzett feladatok telepítése érdekében módosítja a törvény a Vtv.-t.

Az 57-58. §-hoz

A miniszterek kijelölésének lehetőség szerinti mellőzése érdekében a törvény módosítja a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvényt (a továbbiakban: Ngt.) azzal összefüggésben, hogy a miniszteri hatáskör-gyakorlás ne következzen szükségszerűen a törvényi keretszabályokból. Ez hozzájárul a jogrendszer egységéhez, továbbá elkerülhetőek lesznek a hatásköri viták. A Ket. releváns rendelkezései [104. § (1) bekezdés és 106. § (3) bekezdés] alapján természetesen továbbra is biztosított a miniszter hatásköre a fellebbezési eljárások lefolytatására, erre tekintettel annak külön kiemelésére, hogy a felügyeleti jogkör gyakorlása a Ket. alapján történik, nincs szükség, mivel az a Ket. szabályaiból egyértelmű, azaz a miniszter ennek külön kimondása nélkül is a módosítást követően másodfokú hatóság marad, ha ő a felügyeleti szerv.

A dereguláció indoka, hogy az Ngt. 11. §-a szerinti értesítési forma - hivatalos irat elsőbbségi kézbesítése - a Magyar Posta Zrt. termékportfóliójában nem szerepel, és mind a nemzetgazdasági, mind társadalmi szempontból alapvető fontosságú „hivatalos irat” szolgáltatás továbbspecializálása szakmai szempontból nem indokolt.

Az 59-60 §-hoz

Az elektronikus ügyintézés szabályaival összefüggő módosítás.

A 61. §-hoz

Az erdőről, az erdő védelméről és az erdőgazdálkodásról szóló 2009. évi XXXVII. törvény szerint az erdő rendeltetésének közérdekből történő megváltoztatását feladat- és hatáskörén belül több miniszter is kezdeményezheti; érintettségére tekintettel szükséges ezt a lehetőséget a vízügyi igazgatási szervek irányításáért felelős miniszternek is biztosítani szükséges.

A 62-66. §-hoz

Az elektronikus ügyintézés szabályaival összefüggő módosítás.

A 67. §-hoz

Az Ebktv. 63/A. §-ának hatályon kívül helyezésére tekintettel szükséges a Magyar Köztársaság 2010. évi költségvetését megalapozó egyes törvények módosításáról szóló 2009. évi CIX. törvény 30. §-ának és az azt megelőző alcímnek, 50. § (8) bekezdésének és 51. § (10) bekezdésének a hatályon kívül helyezése is, tekintettel arra, hogy a hivatkozott rendelkezések az Ebktv. 63/A. §-a vonatkozásában fogalmaznak meg előírásokat.

A 68-69. §-hoz

A § a vízitársulatokról szóló 2009. évi CXLIV. törvényben vezeti át az átalakításból fakadó elnevezésbeli pontosításokat és feladatkör-elhatárolásokat.

A 70-71. §-hoz

A minősített adat védelmével kapcsolatos hatósági eljárásokban a Nemzeti Biztonsági Felügyelet (a továbbiakban: NBF) tekintetében más hatóság kijelölése nem jöhet szóba tekintettel a nemzetbiztonsági érdekekre. Így a miniszterhez történő fellebbezés teljes körű kizárásával lehet megszüntetni a miniszteri hatósági hatáskört, ami az ügytípusra tekintettel az ügyfelek számára sem jelent joghátrányt. Ennek megfelelően módosul a minősített adat védelméről szóló 2009. évi CLV. törvény (a továbbiakban: Mavtv.) 21. § (1) bekezdése. Ez alapján a jövőben az NBF közigazgatási hatósági eljárásban hozott döntése ellen közigazgatási úton nem lesz helye fellebbezésnek. Bírósági felülvizsgálat kezdeményezésére - a hatályos szabályozással egyezően - tizenöt napos határidő áll rendelkezésre az ügyfeleknek.

A Mavtv. esetében ugyanakkor felmerültek olyan kisebb módosítások, amelyeket - a Mavtv. megnyitására és a módosítások 2012. január 1-jével történő hatálybalépésére figyelemmel -indokolt beépíteni. Ezen módosítások a hatósági feladatellátással összefüggő technikai jellegű rendelkezéseket tartalmaznak, így például a Mavtv. szintjén rendezik azt a helyzetet, hogy egyes törvények a minősítő engedélye nélkül is lehetővé teszik egyes eljárások résztvevőinek, hogy hozzáférhessenek a minősített adathoz.

A 72. §-hoz

A megfelelőségértékelő szervezetek tevékenységéről szóló 2009. évi CXXXIII. törvény hatályos 3. §-a szerint a Kormány rendeletben határozza meg a kijelölő hatóságot. A megfelelőségértékelő szervezetek kijelöléséről, valamint a kijelölt szervezetek tevékenységének részletes szabályairól szóló 315/2009. (XII. 28.) Korm. rendelet folyamatban lévő módosítására is tekintettel törvényben szükséges meghatározni, hogy megfelelőségértékelési tevékenységet nemcsak olyan megfelelőségértékelő szervezet végezhet, amely valamely kormányrendeletében meghatározott hatóság (kijelölő hatóság) engedélyével rendelkezik, hanem szükséges annak rögzítése - mint ahogy erre a jogrendszerben is akad példa -, hogy törvény is rendelkezhet a kijelölő hatóságról.

A 73-77. §-hoz

Az elektronikus ügyintézés szabályaival összefüggő módosítás.

A 78. §-hoz

Megteremti annak a lehetőségét, hogy az azonos tényállások melletti egymásnak eltérő választottbírósági ítéletek esetén az egységes jogalkalmazási gyakorlat kialakuljon. A közrend fogalmának a meghatározása a jogalkotó jogpolitikai értékítéletét is tartalmazza.

A 79. §-hoz

Pontosítja a népegészségügyi termékadóról szóló 2011. évi CIII. törvény 2. §-ának h) pontjában szereplő adóköteles termékkört.

-----STARTING---POINT---VEGE---

A 80-84. §-hoz

A törvény hatálybalépéséről rendelkezik.

A helyi önkormányzat, valamint a többcélú kistérségi társulás az államháztartás alrendszereiből, az európai uniós forrásokból, illetve a nemzetközi megállapodás alapján finanszírozott egyéb programokból származó, egyedi döntés alapján nyújtott, pályázati úton odaítélt támogatásban csak akkor részesülhet, ha az e törvény rendelkezéseinek megfelelő, hatályos helyi esélyegyenlőségi programmal rendelkezik. Ez jelenleg a 2011. december 31-ét követően meghirdetett pályázatokra vonatkozik, ami a tervezett törvénymódosításban 2012. november 1-jére módosul annak érdekében, hogy az „Esélyegyenlőség-elvű fejlesztéspolitika kapacitásának biztosítása” kiemelt projekt keretében sor kerülhessen az esélyegyenlőségi mentorhálózat felállítására és az önkormányzati tisztviselők felkészítésére. A törvény erre vonatkozó részeinek a kihirdetést követő nyolc napon belüli hatályba lépését ez indokolja.

2011. január 1-jén lépnek hatályba azok a módosítások, melyek az Alaptörvénnyel való összhang megteremtése, a miniszteri hatósági jogkörök felülvizsgálata, a helyi önkormányzatokról szóló 1990. évi LXV. törvény módosítása, valamint a kutatást végző szervezetek tevékenységének K+F szempontú minősítése generál.

A jogalkalmazók számára megfelelő felkészülési idő biztosítása érdekében 2011. február 1-jén lép hatályba a Ket. módosítása, a tisztességtelen piaci magatartás és a versenykorlátozás tilalmáról szóló 1996. évi LVII. törvény módosítása, az elektronikus ügyintézés átalakítására vonatkozó szabályozása és az Egyenlő Bánásmód Hatóság eljárására vonatkozó szabályoknak Ket.-ben történő elhelyezése miatt szükséges módosítás.

Az ügyintézési határidő jogtalan túllépésével az ügyfélnek okozott károk, hátrányok csökkentése érdekében a törvény a hatályos szabályozás logikáját megfordítva általánosan a „hallgatás-beleegyezés” szabályának alkalmazását írja elő arra az esetre, ha a hatóság vagy a szakhatóság az ügyintézési határidőn belül nem hoz döntést, illetve nem ad ki állásfoglalást. Emellett a törvény az általános ügyintézési határidőt 30-ról 21 napra csökkenti. A rendelkezést a törvény a kellő jogalkotói és jogalkalmazói felkészülés érdekében 2014. január 1-jével lépteti hatályba.