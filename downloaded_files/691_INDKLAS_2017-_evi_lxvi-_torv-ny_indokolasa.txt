2017. évi LXVI. törvény indokolása

a hulladékról szóló 2012. évi CLXXXV. törvény módosításáról

-----STARTING---POINT---ALTALANOS--- 

A hulladékgazdálkodási közszolgáltatási rendszer átalakításának következő lépése, valamint a Nemzeti Hulladékgazdálkodási Koordináló és Vagyonkezelő Zrt. (a továbbiakban: Koordináló szerv) és a közszolgáltatói visszajelzések alapján a hulladékról szóló 2012. évi CLXXXV. törvény (a továbbiakban: Ht.) további módosítása indokolt az alvállalkozók nonprofittá válása és a fizetési felszólítás egységesítésének a vonatkozásában. A módosítás indoka a közszolgáltatók által jelzett ellátásbiztonság, a közszolgáltatás folyamatosságának biztosítása és mindez a rezsicsökkentés vívmányainak megtartása mellett.

A törvénymódosítás célja továbbá a jogalkalmazás során szerzett gyakorlati tapasztalatokhoz igazodó szabályok kialakítása a hulladékgazdálkodási közszolgáltatás területén.

-----STARTING---POINT---RESZLETES---

Az 1. §-hoz

A fogalom meghatározások módosítása és egyéb technikai jellegű normaszöveg pontosítások a közérthetőséget és a normavilágosság követelményének való megfelelést szolgálják.

A 2. §-hoz

A kereskedelmi üzletek jelentős része már jelenleg is átveszi a csomagolási hulladékot, így pl. azt az üveghulladékot, melyet a betétdíjas visszavételi rendszer alapján nem köteles visszavenni, de a fogyasztó nem adja át a helyben biztosított módon a közszolgáltató részére. A csomagolási hulladék kereskedelmi eredetű, ezért a kereskedelemnek részt kell vállalni a visszagyűjtésében annak érdekében, hogy hazánk teljesíteni tudja az üveghulladék újrahasználatra előkészítésére és újrafeldolgozására megállapított célértékét. A törvényben megállapított 300 m2 alacsonyabb, mint az eddigi kormányrendeleti szinten meghatározott 500 m2.

A 3. §-hoz

Tekintettel arra, hogy a közszolgáltatás körébe tartozó hulladék tulajdonosa csak a koordináló szerv lehet, a rendelkezés pontosítása vált szükségessé.

A 4. §-hoz

A rendelkezés egyértelművé teszi, hogy ha a hulladék a közszolgáltató birtokába kerül, akkor annak a Koordináló szerv lesz a tulajdonosa.

Az 5. §-hoz

A rendelkezés szövegének pontosítására került sor, amikor a közszolgáltató szó elől törlésre került a „helyi” kifejezés, valamint a felsorolás kiegészítésre került az önkormányzati társulás kifejezéssel, mivel ők is részt vehetnek a hulladékgazdálkodási közszolgáltatás ellátásában.

A közszolgáltatót a közszolgáltatással kapcsolatos feladatai ellátása érdekében a személyes adatok kezelésére fel kell jogosítani, illetve azok megszűnése esetén az adatok törlésére kell kötelezni.

A 6. §-hoz

Felhatalmazás a közszolgáltatók általi személyes adatok kezelésének részletes szabályai helyi rendeletben történő megállapításához.

A törvény hatálybalépését követően, ha az önkormányzat díjkedvezményt vagy díjkompenzációt állapít meg, akkor azt nem a közszolgáltatónak, hanem a Koordináló szervnek köteles megtéríteni. E kötelezettsége az önkormányzatoknak a 64/2008. (III. 28.) Korm. rendelet alapján egyebekben is fennáll, a törvényi szintre emelés és pontosítás célja a rendelkezésnek, a hatályos szabályozás pontosítása mellett.

A 7. §-hoz

A Ht. alapján a hulladékgazdálkodással kapcsolatos települési önkormányzati döntés meghozatala előtt a nyilvánosság véleményének megismerése érdekében közmeghallgatás tartható. Ugyanakkor a Ht. a települési hulladék elkülönített gyűjtésének bevezetésével kapcsolatos döntések meghozatala előtt kötelező jelleggel írja elő az önkormányzatok számára a közmeghallgatás megtartását. A módosításnak köszönhetően az önkormányzat lehetőséget kap arra, hogy mérlegelje a közmeghallgatás megtartásának szükségességét, a hulladékgazdálkodással kapcsolatos települési önkormányzati döntés meghozatala előtti közmeghallgatás lehetőségéhez hasonlóan.

A 8. §-hoz

Tekintettel arra, hogy a jelenlegi szabályok alapján a megfelelőségi vélemény hiányával kapcsolatos felmondási kötelezettség nem egyértelműen szabályozott, a felmondási kötelezettséget egyértelműen rögzíteni kell, arra az esetre, ha a szolgáltató nem rendelkezik megfelelőségi véleménnyel, illetve azt a Koordináló szerv visszavonta. Mindkét eset rögzítése a jogszabályban a Módtv. hatályba lépését megelőzően visszavont megfelelőségi véleményekkel kapcsolatos felmondási kötelezettség egyértelmű rögzítése miatt indokolt.

A felmondási idő 1 hónapban történő meghatározása a vonatkozó közbeszerzési szabályokra is tekintettel indokolatlanul rövid határidő, továbbá az idő rövidségére tekintettel adott esetben kijelölést tehetne szükségessé, mely kerülendő. A közszolgáltatói szerződések Ht.-ben részletezett okok miatt történő felmondása esetén a felmondási határidő egységesen 6 hónapra módosul. Ez alatt az ellátásért felelős gondoskodik az új közszolgáltató kiválasztásáról.

A 9. §-hoz

Az iskolai papírgyűjtés, és a törvénnyel bevezetett, a kereskedelmi egységek részére előírt csomagolási üveghulladék visszavételére vonatkozó kötelezettség sok esetben az érintettek rendelkezésére álló területen nem megvalósítható. Ezen esetkörökre, a törvény végrehajtására kiadott rendeletben meghatározott feltételrendszer mellett, az önkormányzatnak térítési díj felszámítása nélkül kell biztosítani a hulladékok gyűjtésére szolgáló eszköz elhelyezését a közterületen. Ehhez kapcsolódik a közterület ingyenes biztosítására vonatkozó kötelezettség halasztott, 2018. január 1-jei hatálybalépését előíró rendelkezés.

A 10. §-hoz

A gazdálkodó szervezetek esetében az elektronikus kézbesítési cím megadására vonatkozó előírás lényeges költségcsökkentést eredményezhet. A módosítás továbbá a „zöld szempontok” érvényre juttatását is előmozdítja, hiszen jelentős papír és nyomtatási költségcsökkentést eredményez.

A 11. §-hoz

A rendelkezés értelmében a természetes személy ingatlanhasználó az elkülönítetten gyűjtött települési hulladékot csak a közszolgáltatónak adhatja le.

A zöldhulladék gyűjtésére vonatkozó szabályok pontosítása.

A 12. §-hoz

A rendelkezés az alvállalkozók számára kötelező jelleggel előírja azok nonprofit formában való működését. Hulladékgazdálkodási közszolgáltatási feladat ellátására alvállalkozóként a továbbiakban csak nonprofit formában működő gazdasági társaság vehető igénybe, amellyel biztosítható a profitorientált feladatellátás teljes kizárása a hulladékgazdálkodási közszolgáltatásból.

A 13. §-hoz

A közszolgáltatói feladatok pontosítására került sor (pl.: b) pont heti egyszeri szállítás, h) pont ügyfélszolgálat működtetésének kötelezettsége).

A közszolgáltató hulladékgazdálkodási közszolgáltatáson kívüli egyéb hulladékgazdálkodási engedélyhez, illetve nyilvántartásba vételhez kötött hulladékgazdálkodási tevékenységéből származó eredmény felhasználására vonatkozó rendelkezés.

A 14. §-hoz

A közszolgáltatás körében gyűjtött hulladék tulajdoni viszonyainak rendezése, illetve a Koordináló szervnek a közszolgáltatás körében gyűjtött hulladékkal kapcsolatos tulajdonosi jogainak érvényesítéséhez szükséges ellenőrzési jogosítványok biztosítása.

A 15. §-hoz

A rendelkezés a megfelelőségi vélemény hiányának esetére is ellátási kötelezettséget ír elő.

A 16. §-hoz

Jelenleg nincs meghatározva adott közszolgáltatási területre vonatkozó szolgáltatási díj, így a normaszöveg módosítása szükséges.

A 17. §-hoz

A közszolgáltató nem megfelelő adatszolgáltatása esetén alkalmazandó jogkövetkezmény.

A 18. §-hoz

A jogalkalmazás elősegítése céljából a törvény szabályozza a díjhátralék megfizetésére történő felszólítás és a felszólítás megtörténte igazolásának módjait (ajánlott postai vagy elektronikus úton megküldött küldemény), mivel erre vonatkozó rendelkezéseket a Ht. jelenleg nem tartalmaz. Az elektronikus kézbesítési cím megadására vonatkozó előírás „zöld szempontok” érvényre juttatását is előmozdítja, hiszen jelentős papír és nyomtatási költségcsökkentést eredményez.

A 19. §-hoz

A rendelkezés az ügyfélszolgálati feladatokat pontosítja a Koordináló szerv és a közszolgáltató tekintetében.

A 20. §-hoz

Felhatalmazó rendelkezés a Koordináló szerv ellenőrzési jogosultságának megteremtéséhez.

A 21. §-hoz

A módosítással egyértelművé válik, hogy ha az újonnan alkalmazott gyűjtőedény űrmértékét a kormányrendelet nem határozza meg, akkor hogyan kell eljárni annak díja megállapítása során.

A 22. §-hoz

Jogharmonizációs záradék.

A 23. §-hoz

Szövegcserés módosítások.

A 24. §-hoz

A belső piaci szolgáltatásokról szóló, 2006. december 12-i 2006/123/EK európai parlamenti és tanácsi irányelv miatt szükséges bejelentést tartalmazó záradék.

-----STARTING---POINT---VEGE---

A 25. §-hoz

Hatályba léptető rendelkezés.