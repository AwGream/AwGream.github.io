2015. évi XLVI. törvény indokolása

az élelmiszerláncról és hatósági felügyeletéről szóló 2008. évi XLVI. törvény módosításáról

-----STARTING---POINT---ALTALANOS--- 

A törvény az élelmiszerek jelölésére vonatkozó egyes előírások, valamint a hatósági működéssel kapcsolatos rendelkezések vonatkozásában tartalmaz jórészt technikai jellegű módosítást.

-----STARTING---POINT---RESZLETES---

Az 1. §-hoz

Az élelmiszerláncról és hatósági felügyeletéről szóló 2008. évi XLVI. törvényt (a továbbiakban: Éltv.) a törvény több ponton is módosítja az irányelvi szabályozást 2013. december 13-ától felváltó, a fogyasztók élelmiszerekkel kapcsolatos tájékoztatásáról, az 1924/2006/EK és az 1925/2006/EK európai parlamenti és tanácsi rendelet módosításáról és a 87/250/EGK bizottsági irányelv, a 90/496/EGK tanácsi irányelv, az 1999/10/EK bizottsági irányelv, a 2000/13/EK európai parlamenti és tanácsi irányelv, a 2002/67/EK és a 2008/5/EK bizottsági irányelv és a 608/2004/EK bizottsági rendelet hatályon kívül helyezéséről szóló, 2011. október 25-i 1169/2011/EU európai parlamenti és tanácsi rendeletre (a továbbiakban: 1169/2011/EU rendelet) tekintettel.

A 10. § (2)‒(4) bekezdésében foglalt, a fogyasztókat megtévesztő élelmiszer-jelölésre vonatkozó előírásokat az 1169/2011/EU rendelet 7. cikk (1), (3) és (4) bekezdése tartalmazza, amelyre tekintettel a törvény pontosítja a fogyasztóvédelemről szóló törvény alkalmazásában fogyasztóvédelmi rendelkezésnek minősülő előírásokat felsoroló 10. § (5) bekezdését.

A 2. §-hoz

Az Éltv. 35. § (3) bekezdés d) pontja a hatóság feladatát a rovar, rágcsáló irtás ellenőrzése vonatkozásában egyértelműen leírja. Ennek pontosítása szükséges a vállalkozások működtetésére vonatkozó 22. §-ban.

A 3. §-hoz

A törvény az Éltv. 27. §-át kiegészítve egy új (5a) bekezdéssel lehetőséget biztosít arra, hogy az, akinek jogát vagy jogos érdekét a mezőgazdasági termékek és élelmiszerek ökológiai gazdálkodási követelmények szerinti tanúsítását végző szervezet döntése sérti, a döntéssel szemben a döntésről való tudomásszerzést követő tizenöt napon belül, de legkésőbb az intézkedéstől számított három hónapon belül az élelmiszerlánc-felügyeleti szervhez kifogást terjesszen elő. A kifogást az élelmiszerlánc-felügyeleti szerv tizenöt napon belül bírálja el és az élelmiszerlánc-felügyeleti szerv kifogásról hozott döntésével szemben jogorvoslatnak van helye.

A 4. §-hoz

Az élelmiszerlánc-termékek minőségi vizsgálatának eredményei a széttagolt hálózat miatt jelenleg rendszerszinten nem összesíthetőek, továbbá az élelmiszerlánc-termékekre vonatkozó tanúsítványok, védjegyek és eredetigazolások az állampolgárok számára átláthatatlan rendszert alkotnak. Ennek egységesítésével és racionalizálásával olyan új rendszert kell létrehozni, amelynek révén megfelelő információ áll rendelkezésre mind a fogyasztói, mind a hatósági döntéshozatalhoz.

Az 5. §-hoz

A hatóságnak különös hangsúlyt kell fektetni a minősítési rendszerek bevezetésére, amelyekkel a korábbi adminisztratív típusú ellenőrzések kiválthatók. Mindezekre tekintettel olyan megoldásokat kell bevezetni, ahol biztosítható a fogyasztók számára, hogy az ellenőrzések és minősítések eredményeit megismerhessék, jobban megérthessék. Az eddigi gyakorlati tapasztalatok alapján országosan egységes minősítési metodika és bizonyítványok kiadása csak központilag kezelhető.

A 6. §-hoz

A FELIR-nek nem csak a tevékenység végzés helyének címadatait, hanem azok térinfomatikai leíró adatait is közhiteles módon tartalmaznia kell. Az év végétől olyan, a FELIR rendszerbe integrált újabb rendszerek kerülnek bevezetésre, amelyeknek számos, más hatósággal, szervezettel kialakított kapcsolata van. Ezek és a külső rendszerek közötti adatcserét leíró jogszabályok a FELIR vonatkozásában adják meg az adatkezeléshez szükséges jogosítványokat. A kongruens szabályozási környezet érdekében a FELIR-rendszer részeként meg kell jeleníteni e rendszereket. A fentieken túlmenően az erdészeti hatóságot is fel kell hatalmazni a Közigazgatási és Elektronikus Közszolgáltatások Központi Hivatala és céginformációs szolgálat adatai alapján frissített ügyfél adatok kezelésére, amelyek a FELIR-rendszerben hozzáférhetőek számukra is. E nélkül - a törvényi szabályozás hiányában - nem kezelhetik ezeket az adatokat.

A 7. §-hoz

Pontosítani szükséges, hogy mely estekben kell a FELIR-azonosító törlésének megtörténnie, különben a közhiteles nyilvántartásban benne maradnának olyan szereplők is, amelyek már nem végezhetnek az élelmiszerlánc-felügyelet hatálya alá tartozó tevékenységet. Ez pedig jelentősen rontja a NAV és NÉBIH között működő keresztellenőrzés hatékonyságát.

A 8. §-hoz

Az ÉBC-t fel kell hatalmazni mindazon tevékenységek végzésére, amelyeknek révén a központi feladatellátás a felügyeleti díjból finanszírozva megvalósítható. Az államháztartási szabályoknak megfelelően a NÉBIH és az ÉBC közötti együttműködés szabályozása szükséges. A közfeladatok ellátása elsősorban költségvetési szervek alapításával és működtetésével történik. Az államháztartáson kívüli szervezetek a közfeladatok ellátásában jogszabályban meghatározott feltételekkel közreműködhetnek. A közfeladat ellátásának finanszírozása az ellátott feladattal arányos pénzügyi fedezet részben vagy egészben történő biztosításával valósul meg.

A 9. §-hoz

Az emberi egészség védelme érdekében indokolt biztosítani, hogy az élelmiszerlánc-felügyeleti szerv az emberi egészséget veszélyeztető élelmiszerlánc esemény elhárítása érdekében hozott intézkedést elrendelő határozata fellebbezésre való tekintet nélkül végrehajtható.

A 10. §-hoz

2015-től a meglévő adatokra alapozva átfogó elektronikus kockázatbecslési rendszert kell kialakítani, mivel a nagy mennyiségű elektronikus adat feldolgozása más formában nem valósítható meg, azáltal a törvény által elvárt célok nem teljesülnek.

A 11. §-hoz

A módosításra egyrészt a tevékenységüket egyéni vállalkozóként vagy gazdasági társaságban végzők közötti differenciálás megszüntetése érdekében van szükség, másrészt pontosítani szükséges, hogy a felügyeleti díjat - összhangban a 882/2004/EK rendelet előírásaival - csak az élelmiszerlánc-felügyelet alá tartozó termékekből származó árbevétel után kell megfizetni.

A 12. §-hoz

A módosítás felhatalmazást ad a Kormány részére a funkcionális élelmiszerekre vonatkozó szabályok megalkotására, továbbá a miniszter részére a géntechnológiával módosított szervezettől mentes élelmiszer és takarmány előállítása, jelölése, forgalomba hozatala és ellenőrzése szabályozására, valamint az ízesített borászati termékek tagállami szabályainak a megállapítására. Az előbbi miniszteri felhatalmazással lehetőség nyílik arra a több uniós tagállam által már követett gyakorlatra, hogy a géntechnológiával módosított szervezettől mentes élelmiszer és takarmány előállításának, jelölésének, forgalomba hozatalának és ellenőrzésének szabályait az élelmiszerlánc-felügyeletért felelős miniszter rendeletben állapítsa meg. Az utóbbi felhatalmazó rendelkezés az ízesített borászati termékek meghatározásáról, megnevezéséről, kiszereléséről, jelöléséről és földrajzi árujelzőinek oltalmáról és az 1601/91/EGK tanácsi rendelet hatályon kívül helyezéséről szóló 2014. február 26-i 251/2014/EU európai parlamenti és tanácsi rendelet tagállami végrehajtási szabályainak meghozatala érdekében szükséges.

A 13. §-hoz

Az Éltv. Mellékletének 13. pontját a törvény arra figyelemmel pontosítja, hogy az Európai Unióban 2014. december 13-ától élelmiszer-jelölés alatt az 1169/2011/EU rendelet 2. cikk (2) bekezdés j) pontjában meghatározott fogalmat kell érteni.

A törvény meghatározza a vendéglátó-ipari létesítmény fogalmát, mivel ez a fogalom a törvény érdemi rendelkezései között is szerepel. Ez az elnevezés azonban már régóta használatos, pontosan körülírt, a kereskedelemről szóló törvény és az Éltv. definícióiból összeállítható fogalom. A törvényi meghatározás tehát nem új fogalmat vezet be, hanem a meglévő fogalmat rögzíti.

A 14. §-hoz

Szövegcserés módosítások.

A 15. §-hoz

Hatályon kívül helyező rendelkezések.

-----STARTING---POINT---VEGE---

A 16. §-hoz

Hatályba léptető rendelkezés.