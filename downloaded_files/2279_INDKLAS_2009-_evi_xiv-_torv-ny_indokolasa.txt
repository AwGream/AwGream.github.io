2009. évi XIV. törvény indokolása

a tisztességtelen piaci magatartás és a versenykorlátozás tilalmáról szóló 1996. évi LVII. törvény módosításáról

-----STARTING---POINT---ALTALANOS--- 

A tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) a gazdasági jog egyik alaptörvénye. E törvény a legelemibb normáit fekteti le annak, hogy a vállalkozásoknak miként kell viselkedniük a gazdasági életben: tisztességesen és versengően. Gazdasági alaptörvény jellegéből következően fontos, hogy a versenytörvény mindig pontosan és gyorsan igazodjon az életviszonyok változásaihoz. A gazdasági élet tisztaságának érdekében biztosítania kell, hogy azokkal a vállalkozásokkal szemben, amelyek megszegik a versenytörvényt, hatékony szankciók álljanak rendelkezésre, továbbá azt, hogy egy megfelelő eszközökkel bíró Gazdasági Versenyhivatal (a továbbiakban: GVH) vehesse fel a küzdelmet a jogsértőkkel szemben. Mindez a tisztességesen versengő vállalkozások védelme érdekében szükséges, ami végső soron a vevők, a fogyasztók javát szolgálja.

A fentiek biztosítása érdekében a törvény célja általánosságban a jogérvényesítés eszközeinek bővítése és javítása a versenyjog területén. E célkitűzést három szabályozási csoporttal kívánja elérni.

1. A kartellek elleni fellépéshez kapcsolódó módosítások

A legsúlyosabb versenyjogi jogsértés a kartell. A kartellezők titkolják versenykorlátozó megállapodásukat, rejtett tranzakciókat valósítanak meg, ezzel gazdasági működésük egy részét átláthatatlanná teszik, ami a gazdasági folyamatok átláthatóságát is rontja. Azokban az esetekben, mikor a kartellező magatartás valamely üzlet megszerzéséhez kapcsolódik (pl. közbeszerzések), korrupcióval is összefonódhat a kartell. Ezért a kartellek felszámolása, s ennek révén a gazdasági élet tisztábbá tétele fontos közérdek, különösen akkor, ha közpénzek elköltése is érintett.

A törvény a kartellek felszámolása céljával a következő konkrét módosításokat teszi:

- növeli a kartellektől való visszatartó erőt, ha a vállalkozások bírságolása mellett a Tpvt. a vezető tisztségviselők személyes jogi felelősségét is megteremti;

- szintén ebbe az irányba hat a magánjogi jogérvényesítés könnyebbé tétele a kartellezéssel okozott kárnak polgári perekben történő bizonyításának egyszerűbbé tételével (vélelem a jogsértés árra gyakorolt hatása tekintetében);

- a kartellek felderítését szolgálja az ún. engedékenységi politika, amelynek részletei - a jelenlegi közleményi szinttől eltérően - a Tpvt.-ben vannak szabályozva;

- az engedékenységi politika hatékony alkalmazhatóságát segíti elő, hogy az engedékenységben részesülő vállalkozások számára kedvezőbb felelősségi szabály kerül megállapításra.

Az engedékenységi politika kapcsán hangsúlyozandó, hogy javítja az engedékenység intézményének megismerhetőségét, valamint növeli a jogbiztonságot és a kiszámíthatóságot is, mivel az engedékenységi politika részletesebb szabályai bekerültek a Tpvt.-be.

2. A versenyjogi jogsértésekhez kapcsolódó jogkövetkezményeket és szankciókat érintő változások

A törvény módosítja bizonyos, a versenyjog területén alkalmazható szankciókat, jogkövetkezményeket. A módosítások három alcsoportba sorolhatók: a jogkövetkezmények alkalmazhatósága feltételrendszerének megváltoztatása, az alkalmazható jogkövetkezmények körének bővítése, szankciók súlyosbítása. E körben a törvény az alábbi konkrét lépéseket teszi.

A fúzióengedélyezési szabályok körében a jogkövetkezmény (tiltás) alkalmazhatóságának feltételeit változtatja meg a törvény, úgy, hogy - összhangot teremtve a közösségi joggal - az erőfölény tesztnek az ún. hatékony verseny teszttel váltja fel.

A Tpvt.-be ütköző bizonyos tisztességtelen versenycselekményeket (üzleti titok védelmét biztosító, valamint jellegbitorlást tilalmazó tényállások) elkövetőkkel szemben érvényesíthető igények körét a törvény kiszélesíti, valamint az eljárást biztosító eljárásjogi rendelkezéseket iktat be a szellemi tulajdonjogok érvényesítéséről szóló, 2004. április 29-i 2004/48/EK európai parlamenti és tanácsi irányelvhez és a szellemi tulajdonjogok védelméről szóló hatályos magyar jogszabályokhoz hasonlóan.

A törvény fúziós ügyekben az engedélykérés elmulasztása esetén kiszabható bírság összegét megemeli.

3. A Gazdasági Versenyhivatal hatáskörét, feladatait, belső szervezetét és eljárási szabályait érintő rendelkezések

A versenyjogi szabályok érvényesítésére hivatott GVH hatáskörének, feladatainak, belső szervezetének, eljárásának egyes részletszabályait is módosítja a törvény a hatékonyabb, eredményesebb jogérvényesítés és feladatellátás lehetővé tétele érdekében.

Az e körbe sorolhatók a következők:

- a hatósági árakkal kapcsolatos GVH hatáskörök átadása;

- a bejelentő jogorvoslati jogának szélesítése;

- a gazdasági verseny szabadságát sértő közigazgatási döntések GVH általi megtámadhatóságára vonatkozó szabályok módosítása;

- a versenykultúra fejlesztéssel kapcsolatos szabályok módosítása;

- főtitkári feladatkör létrehozása;

- eljárási határidő hosszabbítása az ún. fogyasztós ügyekben;

- eljárási költségek megállapításával kapcsolatos jogorvoslat lehetővé tétele;

- fúziós eljárási díjak emelése.

-----STARTING---POINT---RESZLETES---

Az 1. §-hoz

Az Európai Közösség a vállalkozások közötti összefonódások ellenőrzéséről szóló, a Tanács 139/2004/EK rendeletének 2004. május 1-jei hatálybalépésével tért át a korábban közösségi szinten is alkalmazott gazdasági erőfölény-tesztről a „verseny jelentős csökkenése” tesztre, melyet a nemzetközi versenyjogi irodalom ún. SLC-tesztnek nevez a Substantial Lessening of Competition kifejezés rövidítéséből eredően, illetve amelyet a közösségi versenyjog gyakran a Significant Impediment of Effective Competition (SIEC) kifejezéssel helyettesít. Mivel az Európai Unióban és egyre több tagállamában alkalmazott gyakorlat átvétele Magyarország számára is indokolt, a Tpvt. 30. §-ának (2) bekezdését összhangba kell hozni a közösségi jogi rendelkezésekkel.

Az SLC-teszt szerint az engedélyezésről szóló döntéskor az a meghatározó szempont, hogy az összefonódással együtt jár-e a verseny jelentős csökkenése. A verseny csökkenésének minősül a verseny fennmaradása, kialakulása vagy fejlődése valószínűségének csökkenése.

Az SLC-teszt a gazdasági erőfölény-teszthez képest lehetővé teszi egyrészt a gazdasági erőfölényt nem létrehozó (megerősítő) összefonódások megtiltását, ha azok jelentősen csökkentik a versenyt, másrészt az erőfölényt létrehozó (megerősítő) összefonódások engedélyezését, ha azt a hatékonyság javulása ellensúlyozza.

Az előzőek szerinti változtatástól, vagyis az erőfölény tesztet felváltó SLC-teszt bevezetésétől függetlenül egyúttal indokolt az érintett bekezdésből elhagyni a nehezen értelmezhető és a gyakorlatban sohasem alkalmazott „vagy annak jelentős részén” szövegrészt. Ezt a - szintén a közösségi jogból átvett - fordulatot korábban is csupán közösségi dimenzióban lehetett volna értelmezni; azaz csak a közösségi léptékű összefonódások esetében merülhet fel aggály az olyan összefonódásokkal szemben, melyek jelentősen akadályozzák a hatékony versenyt a közös piacon vagy annak egy jelentős részén (pl. egy tagállam egészében). Nemzeti szintű szabályozás esetében, mint amilyen a Tpvt. is, helyesebb, ha az érintett piac egészére ható összefonódás vonatkozásában határoz meg a törvény ilyen kritériumokat.

A 2. §-hoz

A Tpvt.-t módosító 2005. évi LXVIII. törvény 2005. november 1-jével törvénybe iktatta - a törvény 36. §-a (1) bekezdésének új f) pontjaként - a GVH elnökének a versenykultúra fejlesztésével kapcsolatos feladatait és felelősségét.

A GVH elnöke 2005-ben a versenykultúra fejlesztésében a GVH-ra háruló feladatok házon belüli koordinálása, illetve végrehajtása érdekében önálló szervezeti egységet hozott létre Versenykultúra Központ (a továbbiakban: VKK) néven. A VKK, mint részjogkörű költségvetési egység létrehozása nemcsak a feladatok koncentrált ellátását, hanem a Tpvt. 43/A. §-ában meghatározott pénzeszközök elkülönült, átlátható felhasználását is biztosítja.

A VKK nyilvános munkaterv alapján működik, amely a GVH szakmai hátterére építő, a versenykultúra fejlesztésének célját szolgáló tevékenységek mellett azokat a programokat is tartalmazza, amelyek megvalósításában a GVH más szervezetek munkájára számít, a rendelkezésre álló pénzösszegből pénzügyi, illetve szükség szerint szakmai támogatást is nyújtva ehhez.

A versenykultúra fejlesztésének fogalma magában foglalja a fogyasztói kultúra versenyjogi szempontú fejlesztését, a fogyasztói tudatosság növelését is. A Tpvt. maga is érinti a verseny tisztességének a vállalkozások és a fogyasztók közötti vetületét, a fogyasztói döntéshozatal folyamatát. Ennek indoka az, hogy a verseny egyben a fogyasztói érdekek védelmének hatékony eszköze, a fogyasztói döntések szabadsága pedig hozzájárul a verseny hatásosságához. Mindezekre való tekintettel indokolt, hogy a Tpvt. 36. §-a (1) bekezdésének f) pontja is rögzítse - a versenykultúrához kapcsolódóan - a Gazdasági Versenyhivatal fogyasztói kultúra fejlesztéséért való felelősségét és e felelősség lényegi tartalmi elemeit.

A 3. §-hoz

A Tpvt. 36. §-ának (7) bekezdése a VKK-t (mint az e célok előmozdítása érdekében létrehozott szervezeti egységet) a magyarországi versenykultúra, valamint a regionális versenypolitikai feladatok felelősévé teszi, amely - indokolatlanul - szűkítő értelmezésre is lehetőséget ad. A magyarországi versenykultúra ugyanis az európai uniós csatlakozás óta - más területekhez hasonlóan - a közösségi versenykultúra szerves része, fejlődése egyben a közösségi szintű versenykultúra (és fogyasztói kultúra) fejlődését jelenti, s ez például nemcsak a közösségi versenyjoggal, versenypolitikával, illetve fogyasztóvédelmi politikával kapcsolatos ismeretterjesztő munkában vagy akár a tudományos projektek szükségszerű közösségi hátterében testesül meg, hanem nem nélkülözheti e körben az uniós együttműködést sem. Ebből következően a Tpvt. 36. §-a (7) bekezdésében a magyarországi mellett az európai közösségi versenykultúra fejlesztése is nevesítésre kerül. E tevékenység keretében pl. olyan programok is szervezhetők Magyarországon - az Európai Bizottság finanszírozásában - melynek keretében uniós tagállamok bírái képezhetők a közösségi versenyjog alkalmazása terén.

A 4. §-hoz

Egy közigazgatási szerv hatékony működésének biztosításában központi szerep hárul a hivatalszervezési teendőket ellátó, az elnök közvetlen irányítása alatt dolgozó hivatalvezetőre. Erre tekintettel szükségessé vált, hogy más közigazgatási szervek jogállását, illetve szervezetét-működését szabályozó törvényekhez hasonlóan a Tpvt.-ben is kerüljön rögzítésre a GVH főtitkárának nevezett hivatalvezető feladata és felelőssége a hivatali szervezet irányításában. A módosítás a gyakorlatban nem hoz változást a GVH hivatali szervezetének működésében, mivel azzal egy tartalmilag, funkcionálisan jelenleg is élő gyakorlat formális törvénybe foglalása valósul meg. A főtitkár jogállása a módosítás szerint a vizsgáló irodavezetőkével azonos, vagyis a főtitkárra a vizsgáló irodavezetőkre vonatkozó rendelkezések (pl. munkáltatói jogok gyakorlása, összeférhetetlenség, vagyonnyilatkozat, pótszabadság, illetmény, képesítési követelmények) irányadóak.

Az 5. §-hoz

A Tpvt. 2005. november 1-jével beiktatott új 43/A. §-a a versenykultúra fejlesztésére fordítható forrásokról rendelkezik. Eszerint a GVH a versenykultúra fejlesztésére jogosult felhasználni az előző évben befolyt bírság teljes összegének legfeljebb öt százalékát.

A Tpvt. 43/A. §-ának értelmében tehát a GVH - a VKK útján - éves szinten az előző évben befolyt bírság teljes összegének legfeljebb öt százalékát fordíthatja a versenykultúra fejlesztésére. E pénzösszeg felhasználása során fontos, sőt a GVH által szervezett versenykultúra fejlesztő programok mellett döntő szerepet töltenek be azok a programok, amelyekkel a GVH minél több „külső” szervezetnek a versenykultúra fejlesztésébe és terjesztésébe való bekapcsolódását kívánja előtérbe állítani, s amelyekhez az említett szervezetek pályázati úton nyerhetnek támogatást. A támogatott programok között nagy számban szerepeltek/szerepelnek hosszabb távra szóló kutatási, illetve oktatási projektek, de a GVH által kezdeményezett kutatási (pl.: a verseny, a versenytörvény és a GVH ismertségét vizsgáló felmérés vagy a magyar gazdaságban tapasztalható verseny feltételeinek és állapotának figyelemmel kísérését célzó empirikus kutatás) és egyes más (pl.: idegen nyelvű szakirodalmi mű fordítása és megjelentetése) programok is - jellemzően - egy éven átnyúló megvalósítási időszakot ölelnek fel.

A törvényben foglalt finanszírozási megoldás kedvezőtlenül érinti a VKK feladatainak tervezhetőségét, mivel az előző évben befolyt bírság teljes összegének pontos nagysága leghamarabb az év elején áll rendelkezésre. Másrészt, tekintettel arra, hogy a kiszabásra kerülő bírságok összege és azok végrehajtása több, a GVH által csak részben befolyásolható vagy alakítható tényező függvényében alakul (pl.: mely ügyek zárulnak bírság kiszabásával abban az évben, kérik-e a végrehajtás felfüggesztését és azt hogyan bírálja el a bíróság, ideértve az esetleges jogorvoslatokat is, de említhetjük a végrehajtás sikerességét is), a versenykultúra-fejlesztő tevékenységre rendelkezésre álló források nem kalkulálhatók előre és ez nemcsak azt eredményezi, hogy a VKK feladatai - költségvetési szempontból - legfeljebb az adott évre vonatkozóan tervezhetők, de évről-évre a rendelkezésre álló források meglehetős egyenetlenségét is maga után vonja. Harmadrészt, a kizárólag egy költségvetési évre szorítkozó tervezés - illetve az, hogy az államháztartási előírások értelmében a következő év(ek)re áthúzódóan csak korlátozottan vállalható fizetési kötelezettség - az akadályát képezi a több éves kifutású programok megvalósításának, illetve támogatásának.

A VKK versenykultúra-fejlesztő feladatai között többségében vannak azok, amelyek - különösen a magyarországi verseny- és fogyasztói kultúra fejlettségének jelenlegi állása mellett - évről-évre ismétlődő vagy folyamatos jelleggel napirendre kellene, hogy kerüljenek.

Mivel a Tpvt. hatályos 43/A. §-a alapján a GVH éves szinten az előző évben befolyt bírság teljes összegének mindössze legfeljebb öt százalékát fordíthatja a versenykultúra fejlesztésére, azokban az években, amikor a megelőző évben - a már említett okokból, a GVH által csak részben befolyásolható vagy alakítható módon - alacsonyabb bírságösszeg folyik be, a versenykultúra-fejlesztő tevékenységre fordítható források még (az esetlegesen korábbi évben már megkezdett és sikeresen folytatott) „törzsfeladatok” ellátására sem lehetnek elegendők. A rendelkezésre álló források bizonytalansága egyúttal bizonytalanná, sőt évről-évre váltakozóvá teheti azt is, hogy a GVH-nak mennyiben áll módjában külső szervezetek versenykultúra-fejlesztő munkájának támogatása.

A hivatal által kiszabott és adott évben befolyt bírságösszeg nagysága ugyanis a GVH esetében erősen fluktuál, közel sem tekinthető - még nagyságrendjét illetően sem - állandónak. Így a befizetett bírság összege 2004-ben 1.084,9 millió Ft, 2005-ben 6.322 millió Ft, 2006-ban 8.386,2 millió Ft volt, de a növekvő tendencia nem törvényszerű, amit jól szemléltet az is, hogy a GVH által kiszabott versenyfelügyeleti bírságok összege 2004-ben 8.888,9 millió Ft, 2005-ben 3.353,5 millió Ft, 2006-ban 11.681,2 millió Ft volt. Ez a változékonyság, bizonytalanság, illetve részben a tervezési anomáliák is kezelhetők, orvosolhatók azzal, ha a törvény a versenykultúra fejlesztésére fordítható keretet nem legfeljebb öt, hanem tíz százalékban jelöli meg, és annak alapja nem kizárólag az előző évben befolyt bírság összege, hanem több (legalább a két) megelőző év átlaga alapján kerül számításra. Ez a módosítás hozzájárulna ahhoz, hogy a GVH versenykultúra-fejlesztő feladatának ellátásához minden évben elegendő forrás álljon rendelkezésre.

A hosszabb távú programok megvalósításához, illetve támogatásához szükséges lenne az is, hogy az adott évben fel nem használt, de kötelezettségvállalással terhelt összegek a következő évre/évekre is átvihetők legyenek (ez a megoldás egyúttal a forrásösszegek évről-évre történő hullámzását is ellensúlyozhatja, elősegítve a gazdálkodás egyensúlyát). Ez főként a kutatási projekteknél, de egyes oktatási (az oktatási év nem a költségvetési évhez igazodik), illetve más időigényesebb (pl. idegen nyelvű szakkönyv fordítása, kiadása) kezdeményezéseknél is jelentőséggel bír.

A versenykultúra fejlesztésre fordítható pénzösszegek jogszerű felhasználásának ellenőrzését segíti, hogy a törvény nemcsak a felhasználási célt (a versenykultúra, valamint a tudatos fogyasztói döntéshozatal kultúrájának fejlesztése) határozza meg, hanem azokat a tevékenységeket is, amelyeket a GVH e körben végezhet.

A 6. §-hoz

A GVH összefonódások engedélyezésével kapcsolatos eljárási díjainak emelését az utolsó emelés óta eltelt időszakban elszenvedett értékvesztés, illetve a GVH fúzió-elbírálással kapcsolatos munkájának nagyobb erőforrás igényessége indokolja.

Az eljárási díjak több mint hat éve, 2001. február 1-jével emelkedtek utoljára. Az eljárási díjak nem csupán reálértékükből vesztettek 2001 óta, de a GVH fúzió-elbírálási gyakorlata is megváltozott. Az Európai Bizottság és a világ vezető versenyhivatalainak gyakorlatát követve a GVH is növelte a közgazdasági elemzés szerepét a fúziókontrollban. A hivatal igyekszik az általa elérhető döntési alternatívákat közgazdaságilag elemezni, empirikusan-kvantitatívan vizsgálni. Ennek jegyében hozta létre 2006. szeptemberében a vezető közgazdász funkcióját. A döntéshozatal közgazdasági érzékenységének növelése lehetővé teszi, hogy a GVH a mérlegelni kívánt fúzió ténylegesen várható hatásai alapján hozza meg döntését, ami várhatóan a társadalmi-gazdasági jólét nagyobb növekedését eredményezi. Ugyanakkor a közgazdasági modellezés, a döntések esetlegesen adatelemzéssel, piackutatással történő alátámasztása megdrágítja az eljárást, vagyis a hatósági döntések színvonalának javítása nagyobb finanszírozási igényt teremt.

A Tpvt. 2005. november 1-jei módosításával 50%-kal (10 milliárd forintról 15 milliárd forintra) emelkedett a fúziós fejezet bejelentési küszöbszáma. A küszöbérték felemelésére - amely európai uniós szinten jelenleg az egyik legmagasabbnak számít - az inflációs változások követése és a vállalkozások adminisztratív terheinek csökkenése érdekében került sor. A változás következében a GVH fúziós ügyeinek a száma lecsökkent, ugyanakkor át is strukturálódott: a kisebb jelentőségű ügyek, amelyek vizsgálata korábban sem igényelt jelentősebb erőforrás- és időráfordítást, elmaradtak, a GVH munkája a nagyobb volumenű tranzakciók, a nagyobb gazdasági súlyt képviselő piaci szereplők összefonódásainak vizsgálatára összpontosul, lehetőséget teremtve a korábbiaknál alaposabb - nemcsak idő-, hanem erőforrások és információszükséglet tekintetében költségigényesebb - elemzésekre.

A törvény e §-ának (2) bekezdése technikai jelleggel módosítja a Tpvt. 62. §-ának (7) bekezdését. A változtatások oka egyrészt az, hogy a szakértői díjak meghatározásában irányadó szabályozási felhatalmazást ma már nem az eljárási törvények adják meg alkalmazandóvá téve egyúttal a rendeleti szintű szabályokat, hanem maga a szakértői tevékenységről szóló törvény. Így a hatályos utalás fölösleges. Másrészt azoknak az eljárási költségeknek a köre, melyekről indokolt lehet külön végzést hozni, a Ket. alapján szélesebbé vált, ezért ezt a versenytörvénynek is követnie kell.

A 7. §-hoz

A törvény III. fejezetébe ütköző magatartások (ezzel egy tekintet alá esnek majd az „UCP irányelvet” átültető szabályok is) miatt indított ügyek esetében kell megteremteni annak lehetőségét, hogy a bonyolultabb esetek elbírálására hosszabb idő álljon rendelkezésre. A hatályos szabályok szerint az ilyen ügyekben az elintézési határidő kilencven nap, ami hatvan nappal meghosszabbítható. A hosszabbításra két esetben is sor kerülhet annak érdekében, hogy az összetettebb vizsgálatok lefolytatására kellő idő álljon rendelkezésre.

A 8. §-hoz

A kartell megállapodások a piacgazdaság működését különösen károsan befolyásolják, mivel a versenyt korlátozzák, vagy akár teljesen kizárják és ezen keresztül növekvő árakhoz és/vagy csökkenő fogyasztói választási lehetőségekhez vezetnek. A kartellező vállalkozások tevékenysége végső soron a versenyképesség elvesztését és a foglalkoztatottság csökkenését is eredményezheti, így az egész gazdaság fejlődését negatívan befolyásolja.

A kartell megállapodások sajátossága a titokban történő megvalósulás. A kartell tagjai igyekeznek a tevékenységüket bizonyítékok hátrahagyása nélkül folytatni, a kartellezéssel kapcsolatos bizonyítékokat törekszenek a hatóság elől elrejteni vagy megsemmisíteni. Bár a GVH-nak széles körű vizsgálati jogosítványai vannak, ezek sokszor kevésnek bizonyulnak egy igazán jól szervezett kartell feltáráshoz. Éppen ezért a kartellekkel szembeni harc eredményességének biztosításában kiemelt jelentősége van annak, hogy a GVH a kartellezésben részt vevő vállalkozások „hallgatásának megtörésével” hozzájusson a kartellel kapcsolatos bizonyítékokhoz, amelyek alapján képes versenyfelügyeleti eljárást lefolytatni, illetve a jogsértést bizonyítani. Ezt a célt szolgálja az ún. engedékenységi politika, amely a nemzetközi versenyjogi gyakorlatban széles körű hagyományokkal rendelkezik és 2003-tól a GVH is alkalmazza.

Az engedékenységi politika lényege, hogy a GVH biztosítja, hogy a kartell feltárásában hatékonyan közreműködő, a jogsértést alátámasztó információkat és bizonyítékokat átadó vállalkozások a versenyfelügyeleti eljárás végén az egyébként rájuk kiszabandó bírság egésze vagy egy része alól mentesülhetnek. Az engedékenységi politika tehát a hatósággal történő együttműködő magatartás elősegítésére szolgál. Az engedékenységi politika hátterében az a megfontolás áll, amely szerint a kartellek feltárásához és megszüntetéséhez fűződő közérdek fontosabb és nagyobb hasznot hoz a társadalom és a fogyasztók számára, mint a vállalkozás megbüntetéséhez fűződő érdek.

Jelenleg a GVH az engedékenységi politika kereteit és részletszabályait a GVH elnöke és a GVH Versenytanácsának elnöke által kiadott közleményben szabályozza. (A GVH elnökének és a GVH Versenytanácsa elnökének 3/2003. számú közleménye a kartellek feltárását segítő engedékenységi politika alkalmazásáról.) Az engedékenységi közlemény jogszabályi alapját a Tpvt. 78. §-ának (8) bekezdése teremti meg, amely kimondja, hogy a GVH a Tpvt. 11. §-ába ütköző, titkolt megállapodások hatékony felderítése érdekében engedékenységi politikát alakíthat ki, amelynek keretében meghatározhatja, hogy milyen elvek alapján, illetve milyen mértékben kerülhet figyelembevételre a jogsértés felderítésében hatékonyan közreműködő jogsértő vállalkozás eljárást segítő együttműködő magatartása a bírság kiszabásáról hozott döntés mérlegelésekor.

A hatályos Tpvt. szerint az engedékenységi politika feltételeit közleményben kell meghatározni. Bár a közleményi szintű szabályozás átlátható és teljes körű tájékoztatást ad a GVH egy adott kérdésben irányadó gyakorlatáról, hátránya, hogy a közleményben foglalt szabályok nem kötelező erejűek. [A Tpvt. 36. §-ának (6) bekezdése szerint a GVH által kiadott közleménynek kötelező ereje nincs, rendeltetése a jogalkalmazás kiszámíthatóságának növelése.]

Mindeddig megfelelő volt az engedékenységi politika kereteinek közleményi szinten való rögzítése, azonban - a jogbiztonság növelése iránti igényre tekintettel - indokoltnak tűnik, hogy az engedékenység feltételei törvényi szinten is szabályozva legyenek.

Egyrészt a GVH az üzleti szféra részéről is többször szembesült azzal az elvárással, hogy az engedékenységi politika keretei kötelező erejű jogforrásban legyenek meghatározva, ne pedig csupán a GVH-ra nézve nem kötelező erejű közleményben. Bár az engedékenységi politika gyakorlati működtetése során nem merültek fel a közleményi szintű szabályozásból fakadó problémák, jogosnak tekinthető a vállalkozások azon irányú igénye, hogy a GVH-val való együttműködésük esetén törvényi garanciát kapjanak a számukra kilátásba helyezett kedvezmények biztosítására.

Másrészt célszerű olyan szabályozás kialakítása, amely a vállalkozások számára az engedékenységi politika alkalmazásából eredő kedvezményeket nemcsak a GVH előtti eljárásban, hanem a bíróságok jogorvoslati eljárásában is biztosítja, jelenleg ugyanis a GVH által kiadott közlemények semmilyen módon nem kötik a versenytanácsi határozat jogszerűségét felülvizsgáló bíróságokat. (Így a bíróság a versenytanácsi határozat felülvizsgálata során a GVH engedékenység kérdésében hozott döntését felülbírálhatja.)

Harmadrészt az Európai Versenyhálózathoz (a továbbiakban: ECN) tartozó versenyhatóságok engedékenységi modell-programot fogadtak el, amely előírja, hogy a tagállami versenyhatóságok által működtetett engedékenységi programoknak átláthatónak, kiszámíthatónak és a jogbiztonságot legnagyobb mértékig szolgálónak kell lenniük. Ez az elvárás leginkább úgy valósítható meg, ha az engedékenységi politika legfontosabb elemei mindenki számára kötelező erejű törvényben vannak szabályozva. Kiemelendő, hogy bár a modell engedékenységi program jogi kötőerővel nem bír, az ECN versenyhatóságai - és így a GVH is - vállalták, hogy engedékenységi politikájukat a modell programnak megfelelően felülvizsgálják. Az európai bizottsági és tagállami engedékenységi programok e módon való közelítése hozzájárul az egységesebb európai engedékenységi politika kialakulásához és a kartellekkel szembeni még hatékonyabb, európai szintű fellépéshez.

A fentiek alapján a módosítás törvényi szinten szabályozza azt, hogy

- milyen típusú jogsértések esetén lehet az engedékenységi politika alkalmazását kérni;

- milyen feltételek teljesülése esetén élhet bírság-elengedési és bírság csökkentési kérelemmel a kartellező vállalkozás;

- milyen kötelezettségek terhelik a vállalkozást az eljárás során annak érdekében, hogy kérelme sikeres legyen;

- melyek a feltételek teljesítésének és nem-teljesítésének következményei;

a GVH milyen szempontok alapján bírálja el a kérelmet, és melyek az engedékenységi kérelem elbírálásával kapcsolatos fontosabb eljárási szabályok.

Mindezen kérdések törvényi szintű rögzítésére azért van szükség, mert bármely engedékenységi program csak akkor működhet eredményesen, ha a vállalkozás a kartell feltárása, illetve a bizonyítás megkönnyítése érdekében tett beismerés és a bizonyítékok önkéntes átadása fejében biztos lehet abban, hogy a hatóság a vele szemben hozott érdemi döntésében valóban csökkenti vagy elengedi a kiszabandó bírságot.

Az engedékenységi politika alapvetéseinek törvényi szabályozása egyébként nem idegen az európai versenyhatóságok gyakorlatától sem: ilyen megoldás található például a finn, a belga, a litván, a lett, a portugál, az osztrák, a lengyel, a svéd és a francia rendszerben is.

A formai részletkérdések tekintetében a törvény a GVH-nak lehetőséget ad arra, hogy űrlap kiadásával határozza meg a kérelmekkel szemben támasztott követelményeket. (E megoldást a hatályos versenytörvény is alkalmazza a fúziós kérelmek és a bejelentések vonatkozásában.) Megjegyzendő, hogy a Tpvt. 36. §-ának (6) bekezdése alapján továbbra is lehetőség lesz arra, hogy a GVH a jogalkalmazást segítendő - a törvényi keretek között - az engedékenységi politikáról közleményt adjon ki.

A 9. §-hoz

A vállalkozások összefonódásának engedélyezése iránti kérelem előterjesztésének elmulasztása esetén a GVH legfeljebb napi ötvenezer forint bírságot szabhat ki, mely összeg nem kellő mértékben elrettentő hatású a kérelem elmulasztására vonatkozóan, így az összeg megemelése indokolt.

A 10. §-hoz

A törvény e rendelkezése egyrészt szélesíti a bejelentő jogorvoslati jogát, mivel a hatályos szabályok értelmezésében olyan gyakorlat alakult ki, ami ezt a jogorvoslati jogot kedvezőtlenül szűkítette. Így a jövőben egyértelművé válik, hogy az eljárást megszüntető végzéssel szemben a bejelentőnek jogorvoslati joga van.

Másrészt a törvény adekvát megoldást ad arra az esetre is, amikor a jogorvoslati kérelem elkésett, vagy azt arra nem jogosult terjesztette elő. Az érdemi vizsgálat nélküli elutasítás ellen további jogorvoslat lehetséges akkor, ha olyan végzést támadott az elkésett vagy nem jogosulttól származó jogorvoslat, melynek érdemi jogorvoslati elbírálása ellen is lenne további jogorvoslat.

A 11. §-hoz

A Tpvt. egyrészt lehetőséget ad a GVH-nak arra, hogy a vállalkozások versenyellenes magatartásával szemben fellépjen, másrészt pedig arra is jogot biztosít, hogy a verseny szabadságát sértő közigazgatási döntéseket megtámadja. A törvény világossá teszi e Tpvt. szabály és a Ket. viszonyát, egyértelművé téve, hogy ha a GVH jogosult felszólítani a közigazgatási szervet döntése módosítására, visszavonására, akkor a közigazgatási szerv jogosult is ezt megtenni. A törvény továbbá azt is kimondja, hogy ha a verseny szabadságának korlátozásából másoknak előnye származik (pl.: egy új piacra lépés megakadályozásából a korábban piacon lévő versenytársaknak), akkor az új belépő jogellenes távoltartásából adódó előnyük nem tekinthető olyan jóhiszeműen szerzett és gyakorolt jognak, ami a Ket. szerint a döntés módosításának, visszavonásának akadályát képezhetné.

A GVH csak egyéni panaszokból, bejelentésekből értesül a verseny szabadságát sértő döntésekről. Az ilyen jellegű információk áramlásának értelemszerűen előfeltétele, hogy a GVH e hatásköréről tudjanak az érintettek. Mivel ez a lehetőség nem köztudott, célszerű javítani a Gazdasági Versenyhivatal információhoz jutási lehetőségét, olyan módon, hogy ha a GVH tudomására jut egy adott ügy kapcsán egy bizonyos közigazgatási szerv jogsértő gyakorlata, akkor felvilágosítást kérhessen a hasonló tárgyú ügyekben hozott döntésekről, vagy együttműködést alakíthasson ki az adott döntés-típust másodfokon elbíráló közigazgatási szervvel, melynek eredményeképpen vélhetően hatékonyabban felszámolható lesz egy-egy jogellenes közigazgatási gyakorlat.

E GVH jogosítványok gyakorlásához kapcsolódik a törvény 18. §-ának (9) bekezdése is.

A Tpvt. 85. §-a alapján a GVH először a verseny szabadságát sértő közigazgatási döntés módosítására vagy visszavonására szólíthatja fel a döntést hozó közigazgatási szervet, ennek hatástalansága esetén pedig a döntést bíróság előtt megtámadhatja. Erre a hatályos törvény - a döntés jogerőre emelkedésétől számítva - hat hónapos jogvesztő határidőt állapít meg. A közigazgatási döntések azonban gyakran határozatlan, vagy hosszú időre hoznak létre versenyellenes állapotot. Az ilyen döntésekről általában ritkán, s a döntések meghozatalát követő jelentős idő elteltével értesül a GVH. A közigazgatási döntés megtámadására biztosított jogvesztő határidő alatt a GVH-nak mérlegelnie kell, hogy a kifogásolt döntés valóban sérti-e a verseny szabadságát, amennyiben pedig úgy ítéli meg, hogy igen, akkor e határidő alatt kell felszólítania a döntéshozó közigazgatási szervet, és bevárnia, hogy az eleget tesz-e a felszólításnak, azaz a döntését módosítja vagy visszavonja-e. Végül pedig a döntés bíróság előtti megtámadása esetén a megalapozott kereset előkészítésének is időigénye van.

Ennek az eszköznek a kihasználhatóságát javítja a törvény azzal, hogy a verseny szabadságát sértő közigazgatási döntések megtámadására a jövőben hosszabb, egy éves határidőt biztosít.

A 12-13. §-hoz

A Tpvt. 2-7. §-ait tartalmazó II. Fejezete a tisztességtelen verseny tilalmáról szól. A Tpvt. 86. §-a szerint a 2-7. §-okban foglalt rendelkezések megsértése miatti eljárás lefolytatása a bíróság hatáskörébe tartozik. A Tpvt. 86. §-ának (2) bekezdése taxatíve felsorolja, hogy a keresetlevélben a felperes mit kérhet a bíróságtól. A szellemi tulajdonjogok érvényesítéséről szóló, 2004. április 29-i 2004/48/EK európai parlamenti és tanácsi irányelv preambulumának (13) bekezdése megemlíti azt a lehetőséget, hogy a tagállamok az irányelv rendelkezéseit a tisztességtelen versenycselekményekre is alkalmazzák. A szellemi tulajdonjogokról szóló törvényekben, illetve az irányelvben a szellemi tulajdonjogok megsértése esetén támasztható igényekről szóló lista bővebb, mint a Tpvt.-beli, indokolt e jogkövetkezmény rendszerek jogrendszeren belüli egységesítése.

Az egyes törvényeknek az iparjogvédelmi és a szerzői jogok érvényesítésével összefüggő módosításáról szóló 2005. évi CLXV. törvény - az irányelvvel harmonizálva - bevezette a keresetlevél benyújtását megelőzően előterjeszthető ideiglenes intézkedés iránti kérelem elbírálására és az így elrendelt határozat hatályon kívül helyezésére vonatkozó szabályokat, a biztosítási intézkedésre, az ellenbiztosítékra, az ellenfél bizonyításra való kötelezésére, továbbá a biztosíték letételére és az annak összegéből való kielégítés határidejére irányadó rendelkezéseket, az előzetes bizonyítás különös szabályait, valamint az ellenfél meghallgatásának mellőzésére vonatkozó rendelkezéseket az előzetes bizonyítás és az ideiglenes intézkedés kapcsán. Ezek a rendelkezések eltérnek a Pp. általános szabályaitól.

A jogsértésekkel szembeni hatékonyabb fellépés érdekében a törvény kiszélesíti a tisztességtelen versenycselekményeket elkövetőkkel szemben érvényesíthető igények körét.

A fenti rendelkezések versenyjogi jogsértésekre való alkalmazása kapcsán figyelemmel kell lenni arra, hogy mely versenyjogi tényállások esetén indokolt az alapvetően szellemi tulajdoni logikára épülő szabályrendszer előírása. Nem minősíthető például a szellemi tulajdoni logikával rokoníthatónak a Tpvt. 2. §-ának a tisztességtelen gazdasági tevékenység tilalmára vonatkozó generálklauzulája, a bojkottfelhívás 5. §-ban foglalt tilalma, valamint a versenyeztetés, árverés és tőzsdei ügylet tisztaságát biztosítani hivatott 7. §. Ezzel szemben indokolt lehet a szellemi tulajdonjogok megsértése esetén alkalmazható szankciórendszer kiterjesztése az üzleti titok versenyjogi védelmét biztosító 4. §-ra, tekintettel arra is, hogy az üzleti titok védelmét a TRIPS Megállapodás 39. cikke is biztosítani rendeli. A jellegbitorlást tilalmazó 6. § esetében, amely a védjegybitorlással, illetve az áru hamis megjelölésének és az iparjogvédelmi jogok megsértésének (Btk. 296. §, illetve 329/D. §) büntetőjogi kategóriáival rokon, szintén helye lehet a szellemi tulajdonjogok érvényesítésének szabályaihoz hasonló rendelkezések alkalmazásának.

A 14. §-hoz

A 88/C. §-hoz: a kartellezéstől való visszatartó erőt növel1, ha a károsultak módszeresen fellépnek kártérítési perek formájában a kartellezők által okozott kár megtérítése érdekében. Ez a kár jellemzően abból adódik, hogy a kartellezők által érvényesített ár magasabb lesz, mintha az valódi versenyben alakult volna ki. (Ez akkor is így van, ha a kartellezők nem közvetlenül az árat határozták meg, hanem például felosztották egymás között a piacot, vagy limitált mennyiségi kvótákat határoztak meg, ugyanis ezek a versenykorlátozások - közvetetten ugyan -, de hatást gyakorolnak az árakra.)

Az ilyen kártérítési perekben a felperesnek alapvetően két dolgot kell bizonyítania: az alperesek jogellenesen jártak el, továbbá e magatartásukkal neki kárt okoztak. Az első feltételt illetően (jogellenesség) a felperes könnyű helyzetben van akkor, ha a GVH az alperesek jogsértését határozattal megállapította, ugyanis a Tpvt. 88/B. §-ának (6) bekezdése értelmében a kártérítési per bírósága a GVH határozatának jogsértést megállapító részéhez kötve van, vagyis ezt már nem kell a felperesnek bizonyítania.

Problematikus viszont az okozott kár mértékének, valamint az alperesi magatartás és a károsodás közötti okozati összefüggésnek a bizonyítása. Az alapvető nehézség abban áll, hogy a felperesnek bizonyítania kell, hogy kartell hiányában mi lett volna a piaci ár, továbbá azt is, hogy az ártöbbletet nem építette be a saját áraiba, azaz a kárt nem hárította át másra.

A károsultak jogérvényesítését segítendő a törvény vélelmet állít fel a jogsértés által „okozott” ár mértékére vonatkozóan, melyet azonban alperes ellenbizonyítással megdönthet. E megoldás azért kedvező a felperesnek, mert a bizonyítási teher így a jogsértőkre hárul.

A törvény a vélelmet csak a legsúlyosabb jogsértésekre, az ún. kőkemény (hardcore) kartellekre vezeti be. Ezek a jogsértések szinte bizonyosan befolyásolják az árat, így közvetlen hatásuk e vonatkozásban egy egyszerű számszerű törvényi vélelemmel megragadható. Mivel azonban a lentebb kifejtett bizonyítástechnikai körülmények a vélelem előírását csak az eladó (szolgáltatást nyújtó) oldalán indokolják, a szabály nem terjed ki a vevői árkartellekre.

„Ha a törvényhozó valamely tényt felvesz ugyan a jogszabály tényállásába, de viszont azt akarja, hogy az a fél, aki a jogszabályra hivatkozik, ezt a tényt ne legyen kénytelen bizonyítani: akkor ’vélelmet’ állít fel arra nézve, hogy ez a tény valónak veendő. (...) A tulajdonképpeni vélelem szerkezete, hogy az egyik tény valósága (bizonyított volta) esetében egy másik tényt kell egyelőre valónak tartani. (...) minden vélelem törvényes bizonyítási szabály (vagyis perjogi természetű). (...) A tulajdonképpeni vélelem pedig a közvetett bizonyításnak egyik neme, vagyis következtetés valamely (bizonyított) tényből valamely más tényre, amely következtetésnek a törvény teljes kötött bizonyító erőt tulajdonít.” (Szladits Károly: A magyar magánjog vázlata. Budapest, Grill, 1933., 47. old.)

Törvényi vélelem felállítása olyan esetekben indokolt, amikor a valóság szinte kivétel nélkül „visszaigazolja” a vélelmet, továbbá a vélelem bevezetése érdemben „egyszerűsít” is eljárási szempontból („megtakarítást” eredményez), mivel a jog által kedvezményezett személyt és az igazságszolgáltatást jelentős terhektől kímélheti meg. A vélelem kockázattelepítést is jelent, melynek során a jog inkább a jogosultak és nem a jogsértők felé húz „szívesebben”, különösen, ha a törvényileg telepített kockázat elhárítására inkább a jogsértő rendelkezik eszközökkel (pl. bizonyítási értelemben).

Jelen esetben a törvényi vélelem megalkotását megalapozó indokok és körülmények fennállnak. Nyilvánvaló ugyanis, hogy a vállalkozások azért hoznak létre kartellt, hogy a piaci árat ezzel befolyásolják, vagyis (a profitjuk növelése érdekében) például eladói kartell esetében vagy emelni akarják a kartell révén az árakat, vagy ki akarják zárni vele a verseny árcsökkentő hatását. Továbbá az árat alakítani kívánó, kínálati oldali piaci szereplők a piaci árakról, illetve az azokra ható költségekről közvetlenebb információkkal rendelkeznek, mint vevőik, így számukra könnyebb a bizonyítás. Ha a vevőnek kell bizonyítania, már az „első lépést” is csak úgy tudja megtenni, hogy kéri a bíróságot, kötelezze alpereseket az általuk a múltban alkalmazott árak (költségek) bemutatására. Az itt jelentkező információhiány már a kereset benyújtását is hátráltathatja. Mindezek a megállapítások a piacfelosztásra és a kibocsátás korlátozásra hasonlóan érvényesek.

A vélelemre tekintettel a kartellezőknek kell bizonyítaniuk, hogy a kartell hiányában sem lett volna alacsonyabb az ár. Bizonyításuk feltehetően arra is kiterjed majd, hogy a kartell célja nem az árak emelése (árcsökkenés megelőzése) volt. Ha ez az ellenbizonyítás sikertelen a vélelem beáll. E szabály kockázattelepítő hatása az, hogy az olyan kivételes estekben, amikor a bizonyítás ellehetetlenül, nem a károsultra, hanem arra telepíti a kár viselésének kötelezettségét, akinek jogsértő magatartása megállapítást nyert.

A vélelem százalékos mértékének meghatározásában a törvény a nemzetközi irodalomban közzétett vizsgálatokra és egyes külföldi versenyhatóságok gyakorlatára támaszkodik. Megjegyzendő, hogy a vélelem százalékos mértékét - mivel célja a bizonyítási teher igazságosabbá tétele - nem csak ahhoz szükséges igazítani, hogy mi az a minimális kármérték, ami tipikusan elő szokott fordulni, hanem azt úgy kell meghatározni, hogy minimálisan elégséges legyen ahhoz, hogy a károsult számára a perindítás kockázatát elfogadható mértékűvé tegye. E nélkül ugyanis a felek helyzete végletesen egyenlőtlen lenne (a jogsértő javára), hiszen a károsultnak túlzottan kockázatos lehet - a bizonyítási nehézségek miatt - jogai perben való érvényesítésének megkísérlése.

A vélelem jogrendszerünkben nem ritka jelenség. A polgári jogban is számos vélelem található, melyek megalkotása sok esetben nem csupán a ténybeli valószínűségek leképezésére vezethető vissza, hanem jogpolitikai indokokat is tükröz [pl. Csjt. 35. §, Ptk. 118. §, 201. § (1) bekezdés, 203. § (2) bekezdés, a társadalombiztosítási nyugellátásról szóló 1997. évi LXXXI. törvény 37. §-ának (3) bekezdése].

Még a számszerűsített (ráadásul megdönthetetlen) vélelemre is ismer példát a polgári jog: a törvényben meghatározott késedelmi kamat mértéke egy kárvélelem: a késedelmes fizetés a törvényben meghatározott mértékű kárt okozza. A mérték meghatározása „önkényes”, abban az értelemben, hogy csak hozzávetőlegesen tükrözi az aktuális időszak piaci kamatkondícióit. A késedelmi kamaton felüli kár követelhető [Ptk. 301. § (1) bekezdés: pénztartozás esetében - ha jogszabály eltérően nem rendelkezik - a kötelezett a késedelembe esés időpontjától kezdve akkor is köteles a késedelemmel érintett naptári félévet megelőző utolsó napon érvényes jegybanki alapkamattal megegyező mértékű kamatot fizetni, ha a tartozás egyébként kamatmentes. A kamatfizetési kötelezettség akkor is beáll, ha a kötelezett késedelmét kimenti.]

Mindezek a példák azt igazolják, hogy a törvény szerinti megoldás egyáltalán nem idegen a polgári jogunktól.

A törvény szabályai alapján felperesnek (a károsultnak) a következőket kell bizonyítania ahhoz, hogy a vélelem alkalmazásra kerülhessen. A kartell-megállapodást, illetve az alperesnek ebben való részvételét - ebben a GVH határozatára támaszkodhat. Az alperes árral kapcsolatos jogsértő magatartásnak felperes az érintettje (pl. vevője). Alperes jogsértő magatartása az árra hatást gyakorolhatott - attól ugyanis, hogy a törvény bizonyítási segítséget nyújt a kár mértékének meghatározása tekintetében, még nem mentesülhet a károsult az alól, hogy az okozati összefüggés valószínűségét feltárja a jogsértő magatartás és a károsodás között. Ha mindezt bizonyítja, a hatás mértékét - de csak 10% erejéig - nem kell bizonyítania. A károsultra még e szabály bevezetése esetében is még jelentős további bizonyítási teher nehezedik: igazolnia kell, hogy eleget tett kárenyhítési kötelezettségének (pl.: próbálkozott más, olcsóbb beszerzési forrással, illetve ilyen nem volt), továbbá azt is, hogy a kárt nem hárította át másra (azaz azt nem tudta beépíteni az áraiba, illetve beépítette, de emiatt pl. csökkent a forgalma). Továbbá, a kártérítés összegének megállapításához értelemszerűen bizonyítania kell azokat a körülményeket, melyek a kártérítés összegének meghatározásában relevánsak (pl. az általa vásárolt áru mennyisége).

A szabály kapcsán végezetül megjegyzendő, hogy nem érinti azokat az eseteket, mikor a károsult kára nem az érvényesített árakban testesül meg. Ilyenkor az általános kártérítési szabályok irányadók.

A 88/D. §-hoz: az engedékenység intézménye a kartellek felderítésének világszerte egyik legfontosabb eszköze. Magyarországon az „engedékenységes ügyek” száma elenyésző. Ennek egyik oka az lehet, hogy a kártérítési perek esetében az engedékenységben részesülő vállalkozás helyzete kedvezőtlen. A GVH jogsértést megállapító határozatát ő ugyanis jellemzően nem támadja meg, míg kartelltársai többnyire igen. A többfokú közigazgatási per időtartama alatt vele szemben a kártérítési per megindítható, és akár be is fejezhető, ráadásul a Ptk. 344. §-ának (1) bekezdése alapján közös károkozás esetében a károkozók egyetemlegesen felelősek a károsult irányában, vagyis a károsult bármelyiküktől a teljes kára megtérítését követelheti, az engedékenységben részesülő a többi jogsértő helyett is fizethet, amit ugyan később visszakövetelhet tőlük, de ez így is jelentős veszteséget okozhat számára.

A törvény azzal kedvez az engedékenységben részesülőnek, hogy felelőssége csak akkor kerülhet érvényesítésre, ha a többi jogsértővel szemben a követelés behajtása eredménytelen volt. E szabály úgy kedvez az engedékenységben részesülőnek, hogy egyúttal nem sújtja a károsultat. A törvény továbbá azzal is enyhíteni kívánja az engedékenységben részesülő vállalkozás kártérítési szempontból kedvezőtlen helyzetét, hogy a vele szemben indított kártérítési pert felfüggeszteni rendeli addig, amíg a kartelltársak által a GVH határozatának felülvizsgálata iránt indított közigazgatási per jogerősen be nem fejeződik. A törvény e szabályokat csak a teljes bírságelengedésben részesülő vállalkozás számára biztosítja.

A 15. §-hoz

A hatósági árakra vonatkozó rendelkezések megsértése esetén az árak megállapításáról szóló 1990. évi LXXXVII. törvény (a továbbiakban: Ártv.) 16. § és 18. §-a szerint a hatósági ár megállapítója határozatával:

- intézkedik a jogszerű állapot helyreállításáról (a jogszabályt sértő árral elért többlet árbevétel visszatérítéséről, vagy az állam javára történő befizetéséről és a jogszerű ár érvényesítéséről), továbbá

- ha a határozat felülvizsgálatát nem kérték a bíróságtól, akkor a határozatot bírság kiszabása végett megküldi a GVH-hoz.

A hatósági ár megsértését megállapító határozattal szemben fellebbezésnek nincs helye, a bíróságnál azonban - a határozat közlésétől számított harminc napon belül - kérhető a határozat felülvizsgálata. Ha a bíróság a jogsértést megállapítja, azt - bírság kiszabása végett - megküldi a GVH-hoz. A bírság kiszabására mindkét esetben a Tpvt.-ben foglaltak az irányadók.

A hatósági árak megsértéséhez fűzött jogkövetkezmények kiszabásának a GVH-hoz telepítése a gazdasági átmenet időszakából ered, és egy olyan gondolkodásmódot tükröz, amely még nem határolta el egyértelműen a GVH feladatait az árellenőrzéstől. Mára meghaladottá vált, hogy a gazdasági verseny szabadságát és tisztaságát felügyelő Gazdasági Versenyhivatal a szabályozott, hatósági árak kikényszerítésében működjön közre.

Ezért, valamint az eljárás egyszerűsítése céljából is a hatósági árak megsértése esetére előírt bírság-kiszabási feladatot a hatósági ár megsértését megállapító szervhez célszerű telepíteni. A hatósági ár megsértését megállapító szerv határozatában megállapítja a jogsértő magatartással elért előnyt is, így jobb helyzetben van a jogsértés súlyának megfelelő mértékű bírság kiszabásában.

A Tpvt. „jogelődjének” számító, a tisztességtelen piaci magatartás tilalmáról szóló 1990. évi LXXXVI. törvény 48. §-ának (1) bekezdése szerint - a hatósági árak megsértése esetén indított eljárásokban is - a bírság összegét a jogsértő magatartással elért anyagi előny, vagy a fogyasztóknak és a versenytársaknak okozott kár összegéhez igazodóan kellett megállapítani. A hatósági árak megsértése esetére a törvény visszatér ehhez a bírságkiszabási szemponthoz, azaz a bírságot a jogsértő magatartással elért előnyhöz kell majd igazítani.

E változtatásokhoz kapcsolódnak a törvény 18. §-a (8) bekezdésének c)-d) pontjai is: az Ártv. érintett §-ai a fenti módosításokra tekintettel értelemszerűen hatályon kívül helyezendők. A jövőben a hatósági árak megsértése esetén hozott határozatok bírósági felülvizsgálati lehetőségére az Ártv. 17. §-ának (2) bekezdése lesz irányadó.

Az Ártv. módosításához hasonlóan változtatja meg a törvény a villamos energiáról szóló törvény hasonló rendelkezéseit.

A 16. §-hoz

A bírósági végrehajtásról szóló 1994. évi LIII. törvény 187. §-a (1) bekezdése b) pontjának módosítására a törvény által tartalmazott törvénymódosítás 13. §-ával összefüggésben van szükség.

-----STARTING---POINT---VEGE---

A 17. §-hoz

A törvény a jogbiztonság kiemelkedően fontos szempontjára tekintettel részletes hatálybaléptetési és átmeneti szabályokat határoz meg; az új anyagi jogi magatartási normák csak a hatálybalépés után tanúsított magatartásokra terjedhetnek ki. Egyes eljárási rendelkezéseket viszont már a folyamatban lévő ügyekben is indokolt alkalmazni.

A 18. §-hoz

Deregulációs rendelkezés.