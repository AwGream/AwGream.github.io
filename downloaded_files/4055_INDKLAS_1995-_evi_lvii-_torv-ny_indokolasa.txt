1995. évi LVII. törvény indokolása

a vízgazdálkodásról

-----STARTING---POINT---ALTALANOS--- 

Az első magyar vízügyi törvényt - a vízjogról szóló 1885. évi XXIII. törvénycikket - hatályon kívül helyező, a vízügyről szóló 1964. évi IV. törvény azt a felfogást juttatta érvényre, hogy a vizek társadalmi tulajdonban vannak, a velük való rendelkezés elsődlegesen az államot illeti. A vízgazdálkodást - ideértve a vizek kártételeinek elhárítását is - döntően az állam irányította és végezte.

Az 1965. július 1-én hatályba lépett törvény tehát a vizek kizárólagos állami tulajdonára, a központi tervezésre, az állami beavatkozásra, valamint a centrális alárendeltségű szervezeti rendszerre épített, nem biztosíthatta, hogy a vízkészletekkel való gazdálkodás területén érvényesüljön a piaci értékszemlélet; nem garantálta, hogy a vízháztartási viszonyokba való minden beavatkozás csak ellenőrzött módon, az ökológiai viszonyok káros megbontása nélkül történjen és nem foglalkozott súlyának megfelelően a felszín alatti vizekkel.

A korábbi jogi szabályozás alapját képező politikai, gazdasági és tulajdonviszonyokban, a társadalom alapintézményeiben, összességében a társadalmi környezetben olyan lényegi a változás, amely új törvény megalkotását teszi szükségessé.

A Javaslat ennek megfelelően tükrözi a tulajdonviszonyokban bekövetkezett alapvető változásokat, rögzíti az állam, az önkormányzatok, a gazdálkodók, a természetes és jogi személyek feladatát, megváltozott szerepét, a szerepvállalás mértékét és az ehhez igazodó jogokat és kötelezettségeket és magában foglalja a vízgazdálkodási társulatokra vonatkozó - eddig törvényerejű rendeletben szabályozott - alapvető rendelkezéseket.

A Javaslat megvalósítja a vízkészleteknek a nemzeti vagyon dinamikus részeként való kezelését; a privatizációs, a koncessziós lehetőségeknek és a liberalizációnak a vízgazdálkodás területén történő alkalmazhatóságát, az állami feladatok felülvizsgálatát, a vízkészleteknek mind mennyiségi, mind minőségi szigorú elszámolás alá kerülését, az érdekeltek anyagi teherviselésével a takarékosságra való ösztönzést; a vízgazdálkodási társulati alapfeladatok bővítését, a vízgazdálkodásban a vizekkel való összehangolt gazdálkodás tervszerűségét (az ún. integrált vízgazdálkodást), a helyi önkormányzatok meghatározott vízgazdálkodási feladataira is figyelemmel az igénybe vett és távlati ivóvízbázisok megóvását és védelmét, a vízháztartási viszonyokba történő valamennyi beavatkozásnál az ökológiai szempontok figyelembevételét és annak ellenőrzését, a vízkár-elhárítás működésének feltételeit, az ezekkel kapcsolatos alapvető jogok és kötelezettségek törvénybe foglalását.

A Javaslat meghatározza a vízkár-elhárítási feladatok ellátásából adódó állami feladat- és felelősségvállalás mértékét, a kárelhárítási tevékenység során okozott károk viselésének rendjét és szabályait.

A Javaslat egyértelműen tükrözi az állam szerepének megváltozását, amely az anyagi termelő ágazatokhoz, a termelő infrastruktúrához képest számos kényszerítő - többek között a sajátos természetföldrajzi, infrastrukturális - körülmények miatt a vízgazdálkodásban még így is jelentős marad, de elsődlegessé a szabályozásban válik.

A Javaslat tervezete arra törekszik, hogy - a magyar jog keretei között - figyelembe vegye a nemzetközi vízjog általánosan alkalmazott megfogal-mazásait, az ezekre támaszkodó európai szemléletet és szabályozási gyakorlatot.

Az Európai Közösség a Javaslatban szereplő jogintézményekre irányelveket, rendeleteket nem adott ki. Ajánlásaikat (recomendation), így például a vízminőségre vonatkozó ajánlásokat a Javaslattal kapcsolatos egyéb jogszabályok érvényesítik.

-----STARTING---POINT---RESZLETES---

Az 1. §-hoz

A Javaslat hatálya kiterjed a felszín alatti és a felszíni vizekre - tekintet nélkül azok fizikai, kémiai és biológiai jellemzőire - a vízháztartásban szerepet játszó és emberi tevékenységgel befolyásolható valamennyi természetes megjelenési formájára, előfordulási helyére, a felszín alatti vizek természetes víztartó képződményeire, a felszíni vizek medrére, a természetes és mesterséges úton kialakult tartozékaira (part, parti növedék, sziget), továbbá a vizekkel kapcsolatos minden olyan létesítményre (akár kifejezetten vízgazdálkodási célú behatások előidézésére irányul, akár bármilyen egyéb célt szolgál vagy a vizeket csak járulékosan érinti) és minden olyan tevékenységre, amely a felszín alatti vizek víztartó képződményeit, a felszíni vizek lefolyási, áramlási viszonyait, mennyiségét, minőségét, medrét, partját bármilyen módon befolyásolja vagy megváltoztathatja.

A Javaslat biztosítani kívánja, hogy a vízkészletekkel, mint nemzeti vagyonnal való gazdálkodás; a vízháztartási viszonyokba való minden beavatkozás csak ellenőrzött módon, az ökológiai viszonyok káros megbontása nélkül történjen. Ennek megfelelően hatálya kiterjed a vizek természetes és mesterséges viszonyaiba való bármely beavatkozásra.

A Javaslat szabályozza a vizek hasznosítására, használhatóságának megőrzésére, a vízigények felmérésére, a vízszükségletek kielégítésére, a vizek megismerésére - ideértve a vízrajzi tevékenységet is -, a vizek kártételei elleni védelemre és védekezésre vonatkozó legfontosabb előírásokat.

A Javaslat 1. §-ának (1) bekezdése a hatály keretében, a tárgyi hatály mellett az alanyi hatályt is meghatározza.

A vízgazdálkodás nemzetközi együttműködésből adódó feladatai ellátására a törvény hatálya annyiban terjed ki, amennyiben nemzetközi szerződés eltérően nem rendelkezik.

A vizek mennyiségének és minőségének védelmével összefüggő - e törvényben nem szabályozott - követelményekről és feladatokról külön törvény rendelkezik.

A Javaslat 1. számú melléklete tartalmazza a külön meghatározást igénylő fogalmak jegyzékét.

A 2-5. §-hoz

A Javaslat 2. §-ának (1) bekezdése határozza meg a vizekkel kapcsolatos állami feladatokat, biztosítva egyúttal az állam, az önkormányzatok, a gazdálkodók, a természetes és jogi személyek feladatainak egzakt elhatárolását az új tulajdoni viszonyoknak megfelelő szerepvállalás alapján. A Javaslat - a vízügyi szabályozás történetében először - egyértelműen meghatározza az államnak a vizekkel kapcsolatos közhatalmi (2. §), illetve tulajdonosi (7. §) pozíciójából adódó feladatait.

A Javaslat 2. §-ának (2) bekezdése azt is meghatározza, hogy a felsorolt állami feladatok közül melyek azok, amelyeket a Kormány, melyek azok, amelyeket a vízgazdálkodásért felelős miniszter (a továbbiakban: miniszter), illetve a miniszter - a Kormány által meghatározott munkamegosztás szerinti rendben - a feladatban érintett más miniszterekkel együtt lát el.

A Javaslat 3. §-a szerint a vizekkel és a vízilétesítményekkel összefüggő állami feladatok körében az igazgatási tevékenységeket (a továbbiakban vízügyi igazgatás) - a 2. § (2) bekezdésében foglaltakra figyelemmel - a miniszter az állami vízügyi igazgatási szervezet (a továbbiakban: vízügyi igazgatási szervezet) útján végzi. A vízügyi igazgatási szervezet részei a miniszter által irányított ágazati minisztérium, valamint az e célra létrehozott központi és területi szervek. A központi és területi szerveket, valamint azok feladat- és hatáskörét a Kormány állapítja meg. Az állam vállalkozói vagyonának nem minősülő - és így más gazdálkodó szervezet használatába nem adható - vizek, illetve vízilétesítmények kezelését a vízügyi igazgatási szervezet látja el.

A vizekkel összefüggő önkormányzati feladatokat - a külön törvényben előírt kötelezettségekre is figyelemmel - a Javaslat 4. §-a határozza meg. Ezeket a feladatokat - a külön jogszabályokban a jegyző hatáskörébe utalt feladatok kivételével - a 4. § (2) bekezdése szerint a képviselőtestület látja el. A tulajdonosi feladatokat a 7. § (3) és (4) bekezdése tartalmazza.

A Javaslat a vízgazdálkodás és a vízügyi igazgatás nyilvánosságának társadalmi véleményezésének érdekében életre hívja az Országos Vízgazdálkodási Tanácsot és a területi vízügyi tanácskozást.

A nagyobb elvi jelentőségű és több minisztérium működési területét érintő, valamint a vízügyi igazgatási szervezet területi szerveinek tevékenysége körében felmerülő feladatokkal kapcsolatban létrehozott tanács, illetve tanácskozás a vízgazdálkodás terén tudományosan megalapozott, a korszerű technikának és a gazdaságosság követelményeinek megfelelő intézkedésekre és megoldásokra dolgoz ki javaslatokat.

A 6-8. §-hoz

A Javaslat 6. §-a - az Alkotmány 10. §-ára figyelemmel és a Ptk. 172. §-ával összhangban - kimondja, hogy a felszín alatti vizek és azok természetes víztartó képződményei, a természetes állóvizek közül a Balaton (a Kis-Balaton Vízvédelmi Rendszerrel együtt), a Velencei-tó, a Fertő tó, és a Hévízi-tó, a folyóvízben természetes úton újonnan keletkezett sziget és a törvény 2. és 3. számú melléklete szerinti folyók, patakok, medrek, vízilétesítmények az állam kizárólagos tulajdonában állnak. Ezek a vizek a társadalmi közszükségletek kielégítésében betöltött sajátos szerepükre és jelentőségükre - továbbá a közcélt szolgáló és nélkülözhetetlen természeti kincs jellegükre - figyelemmel forgalomképtelenek.

A Javaslat felhatalmazza a vízgazdálkodásért felelős minisztert, hogy a 2. és 3. számú melléklet szerinti vízfolyások és vízilétesítmények jegyzékét rendeletben közzétegye.

A felszín alatti vizek kizárólagos állami tulajdonának kiemelése maga után vonja a Ptk. 172. §-ának a Javaslat záró rendelkezései (45. § (2) bekezdésével történő) kiegészítését.

A tulajdon tárgyát nézve a Javaslat hatálya alá tartozó vizek természetes előfordulási és megjelenési formájukban elválaszthatatlanok az azokat tartó (tároló) természeti képződményektől, így például a vizek medrétől. Mivel a vízfolyások, illetve a tavak a mederrel szükségszerűen egy dolgot alkotnak (Ptk. 95. §), a vizeket, mint a természetben előforduló anyagot és e vizek természetes megjelenési, előfordulási helyétől elválaszthatatlan képződményeket a Javaslat egységes tulajdoni kategóriaként határozza meg.

A felszín alatti vizeket és a tulajdonjogra vonatkozó általános szabályokat tekintve, az állam kizárólagos tulajdona mellett pedig a Ptk. 96. §-ára alapozva határolható el a tulajdon különböző - a földfelszínen és a felszín alatt elhelyezkedő - tárgyainak tulajdoni helyzete.

A Javaslat 6. §-ának (3) bekezdése a helyi önkormányzatokról szóló 1990. évi LXV. törvény (Ötv.) 107. §-ának (1), (2) és (3) bekezdéséből következően azokra a vizekre utal, amelyek egyfelől az Ötv. erejénél fogva, másfelől az 1991. évi XXXIII. törvényben az ún. vagyontörvényben meghatározott feltételekre figyelemmel és a vagyonátadó bizottság, valamint az érintett önkormányzatok döntése alapján a helyi önkormányzatok tulajdonába kerültek.

A Javaslat 6. §-ának (4) bekezdése határozza meg azokat a vizeket amelyek egy adott ingatlan határain belül helyezkednek el és az ingatlan tulajdonosának a tulajdonában állnak.

A Javaslat 6. §-ának az előző bekezdéseiben nem említett vizek és vízilétesítmények - a saját célú vízilétesítmények kivételével - a Javaslat 6. §-ának (6) bekezdése szerint az állam tulajdonában vannak, de forgalomképesek vagy a helyi önkormányzatnak (önkormányzati társulásoknak) adhatók.

A Javaslat 6. §-ának (7) bekezdése fenntartja azt a jelenleg is hatályos rendelkezést, hogy a vízfolyások olyan természetes feliszapolódásán (növedéken), amely már nem tekinthető a meder részének - a Ptk. 126. §-ával összhangban - a parti ingatlan tulajdonosa szerezhet tulajdont.

A Javaslatban érintett társadalmi viszonyok jogi szabályozásának egyik alapvető célja, hogy a törvény konkrétan rögzítse azokat a feladatokat, amelyek ellátásáról - a tulajdonában álló vizekkel és vízilétesítményekkel kapcsolatban - az államnak, illetve az önkormányzatnak gondoskodnia kell.

A Javaslat 7. §-a az említetteknek tesz eleget, amikor a vízgazdálkodás egyes szakterületeire figyelemmel, tételesen is rögzíti a tulajdonlással járó feladatokat, amelyek az államnak és az önkormányzatoknak a társadalom érdekében ellátott szervező, szolgáltató feladataival szoros öszszefüggésben állnak.

Az állam és az önkormányzat a közfeladatokon túlmenően, a közérdek mértékét meghaladó vízimunkát végezhet, vízilétesítményt építhet, ennek többletköltségeit az igénylők kötelesek megtéríteni.

A vízgazdálkodási tevékenységek elvégzésével vagy vízilétesítmény megvalósításával, továbbá ezek rendeltetésszerű kezelésével, üzemeltetésével felmerülő többletköltséget - a Javaslat 8. §-a szerint - az abban érdekelt, érdekeltségének arányában köteles a vizek és vízilétesítmények tulajdonosának megtéríteni.

A helyi közcélú vízilétesítmények, illetve a közcélú vízimunkák költségeire - vízgazdálkodási társulat alakítása esetén - a társulati érdekeltségi szabályok irányadóak, vízitársulat hiányában a közcélú vízilétesítmény által érintett (megvédett) vagy vízhasználatot biztosító területen ingatlan tulajdonnal rendelkezőknek érdekeltségük arányában megállapított közcélú érdekeltségi hozzájárulást kell fizetniük, amelyet az államigazgatási eljárás általános szabályairól szóló törvény rendelkezései szerint lefolytatott eljárásban hozott határozatával az érdekeltekre, érdekeltségük arányában a jegyző vet ki.

A 9-12. §-hoz

A Javaslat meghatározza a működtetés fogalmát. A tulajdonos a működtetést állami vagy önkormányzati többségi részesedéssel e célra alapított gazdálkodó szervezetre, költségvetési szervre vagy intézményre bízhatja vagy a koncessziós pályázat nyertesének - koncessziós társaságnak - átengedheti. A Javaslat azt is meghatározza, hogy mely tevékenység nem minősül koncessziókötelesnek (9. § (2) bekezdés).

A tartósan, illetve időlegesen állami tulajdonba tartozó vagyonnal kapcsolatos ún. privatizációs törvények (1992. évi LIII., LIV., LV. tv.) rendelkezéseire tekintettel a Javaslat 10. §-a szerint, ha a kizárólagos állami tulajdonban, illetve önkormányzati törzsvagyonban lévő közcélú vízilétesítmények működtetését gazdasági társaság végzi, a létesítmény közművagyonát az állam nevében a miniszter, az önkormányzat nevében a képviselőtestület adja szerződéssel a társaság használatába.

A Javaslat meghatározza a szerződés speciális elemeit és a közművagyon működtetésével kapcsolatos feladatok rendeletben való szabályozására a Kormánynak ad felhatalmazást.

A Javaslat - a koncessziós szerződés megkötését megelőző - a pályázat kiírására az állami tulajdon működtetése tekintetében a minisztert, az önkormányzati tulajdon működtetésével összefüggésben a képviselőtestületet jogosítja fel.

A koncessziós szerződés megkötését megelőzően - mintegy a megkötendő szerződés tartalmának kialakítása érdekében - a Javaslat 11. §-a a pályázati kiírás feltételrendszerét is meghatározza. Elsődlegesen kimondja azt, hogy milyen feltételek fennállása esetén kerülhet sor egyáltalán pályázat kiírására, majd pedig a pályázat kiírása követelmény rendszeréről rendelkezik. Megállapítja azt is, hogy mely esetben nem kell a pályázat nyertesének koncessziós társaságot alapítania, illetve koncessziós szerződést kötnie.

A Javaslat 12. §-a azokat a tevékenységeket is meghatározza, amelyek gyakorlására a koncessziós társaság a koncesszió időtartama alatt jogosult.

A 13. §-hoz

A Javaslat a víziközművek által végzett közműves vízellátást és szennyvízelhelyezést közüzemi tevékenységnek minősíti, a víziközművek működtetőinek, a közüzemi tevékenység végzésére a létfenntartáshoz szükséges ivó-, valamint az alapvető közegészségügyi feltételek betartásához szükséges vízellátásra szerződéskötési kötelezettséget ír elő.

A Javaslat 13. §-a a (2) bekezdésében az (1) bekezdés által említett közüzemi tevékenységre a Polgári Törvénykönyvnek a szerződésre vonatkozó általános szabályait és a közüzemi tevékenységre vonatkozó rendelkezéseit rendeli alkalmazni, továbbá a (4) bekezdésében felhatalmazza a Kormányt, hogy a tevékenység minőségi követelményeit a szerződés alapján, a felek jogait és kötelezettségeit, a szerződéskötési kötelezettség korlátozásának feltételeit rendeletben határozza meg.

A víziközműves közüzemi tevékenység a gazdasági tevékenységek körébe tartozik, ezért igénybevételéért díjat kell fizetni. A díjfizetés elmulasztása nem járhat a szolgáltatás olyan mértékű korlátozásával, amely veszélyeztetné a létfenntartást vagy az emberi egészséget.

Ha a díjfizetést elmulasztó fogyasztó létfenntartási ivóvízigénye egy meghatározott körzeten belül más egészséges ivóvízforrásból nem biztosítható (pl. közkifolyó, közkút), illetve az életműködés során keletkezett, közműbe jutó szennyvizek elvezetése közhigiénés érdek, a szolgáltatási díj fizetésének elmaradása miatt a szolgáltatás korlátozása csak a fenti funkciókat teljesítő alapszolgáltatást meghaladóan történhet.

A 14. §-hoz

A vízkészletek közül fokozott biztonságban kell tartani a legjobb minőségű, a legértékesebb hasznosítású és a legkevésbé pótolható készleteket. Ezek közé tartoznak az ivóvízellátásra alkalmas, az ásványvíz és gyógyvízminőségű hasznosítható vizek.

A vízkészletek mennyiségi, minőségi károsodásának utólagos felszámolása, a természetes készletállapotok helyreállítása sokszorosan költségesebb (amennyiben egyáltalán lehetséges) mint a károsodás megelőzése, ezért a vízkészletek védelme és biztonságban tartása a vízkivétel környezetében, az igénybevett vízkészlet (vízbázis) utánpótlódási területén meghatározott módszerrel kijelölt térben és területen (védőterület, védőidom) alkalmazott intézkedésekkel történik (vízbázis-védelem).

A gazdasági és közösségi tevékenységek általában vizek használatával járnak. Piacgazdasági viszonyok között a vízhasználattal kapcsolatos költségek a termelési költségek vagy közösségi kiadások elválaszthatatlan részét képezik. Ez teszi érdekeltté a vízhasználót a víztakarékosságban. A vizek hasznosításának különleges sajátossága, hogy ugyanazt a vízkészletet többen is igénybe vehetik, illetve azt többször is fel lehet használni, ha a használat során a vízkészlet hasznosíthatóságát megőrzik. Az ehhez fűződő társadalmi érdeket fejezi ki a Javaslat azon rendelkezése, amely szerint a hasznosításba vont vízkészletek biztonságban tartásáról a hasznosítási érdekeltsége arányában a vízkészlet használójának kell gondoskodnia. A közműves ivóvízellátásban ez a kötelezettség az ivóvíz-ellátási felelősséget viselő szervezetet terheli.

A vízkivétellel járó vízhasználatok - néhány különleges esettől eltekintve (pl. ásványvíz palackozás, speciális öntözési módok) - az igénybe vett vizet a termékbe beépülő és a technológia során elpárolgó mennyiség leszámításával megváltozott minőségben (használt víz) visszabocsátják a természetes körforgásba. Amennyiben ez nem párologtatással történik, ezzel ismételten és közvetlenül beavatkoznak a vízkészlet viszonyokba, ezért szükség van arra, hogy a vízigények elbírálásánál a vízhasználat egészét - tehát nem csak az igényelt víz kivehetőségét - a használt víz visszavezethetőségét mennyiségi, minőségi, környezetvédelmi szempontból egyaránt számításba vegyék. Ennek alapját teremti meg a Javaslat akkor, amikor a szennyvizek összegyűjtéséről és megfelelő elhelyezési kötelezettségéről rendelkezik.

A 15. §-hoz

Figyelemmel arra, hogy a létfenntartási (ivóvíz-ellátási) vízszükséglet semmilyen más módon nem elégíthető ki, az erre alkalmas - ivóvíz-minőségű - vízkészleteinkkel kell a legkörültekintőbben gazdálkodni. E vízkészletek megőrzése a jövő generációi számára alapvető erkölcsi kötelesség.

Alapvető közérdek, hogy más felhasználási célok miatt a létfenntartást szolgáló ivóvízellátás ne lehetetlenüljön el vagy költségei ne nőjenek indokolatlanul. Ezért az igénykielégítési sorrendet illetően a Javaslat a vízigény ki nem elégítésének következményei szerint rangsorol. Első helyen a létfenntartás vízigénye szerepel, mint olyan vízigény, amelynek a ki nem elégítése a lakosság létfeltételeit veszélyezteti. A sorrendben következő tételek olyan vízhasználatokat tartalmaznak, amelyeknél a vízigény szüneteltetése, vagy korlátozása nem kompenzálható szervezési, vagy technológiai intézkedésekkel, illetve az igénybe vett víz olyan jellemzőit hasznosítják, melyek más erőforrással nem helyettesíthetők (így például: ásványtartalom, gyógyhatás). A sort az egyéb, így például a sporttal kapcsolatos vízhasználatok zárják.

Ha a vízhasználatok korlátozása szükségessé válik, annak sorrendje a 15. § (5) bekezdésében meghatározott kielégítési sorrendek fordítottja.

A 16-19. §-hoz

A vizek kártételei elleni védelem és védekezés az állam, az önkormányzatok, illetve az érdekeltek (tulajdonosok, más jogcímen használók) feladata. Ezt a több önkormányzat területét védő árvízvédelmi fővédvonalakon - általában a nagyobb folyók és vízfolyások mentén -, valamint az ún. belvízrendszerek főművein a vízügyi szervek látják el.

A legfeljebb két önkormányzat területét védő árvízvédelmi fővédvonalakon, a helyi jelentőségű kisvízfolyásokon (patakokon) és belvízcsatornákon, valamint a belterületeken mind a megelőző védelmet, mind a tényleges védekezést - az ún. helyi vízkár-elhárítást - az önkormányzatok polgármesteri hivatalai a vízügyi szervek szükség szerinti szakirányításával látják el. Az állami vagy önkormányzati feladatok körébe nem tartozó védelmi tevékenységek ellátása az érdekeltek (tulajdonosok vagy egyéb jogcímen használók) feladata.

Mind az állami, mind az önkormányzati felelősségi körbe tartozó védekezés (az árvíz- és belvízvédekezés, helyi vízkár-elhárítás, vízminőségi kárelhárítás) műszaki, valamint az ezekkel összefüggő államigazgatási feladatoknak az összehangolása, a védekezési munkák irányítása, a védekezéshez szükséges erők összpontosítása és mozgósítása jól összehangolt és folyamatosan működő szervezet munkáját igényli.

Ennek megfelelően, amíg az árvíz és a belvíz, a patakok áradása, a vizek elszennyeződése a rendkívüli mértéket nem haladja meg, a védekezés országos irányítását a miniszter, a területi védekezést pedig a területi vízügyi szerv vezetője, illetve a polgármester látja el. A rendkívüli készültség beálltától az irányítást országosan a kormánybiztos veszi át. A kormánybiztos a miniszter.

Különlegesen nagy veszély (szükségállapot) esetén a védekezés országos irányítása - a külön jogszabály szerinti - kormánybizottság hatáskörébe tartozik. A saját szervezettel védekező települések által fenntartott műveken az árvíz- és belvízvédekezés műszaki feladatait a település közigazgatási határán belül - a vízügyi igazgatási szervezet területi szervének szakmai irányításával - a polgármester (Budapesten a főpolgármester) a polgármesteri (főpolgármesteri) hivatal útján látja el. Az árvíz- és belvízvédekezés, valamint a helyi vízkár-elhárítás államigazgatási feladat- és hatáskörét a fővárosi, megyei közigazgatási hivatal vezetője, illetőleg a polgármester látja el.

A védekezés irányításának, a védekező erők mozgósításának és igénybevételének, valamint a védekezésnek a részletszabályait e törvény felhatalmazása alapján kiadott kormányrendeletben vízkár-elhárítási szabályzat állapítja meg.

A vizeket érő rendkívüli szennyezések (így például a baleset, a természeti katasztrófa, a bűncselekmény, a szélsőséges természeti körülmények, a radioaktív szennyezés, a külföldről érkező vízszennyezés) elhárítása következtében keletkezhetnek és veszélyeztetik a vizek hasznosítását, a vízellátás biztonságát, a lakosság egészségét és életét, a gazdaságot, valamint a környezetet - a vízügyi szervek irányítása mellett - minden érintett feladata és kötelessége. Amennyiben a károkozó nem ismert, a védekezés végrehajtása a vízügyi szervek feladata. Ha a szennyező a védekezés végrehajtására nem képes, akkor a védekezést a vízügyi szervek végzik a szennyező költségére.

20-27. §-hoz

A Javaslat a Ptk. 108. §-ával összhangban rögzíti a vízügyi szakfeladatok ellátásához nélkülözhetetlen, az adott ingatlan tulajdonosát (egyéb jogcímen használóját) terhelő tűrési kötelezettséget, illetve használati korlátozásokat, továbbá - a törvényben szabályozott jogviszonyból eredő - a közérdeket szolgáló rendelkezéseken alapuló egyéb jogokat és kötelezettségeket, így a korlátozással arányos kártalanítási kötelezettséget is.

A Javaslat 23. §-a a szerzett jogok sérelme nélkül úgy rendelkezik, hogy a hatályba lépést követően a természetes vizek partját a tulajdonos állam, illetőleg a helyi önkormányzat közérdekű célokra tartja fenn, ezért beépítetlen ingatlantulajdon a természetes vizek partján nem szerezhető. A Kormány különösen indokolt esetben - meghatározott ingatlan, illetőleg meghatározott partszakasz tekintetében -, a helyi önkormányzat a települési érdekekre figyelemmel a korlátozás alól rendeletben felmentést adhat.

A 28. §-hoz

A Javaslat az állam által végzett vízgazdálkodási tevékenység egyik eszközeként a vízjogi engedélyt jelöli meg. Ez korlátozást jelent annyiban, hogy bármely vízimunka elvégzéséhez, vízilétesítmény megépítéséhez, átalakításához, megszüntetéséhez, vízhasználathoz hatósági engedély szükséges. Funkcióját tekintve pedig az a rendeltetése, hogy a vízimunka, vízilétesítmény vízhasználat a vízgazdálkodás rendjébe beilleszkedjék és biztosítsa a vízügyi jogszabályok érvényesülését.

A vízjogi engedély összefoglaló elnevezés, amely magában foglalja az elvi vízjogi engedélyt, (amely a vízgazdálkodási szándék műszaki megtervezéséhez szükséges alapadatokat, valamint a vízgazdálkodási cél elérését szolgáló megoldási módozatokat írja elő) a vízjogi létesítési engedélyt, (amely a vízgazdálkodási célú létesítmények megépítését vagy vízimunkák elvégzését, a kivitelezést biztosítja) és a vízjogi üzemeltetési engedélyt (amely a vízilétesítmények vízügyi-műszaki szempontból történő használatbavételéhez és üzemeltetéséhez, valamint az azokkal gyakorolható vízhasználatokhoz szükséges).

A 29-30. §-hoz

A Javaslat rendelkezik azokról a vízimunkákról, vízilétesítményekről, vízhasználatokról, amelyekhez a hatóság engedélye szükséges, meghatározva az engedély kiadásának feltételeit is.

Ha a vízimunka elvégzése, illetve a vízilétesítmény megépítése vagy átalakítása engedély hiányában vagy a létesítési engedélytől eltérően történt, az üzemeltetési engedély kiadása megtagadható. Amennyiben a hatóság az engedélyt utólag megadja, a létesítő bírság megfizetésére köteles. A bírság az engedély nélkül létesített építmény értékének 20 %-áig, engedély nélküli vízimunka vagy vízhasználat esetén a mindenkori vízjogi szabálysértési értékhatár ötszöröséig terjedhet.

A Javaslat szerint ha a vízjogi engedély kiadásának alapjául szolgáló körülményekben később változás következik be, akkor az akár hivatalból, akár az engedélyes kérelmére módosítható, szüneteltethető, illetve vissza is vonható.

Amennyiben a felsorolt intézkedések következményeként a vízjogi engedélyesnek kára keletkezik, az okozott kárt az köteles megtéríteni, akinek érdekében az intézkedés történt. Emellett a Javaslat rögzíti azokat a feltételeket, amelyek bekövetkezése esetén az engedélyest kártalanítás nem illeti meg.

A 31. §-hoz

A Javaslat rendelkezik arról is, ha valamely munka elvégzésének, létesítmény megvalósításának engedélyezése nem tartozik a vízügyi hatóság hatáskörébe, de valamilyen módon érinti a vizeket, vízilétesítményeket, azok állapotát, üzemeltetését. Ez esetben az engedélyezésre illetékes hatóság köteles a vízügyi hatóság szakhatósági hozzájárulását beszerezni és döntésénél figyelembe venni.

A 32-33. §-hoz

A hatóság az eljárásnak hivatalból történő megindítására jogszabályi felhatalmazás alapján, közérdekből vagy jogok érvényesítése, kötelezettségek teljesítése érdekében jogosult. A Javaslat kimondja, hogy a vizek mennyiségi és minőségi védelme, a vizek kártételeinek elhárítása, a károk megelőzése vagy a jogszerűen gyakorolt vízhasználat azt egyébként szükségessé teszi, a hatóság a vízhasználót a káros, a károsodás veszélyével fenyegető állapot megszüntetésére, a szükséges vízimunka elvégzésére vagy meghatározott módon történő gyakorlására kötelezheti.

A vízügyi igazgatás területi szerve, mint vízügyi hatóság a vízgazdálkodás egységes térségi és szakmai rendjének, valamint zavartalan és jogszerű ellátásának érdekében komplex ellenőrző-intézkedő hatáskört gyakorol és tevékenységet lát el.

Ez a jogkör a vízügyi felügyelet, amely a közigazgatási eljárási jogban szabályozott hatósági ellenőrzés, tartalmában a vízgazdálkodás műszaki és jogi rendjének a szükséges intézkedéseket is magában foglaló közhatalmi eszközökkel való biztosítása.

A Javaslat rendelkezik a vízimunkákra, vízilétesítményekre (a vízikönyvre) és vízhasználatokra vonatkozó nyilvántartás vezetéséről. A vízikönyv szabályainak rendeletben való meghatározására a Javaslat 45. § (8) bekezdés f/ pontjában a miniszter kap felhatalmazást.

A 34. §-hoz

A vízgazdálkodási közfeladatok a Javaslatban meghatározott feltételek szerint létrehozott vízgazdálkodási társulatok útján is elláthatók. Ha társulat nem jön létre, ezeket a közfeladatokat a területileg illetékes önkormányzat vagy az állam látja el.

A társulat jogi személyiséggel rendelkező gazdálkodó szervezet, közfeladatai jellegétől függően vízitársulat, illetve víziközmű társulat. A társulat létrehozására, szervezetére és működésére, valamint megszűnésére - e törvény eltérő rendelkezése hiányában - a gazdasági társaságokról szóló törvény 1988. évi VI. törvény I., II. fejezetének rendelkezéseit kell alkalmazni.

A társulati forma sajátos szervezet, nem szövetkezet és nem gazdasági társaság. Fő jellemzője, hogy állami, önkormányzati feladatot képező vízimunkák elvégzésére jön létre. A társulatnak a területileg érdekelt természetes és jogi személyek, jogi személyiséggel nem rendelkező gazdasági társaságok a tagjai (kényszertagság). A tag köteles a társulat közfeladatai ellátásának költségeihez az érdekeltségi egység arányában hozzájárulni.

A 35. §-hoz

A vízgazdálkodási társulatok két típusát lényegében az különbözteti meg, hogy a víziközmű társulat a helyi jelentőségű közcélú vízgazdálkodási beruházás megvalósítására alakítható és a feladata teljesítése után megszűnik, a vízitársulat folyamatosan működő, gazdálkodó szervezet, amely a helyi jelentőségű közcélú vizek és vízilétesítmények fejlesztésével, fenntartásával és üzemeltetésével foglalkozik.

A vízitársulat az alapfeladatainak teljesítése mellett a közfeladatai ellátásának sérelme nélkül megrendelésre vízgazdálkodási szakmunkákat és rokontermészetű munkákat végezhet, illetve szolgáltatási feladatok ellátását vállalhatja. A vízitársulat olyan vállalkozásban vehet részt, amelyben felelőssége nem haladja meg vagyoni hozzájárulásának mértékét.

A 36-37. §-hoz

A Javaslat 36. §-a szerint a társulat akkor jön létre, ha a tagoknak az érdekeltségi területén ingatlan tulajdonnal rendelkező, illetve az ingatlant egyéb jogcímen használó természetes és jogi személyeknek, jogi személyiséggel nem rendelkező gazdasági társaságoknak az érdekeltségi egység aránya szerint számított többsége az alakuló közgyűlésen elhatározza a társulat megalakulását, elfogadja a társulat alapszabályát és megválasztja a társulat testületi vezető szerveit és tisztségviselőit. A Javaslat 36. § (2) bekezdése a társulat megalakításához az alakuló közgyűlésen a tagok érdekeltségi egység szerint számított, legalább kétharmados többségének erre vonatkozó döntését írja elő.

A Javaslat 37. §-a határozza meg az alapszabállyal és tartalmával kapcsolatos alapvető rendelkezéseket.

A 38-39. §-hoz

A társulat legfőbb testületi szerve a taggyűlés, (küldöttgyűlés) amely a tagokokból, (képviselőikből) áll. A társulat szervezetének, működésének, gazdálkodásának legfontosabb ügyeiben, továbbá a társulatokat érintő minden alapvető kérdésében a taggyűlés (küldöttgyűlés) dönt.

A taggyűlés (küldöttgyűlés) kizárólagos hatáskörrel állapítja meg a társulat alapszabályát. Dönt - a jogszabályok keretei között - pl. a társulati célok és feladatok elhatározása, a teherviselés mértéke és hozzájárulás differenciálásának általános elvei, az alkalmazás általános irányelvei és keretei, a társulat testületi szervei és az ügyvezető igazgató megválasztása (alkalmazása) és beszámoltatása, a társulat érdekképviseleti szervének megválasztása kérdéseiben.

Az intéző bizottság a taggyűlés (küldöttgyűlés) határozatainak, a jogszabályoknak, az alapszabálynak és más belső szabályzatoknak megfelelően irányítja és vezeti a társulat tevékenységét, gondoskodik a taggyűlési (küldöttgyűlési) határozatok végrehajtásáról és dönt a társulatot érintő minden olyan ügyben, amely nem tartozik a taggyűlés (küldöttgyűlés) vagy az ellenőrző bizottság hatáskörébe.

Az ellenőrző bizottság a társulat ellenőrző szerve. Az ellenőrző bizottság feladata a társulat egész tevékenységére kiterjedő folyamatos ellenőrzés. Az ellenőrző bizottság közvetlenül a taggyűlésnek (küldöttgyűlésnek) van alárendelve.

A 40. §-hoz

A Javaslat szerint a társulatok feletti törvényességi felügyeletet a cégbíróság látja el, a társulatok közös érdekeik védelmére - az egyesülési jogról szóló törvény szerint - területi és országos érdekképviseleti szerveket hozhatnak létre.

A 41-43. §-hoz

A tagok hozzájárulásának mértékét és fizetésének határidejét úgy kell megállapítani, hogy - az egyéb forrásokat is figyelembe véve - fedezze a társulat által elvégzendő közfeladatok minden közvetlen és közvetett költségét, a vízkár-elhárításra képzett tartalék összegét, a költségként el nem számolható kiadásokat.

A tag alapszabályban meghatározott érdekeltségi hozzájárulásának mértéke mérsékelhető, illetve a jogszabályban, alapszabályban meghatározott feltételek szerint felfüggeszthető. Az érdekeltségi hozzájárulás a Javaslat 41. §-a szerint adók módjára behajtható köztartozás.

A Javaslat a 42. §-ában rendelkezik a társulat tulajdonába került, illetőleg a közfeladatok ellátásához elkülönített vagyonról.

A Javaslat szerint a vízitársulat közfeladat ellátásához szükséges elkülönített vagyonával gazdasági társaságot, közhasznú társaságot, alapítványt nem hozhat létre, gazdasági társaságban, közhasznú társaságban érdekeltséget nem szerezhet, alapítvány részére pénzbeli vagy egyéb hozzájárulást nem teljesíthet. A közfeladat ellátásához szükséges elkülönített vagyon: a számvitelről szóló 1991. évi XVIII. törvény 1. számú melléklete szerinti, a tárgyévet megelőző év mérlegében kimutatott jegyzett tőke, valamint a közfeladatok ellátásához a tárgyévben juttatott pénzeszköz, továbbá a jegyzett tőkén felüli saját tőkéből a jegyzett tőke összegének 8 %-a.

A társulat tartozásaiért saját vagyonával felel. A tagok a társulat tartozásaiért nem felelnek. A vízitársulat a vállalkozási tevékenységből származó eredményét elsősorban közfeladatai ellátására köteles felhasználni.

A Javaslat 43. §-a rendelkezik a társulat szervei által a tagsági jogviszonnyal kapcsolatban hozott - jogszabályba vagy alapszabályba ütköző - határozat bírói felülvizsgálatáról.

A 44. §-hoz

A víziközmű társulat sajátosságaiból adódóan, feladata teljesítése után megszűnik. A vízitársulat megszűnése nem vált gyakorlattá, de a gazdasági társaságokról szóló törvény szabályozása miatt előfordulhat. Ugyanakkor a vízitársulat közfeladatokat lát el, megszűnése esetén e közfeladatokat továbbra is el kell végezni, ezért a megszűnésére vonatkozó előírásokat - a vagyon és az ellátandó feladatok tekintetében - e tervezetben meghatározott eltérésekkel célszerű szabályozni.

-----STARTING---POINT---VEGE---

A 45. §-hoz

A Javaslat záró rendelkezése tartalmazza a hatálybaléptető és hatályon kívül helyező, valamint az átmeneti rendelkezéseket.

A Javaslat, tulajdoni rendelkezéseinek megfelelően kiegészíti a Polgári Törvénykönyv 172. §-át.

A törvény szerint a társulatok választhatnak, egy éven belül új alapszabályt alkotnak és tovább működnek vagy egy éven belül az új alapszabályt nem tudják megalkotni és megszűnnek, avagy elhatározzák a megszűnésüket és e törvény alapján új társulatot/okat/ alapítanak.

A Javaslat záró rendelkezése tételesen sorolja fel a végrehajtásra a Kormánynak, illetve a miniszternek adott azokat a felhatalmazásokat, amelyek a tervezet egy-egy szakaszához nem kapcsolódnak.