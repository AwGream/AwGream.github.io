2014. évi CIII. törvény indokolása

a hűség falvairól

-----STARTING---POINT---ALTALANOS--- 

Az első világháborút lezáró Párizs környéki békeszerződések részeként 1920. június 4-én megkötött trianoni békeszerződés történelmünk egyik legsúlyosabb tragédiája volt. A békekonferencia az önrendelkezési jog figyelmen kívül hagyásával a nyugati területsáv elcsatolása mellett döntött, pedig a hagyományosan magyarhű Vas megyei nemzetiségeknél alig jelentkeztek elszakadási törekvések.

Az elkeseredés különösen hatalmas volt a nyugati végeken. Az Ausztriának ítélt területek átadásának megakadályozására és a nyugati országrész megmentéséért a későbbi magyar-osztrák határvonal egész hosszában szervezett ellenállás, fegyveres küzdelem bontakozott ki.

Az első nyugat-magyarországi felkelés eredményeképpen 1921. október 13-án Velencében aláírt osztrák-magyar megegyezés értelmében az 1921. december 3-ig visszafoglalt területeken a leendő határ teljes hosszának mintegy öt kilométeres sávjában a magyar-osztrák határmegállapító bizottság a helyszínen meghallgatásokat tartott a lakosság nemzeti érzületéről. A Magyarországhoz tartozás szándékát az utókor számára példaértékű hazafias megnyilvánulások kísérték.

Hazafias küzdelmük eredményeként a Népszövetség Tanácsa 1922. szeptember 19-én tíz Ausztriához csatolt község Magyarországhoz való visszatéréséről határozott. Lakóinak a szülőhaza iránti hűsége és olthatatlan szabadságvágya eredményeként 1923. január 10-én visszatért Magyarországhoz Kis- és Nagynarda, Alsó- és Felsőcsatár, Magyar- és Németkeresztes, Horvátlövő és Pornóapáti, március 8-án Ólmod és végül március 9-én Szentpéterfa.

A hazához tartozás érvényesülését olyan felvilágosult szellemű és hazafias gondolkodású, a megtorlás veszélyét is vállaló emberek segítették, mint az események során meggyilkolt Pataki Ferenc pornóapáti plébános, a letartóztatott nagynardai Kuntár József plébános, a magyarsága miatt életveszélybe került Osztovits István németlövői plébános, a zaklatásoknak kitett szentpéterfai Strassner József esperes, Szilágyi Imre vaskeresztesi plébános, továbbá Hergovich Márton ólmodi, Verhás István nagynardai, Polyák András csatári, Pehm András horvátlövői, Paukovits János magyarkeresztesi, Fixl Mátyás németkeresztesi, Schmidt József pornóapáti községi bírók, Kausz Gyula szombathelyi ügyvéd, Németh János szentpéterfai községi tanító, a közéleti szerepvállalásukról ismert Fehér Alajos ólmodi és Wachter Ede pornóapáti vendéglősök.

A Kis- és Nagynarda (ma Narda), Alsó- és Felsőcsatár (ma Felsőcsatár), Magyar- és Németkeresztes (ma Vaskeresztes), Szentpéterfa, Ólmod, Horvátlövő, valamint Pornóapáti horvát és német ajkú lakossága körében a nyugat-magyarországi felkelés nyomán kibontakozó helyi ellenállás nemzeti jelentősége abban rejlik, hogy a fenti községek a hazáért és szülőföldért folytatott harc eredményeként továbbra is Magyarországhoz tartozhattak. Ez indokolja a felsorolt települések részére a „Leghűségesebb Falu” cím adományozását.

Döntésével az Országgyűlés méltó emléket állít a trianoni békével szemben ellenálló, a magyar hazához hű, zömmel német és horvát ajkú magyaroknak.

-----STARTING---POINT---RESZLETES---

Az 1. §-hoz

E § ismerteti a szabályozás indokát, amely örök emlék állítása az 1922-es népszövetségi döntést kikényszerítő helyi lakosok tántoríthatatlan bátorságának.

A 2. §-hoz

E § tartalmazza azon községek felsorolását, amelyeknek az Országgyűlés a „Leghűségesebb Falu” („Communitas Fidelissima”) címet adományozza.

-----STARTING---POINT---VEGE---

A 3. §-hoz

A hatálybalépésről rendelkezik.