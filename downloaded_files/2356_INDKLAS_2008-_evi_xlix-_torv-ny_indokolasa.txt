2008. évi XLIX. törvény indokolása

a nemzetgazdaságilag kiemelt építési beruházások megvalósulásának elősegítése érdekében egyes törvények módosításáról

-----STARTING---POINT---ALTALANOS--- 

Az építési tevékenység eredményeképpen megvalósult építmények a nemzeti vagyon jelentős elemei, amelyek műszaki-gazdasági értékükön túl is alkalmasak jelentős fejlesztések beindítására.

A magyarországi építőipar előtt álló kihívások mértéke - az ország infrastrukturális elmaradottságának csökkentése, az Európai Unióhoz való csatlakozással vállalt közlekedési és környezetvédelmi beruházások kivitelezése, a lakásállomány állapotának javítása, az elkövetkező 10-15 évben végrehajtandó építési beruházások várhatóan az építőipar minden területén a teljesítmények közel megkétszereződését eredményezik.

A hosszú időigény különösen az EU támogatással megvalósuló beruházások esetében feszítő, mivel az EU szigorú határidőket szabott a támogatás felhasználására/felhasználhatóságára (ún. n+2 illetve n+3 szabály).

Ezért a nemzetgazdasági szempontból kiemelt építési beruházások megvalósításának és az építőipar akkut problémái megoldásának elősegítése érdekében a Kormány egyértelmű, hatékony, gyorsítást eredményező és ellenőrizhető lépéseket tervez.

A nemzetgazdasági szempontból kiemelt építési beruházások előkészítésének, engedélyezésének és megvalósításának folyamatában kormányzati beavatkozással érdemben rövidíthető az időigény, egyszerűsíthető az eljárás, csökkenthetők a párhuzamosságok mind az előkészítés, mind az építési engedélyezés folyamatában, a közbeszerzésekről szóló 2003. évi CXXIX. törvény módosítása terén, a közműnyilvántartás megvalósításával, az építési műszaki ellenőr (felügyelő mérnöki) foglalkoztatási feltételeinek könnyítésével, a többletmunka-pótmunka és az „irreálisan alacsony ár” definiálásával, a szakmunkásképzés biztosításával, szerződésminták kidolgozásával. A jogszabály-módosítások pedig akkor érhetik el az elvárt eredményt, ha menedzsment intézkedésekkel párosulnak.

A kiemelt ügyek gyorsítása mellett a jogszabály-módosítások tartalmaznak olyan egyéb pontosításokat is, amelyek ugyan nem közvetlenül szolgálják a gyorsítást, azonban olyan jogalkalmazást elősegítő tartalommal bírnak, melyek az egyértelmű és szakszerű döntéshozatalt segítik elő.

-----STARTING---POINT---RESZLETES---

Az 1. §-hoz

Egyes beruházások megvalósítását lehetetleníti el, ha a beruházás megvalósításához rendelkezésre álló, vagy (akár kisajátítás útján is) megszerezhető telek nem minősül/nem minősíthető az építésügyi előírások szerint építési teleknek, így nem építhető rá.

A hatályos meghatározás túlságosan leszűkíti a telek lehetséges megközelítési módjait azzal, hogy a telek csak közútról közelíthető meg. Gondot jelent az is, hogy az építési telkeket gyakran közforgalom elől elzárt magánútról közelítik meg. Annak érdekében, hogy a közérdekű járművek - mentő, rendőrség, katasztrófavédelem - minden építési telket meg tudjanak kellő biztonsággal közelíteni, továbbá a közművek elhelyezésére és a kiszolgáló, valamint vendégforgalom lebonyolítására elegendő terület álljon rendelkezésre szükséges pontosítani a törvény fogalom-meghatározását. A törvény szerint a jövőben csak olyan magánút alakítható ki a telkek megközelítésére, amely megfelel a közutakra vonatkozó előírásoknak is.

A fogalom-pontosítás továbbá lehetővé teszi, hogy az építési telek megközelítése ne csak közútról történhessen, hanem közterületként nyilvántartott térről, parkból is.

Az építési telek fogalom-meghatározása a megközelíthetőség vonatkozásában a közterület fogalmát használja, azonban a gépjárművel való közterületen keresztüli megközelíthetőséget csak abban az esetben fogadja el, ha azt az adott közterületre vonatkozó jogszabályi előírások ezt megengedik. Ez tágabb, mint az útnak a közúti közlekedésről szóló 1988. évi I. törvényben meghatározott fogalma, azonban nem sérti azt, mivel más célból vonja be a közterületet, de csak az arra vonatkozó jogszabályi előírások keretei között, nem oldva fel azokat. A rendelkezést a gyakorlatban felmerült, más módon kezelhetetlen esetek követelik meg. A pontosítás azzal, hogy nemcsak közútról teszi lehetővé az építési telek megközelíthetőségét, nagyobb lehetőséget teremt a beruházások érdekében történő építési telekké alakítás lehetőségeinek.

A 2. §-hoz

A hatályos szabályozás túlságosan bemerevíti a különböző tervtanácsi szintek működési/működtetési feltételeit, ezért a tervtanácsi hierarchia pontosítása, működtetési feltételei szabályozásának elhagyása a törvényi előírásokból, lehetővé teszi, hogy egyszerűbb működési és eljárási renddel, hatékonyabban és gyorsabban működhessenek a különböző szintű tervtanácsok.

A 3-4. §-hoz

Az építési beruházások előkészítése (területszerzése) és engedélyeztetése során gondot okoz, ha az építési engedély megszerzése a településrendezési eszközök módosítását igényli (anélkül nem adható építésügyi hatósági engedély), de az elhúzódó módosítás miatt jelentősen tolódik, vagy ellehetetlenül az építési engedélyezés is. A probléma megoldásának elősegítése érdekében megfelelő szakmai garanciák mellett a törvényben felsorolt esetekben felesleges a helyi építési szabályzat, szabályozási terv többlépcsős véleményeztetési eljárásának lefolytatása, a megfelelő cél egyszerűsített eljárás keretében jelentős idő, munka és költség megtakarítással megoldható.

Az új kiegészítés a törvényben meghatározott feltételek fennállása esetén lehetőséget ad arra, hogy a településrendezési eszköz előzetes és a közbenső véleményeztetése egy lépésben történjen meg, így rövidíthető a véleményezési eljárás ideje.

Az 5. és a 7. §-hoz

E rendelkezések egyfelől a településtervezési, másfelől pedig az építészeti-műszaki tervezési szerződés legfontosabb - az általános szabályoktól eltérő - különös és egyben kötelező elemeit határozzák meg.

A tervezési szerződések egy részénél, vagy meghatározott esetekben külön jogszabályok a szerződés írásba foglalását már előírják. A jogbiztonságot, a felek érdekeit, a későbbi jogviták megelőzését szolgálja ezért, hogy a településtervezési- és az építészeti-műszaki tervezési szerződések írásba foglalásának kötelezettségét - az e szerződéstípusok körébe tartozó minden szerződésre kiterjedően - alakszerűségi érvényességi követelményként kifejezetten is előírja a jogszabály.

A tervező jogosult, esetenként köteles társtervező vagy ágazati tervező (altervező), mint alvállalkozó igénybevételére, azonban erről a megrendelőnek joga van a megfelelő ismeretekkel rendelkezni, és a tervező által megjelölt társtervező, vagy altervező igénybevételével szemben akár takarékossági, akár bizalmi vagy egyéb okok miatt, vagy korábbi tapasztalatai, illetve más forrásból származó információi alapján kifogást emelni. A tervezőnek a társtervezőhöz, alvállalkozóhoz való ragaszkodása esetén a megrendelő élhet választási lehetőségével, elfogadja a tervező feltételét, vagy mással köt szerződést. Amennyiben a szerződés megkötésekor még nem dőlt el az altervező személye, vagy igénybevételének szükségessége, a felek szerződésben kötelesek rendelkezni a tervezői tájékoztatási kötelezettség teljesítésének módjáról.

Valamennyi tervezési szerződéstípus esetében elterjedt gyakorlat az, hogy a tervező - a tervdokumentáció elkészítésével és átadásával - teljesíti a szerződésben vállalt kötelezettségét, a megrendelő azonban nem fizet, azt különböző feltételekhez, hatósági engedélyezéshez, az eljárásban érdekelt felek hozzájárulásához köti, vagy más, kifejezetten meg nem jelölt okok miatt mulasztja el a fizetést, nem egyszer rosszhiszeműen. Ezzel lánctartozásokat indít be, tervezőket juttat csődbe, kényszerít pályaelhagyásra, vállalkozása feladására. A tervezőnek ugyanis teljesíteni kell az altervező felé, amit a lehetőségei behatárolhatnak. E vonatkozásban viszont kényszerhelyzetben van, mivel a következő munka éppúgy megkövetelheti az altervező igénybevételét.

Az egyidejű teljesítés e kialakult gyakorlat megszüntetését célozza, egyben a további körbetartozások kialakulásának megelőzése irányában fejthet ki kedvező hatást. A felek a rendelkezéstől eltérhetnek, azonban a tervező megfelelő garanciákat köthet ki.

A rendelkezések a településtervezési szerződések esetében a településrendezési eszközök előkészítéséhez, illetve esetleges módosításukhoz kapcsolódóan, az építészeti-műszaki szerződések esetében pedig a gyorsítást befolyásoló, adott esetben meghatározó tényezőkhöz kapcsolódó garanciális elemként jelennek meg a törvényben.

A 6. §-hoz

Honvédelmi okból szükséges az általánostól eltérő szabály megállapítása a tilalommal érintett települési területeken.

A 8. §-hoz

A főszabály az, hogy az engedélykérelmek elbírálását megelőzően a hatóságnak helyszíni szemlét kell tartania. A jogszabályhely kiegészítése lehetővé teszi, hogy az eljárások gyorsítása érdekében alacsonyabb szintű jogszabály differenciálja azokat a kivételes eseteket, amikor az építésügyi hatóságnak nem kötelező helyszíni szemlét tartania. Ez az eljárás lényeges gyorsítását eredményezheti (pl. építésügyi igazgatási szakértői tanúsítás esetén).

A 9. §-hoz

Az épített környezet alakításáról és védelméről szóló 1997. évi LXXVIII. törvény (a továbbiakban: Étv.) elvi engedélyezésre vonatkozó szabályai körében az elvi engedélyezési eljárási típusok csökkentését célozza meg a törvény. Ez a felesleges eljárás-típusok megszüntetését, ezzel a beruházások megvalósításának gyorsítását eredményezi.

Fontos előírása az Étv.-nek az, hogy a beruházások megvalósításának elősegítése érdekében lehetővé teszi a megfelelő garanciákkal és kötőerővel rendelkező elvi engedélyezési eljárás lefolytatását, különös tekintettel a telek beépítésével, a településképpel, az építészeti kialakítással kapcsolatos, továbbá a műemléki, régészeti, kulturális örökségvédelmi, természet-, táj- és környezetvédelmi, egészségvédelmi, talajvédelmi, életvédelmi, tűzvédelmi, valamint a műszaki követelmények - ideértve a geológiai, szeizmológiai követelményeket is - előzetes tisztázása céljából. Az elvi engedély és az építési engedély egy speciális fajtája az összevont engedélyezés, amely két szakaszát tekintve elvi építési keretengedélyezésből és építési engedélyezésből áll. Az eljárásfajta bevezetése lényegesen lerövidítheti a tervezéssel kapcsolatos követelmények megismerését és az azt követő építési engedélyezési eljárást is.

A 10. §-hoz

Az ügyfelek érdekében nagyon fontos, hogy az eljárások gyorsítása mellett felhívjuk az építtetők figyelmét arra, hogy az építésügyi hatósági engedély megszerzése mellett a beruházás megvalósításához még más - jogszabályban előírt - engedélyek beszerzésére is szükség van.

A 11. §-hoz

Az eljárás elsődleges célja a megelőzés. Az Étv. 39. § (5) bekezdésének módosítása az építőipari kivitelezési tevékenység megkezdésére irányuló bejelentés mellékleteinek pontosítását tartalmazza. Ez a rendelkezés nem alkalmaz hátrányos megkülönböztetést, diszkriminációt az építőipari kivitelezési tevékenységet szolgáltató vállalkozó kivitelezővel szemben és megfelel a vonatkozó irányelvnek az arányosságra vonatkozó elvárásainak is (a belső piaci szolgáltatásokról szóló 2006/123/EK irányelv 9. cikk szerinti engedélyezési rendszer fenntartható). A rendelkezés célja a hatóság tudomásszerzésének és ezzel az ellenőrizhetőség biztosítása, amely garantálja a közrend a közbiztonság az élet és vagyonbiztonság a közegészségügy és a környezetvédelem adott tevékenységre előírt szabályainak és az egyedi hatósági előírásoknak a betartását, illetve betartatását. A bejelentés hiányában a hatóság tudomásszerzése csak esetleges lenne és intézkedései nem a megelőzést, hanem a már bekövetkezett veszélyhelyzetek, károk és egyéb következmények felszámolását kellene, hogy szolgálják. Ezért a rendelkezés a tagállamokkal szemben támasztott követelményeket teljesíti.

A rendelkezés bevezetését 2005-ben közérdeken alapuló érdek generálta:

a) az építőiparban a többi ágazathoz viszonyítva is rendkívüli méreteket öltött a feketemunka. A jogellenesen foglalkoztatott munkások után adót, járulékot senki sem fizetett. Az építés főbb résztvevőire vonatkozó adatok bejelentése az ellenőrzésükre hivatott hatóságok (építésfelügyelet, APEH, munkaügyi felügyelet) ellenőrzéseit tette hatékonyabbá.

b) az építés minősége nagymértékben kihat az épített környezet minőségére is. Ezért a szintén uniós irányelveken nyugvó, építményekkel szemben támasztott követelmények (termékdirektíva) megtartása, megtartásuk ellenőrizhetősége érdekében, a kezdés bejelentésének elengedhetetlen tartozéka a kivitelezési dokumentáció megléte, a kivitelezési tervek tervezőjének és a tervellenőrnek a nyilatkozata pl. arról, hogy a tervezett építmény állékony, vagy kielégíti (a szintén irányelv alapú) energetikai követelményeket.

E megoldás az Unió tagállamaiban egyébként nem ismeretlen (Nagy-Britannia, Németország), az építőipari kivitelezési tevékenység végzését pl. sehol sem engedik meg kivitelezési tervek készítése és engedélyezése nélkül.

Az építőipari kivitelezési tevékenység megkezdéséhez szükséges adatok bejelentésének egyszerűsítését (kevesebb adat), illetve megkönnyítését célozza a pontosítás.

A 12. §-hoz

A kivitelező a megrendelő építtető vagy megbízottja utasítása szerint köteles eljárni, igényeit figyelembe venni, azoknak eleget tenni. Ha azonban ezek az utasítások, elvárások csak jogszabályi vagy hatósági előírások megszegésével, megsértésével lennének teljesíthetőek, akkor a teljesítést meg kell tagadnia, mely tényt rögzíteni köteles. A gyorsítás jogbiztonságot, szakszerűséget és minőséget szolgáló garanciális szabály, egyben a későbbi jogviták megelőzését is célozza.

A 13. §-hoz

Az építésügyi hatóság intézkedési lehetőségeinek bővítését célozza a szabálytalanságok időbeni megelőzése, feltárása érdekében.

A 14. §-hoz

Az építésfelügyeleti intézkedési lehetőségek közül az építtető (beruházó) számára az egyik legsúlyosabbat, az építőipari kivitelezési tevékenység leállítási, illetve folytatásának megtiltási esetkörét korlátozza a törvény arra a körre, amikor súlyos szakszerűtlenség, az állékonyságot, az életet és egészséget, a közbiztonságot közvetlenül veszélyeztető állapot áll fenn.

A 15. §-hoz

Az építtetői körökben bevett szokássá vált, hogy a használatbavételi engedély megszerzését követően - bízva az építésügyi hatósági ellenőrzés és intézkedés hiányában - az építményt rövid időn belül „saját képükre formálják”, azaz átalakítják akár szabálytalanul is. E jogszabályhely kiegészítésével az építésügyi hatóság eszköztára bővül a szabálytalankodókkal szemben.

A 16. §-hoz

Az építésügyi bírság kiszabhatóságát korlátozza a jogszabályhely azokban az esetekben, amikor az építtető bizonyíthatóan jóhiszeműen járt el.

A 17-18. §-hoz

Az építésügyi hatósági eljárások elektronizálásának célja azok interaktív e-közigazgatási szolgáltatássá történő átalakítása, amely az építtetők, a beruházók, a kivitelezők és a hatóságok számára is gyorsabb, hatékonyabb, egyszerűbb és transzparens eljárást és ügyintézést jelent. Ennek első, bevezető szakaszaként a törvényben meghatározott egyes eljárási cselekmények elektronikus formában történő végzése lehetővé válik. Az információtechnológiai feltételek fennállása esetén az önkormányzatok a módosítás hatálybalépésétől lehetővé tehetik ezeknek az eljárási elemeknek e-ügyintézés formájában történő végzését, illetve az ügyfeleknek ilyen módon történő hatósággal történő kapcsolatát. A jogi személy ügyfelek számára már ennek bevezetése is gyorsítja az engedélyezési eljárásokat.

Az építésügyi hatósági és az építésfelügyeleti hatósági ügyintézés elektronizálásának lehetőségét teremti meg a törvényi szabályozás.

A rendelkezés a bírságbehajtások tekintetében olyan eljárási részletszabályokat pontosít, melyek alapvetően az ügyintézés megkönnyítését, gyorsítását eredményezik. Ide tartozik az építésügyi igazgatási szakértő igénybevételi lehetőségének biztosítása is az építtető részére, mert a szakértő nyilatkozatának, tanúsításának bevezetése jelentősen lecsökkentheti az építésügyi hatósági eljárási „fázisokat”, úgymint kiküszöbölheti a hiánypótlási kiírást, a szakhatósági megkeresést (már rendelkezésre áll a szakhatósági állásfoglalás a kérelem benyújtásakor), a helyszíni szemlét egyes esetekben, és a tényállás tisztázását megkönnyítheti.

A 19. §-hoz

A jogszabályhely az építésüggyel kapcsolatos nyilvántartások körét pontosítja, bővíti. A közösségi joggal összhangban a szakmagyakorlási jogosultság határozott idejű érvényességének megszüntetése következtében - ha ezt a szakmagyakorló kéri - szükséges hatósági bizonyítvány kiállításával igazolni a szakmagyakorlási jogosultság meglétét, folytonosságát. A hatósági bizonyítvány kiállításának díja van. A jogszabályhely továbbá meghatározza a hatóságok névjegyzékbe-vételi eljárásával (nyilvántartás-vezetésével) kapcsolatos eljárási díját és annak mértékét is. A törvényi szintű szabályozásra szükség van, mert a hatósági bizonyítvány kiállításának illeték tételét az illetékekről szóló 1990. évi XCIII. törvény határozza meg, és ettől eltérni csak törvényi szintű szabályozással lehet. A rendelkezés szükséges és indokolt, mivel így biztosítható - az állami feladatot ellátó, de állami támogatásban nem részesülő - eljáró hatóság (szakmai kamarák) eljárási költségeinek fedezete. A hatósági bizonyítvány eljárási díjának meghatározása mellett, ehhez igazodva indokolt a szakmagyakorlási névjegyzék vezetésével kapcsolatos valamennyi eljárási díj törvényi szintű szabályozása.

A 20. §-hoz

A módosítás azokat az Étv. felhatalmazási helyeket módosítja vagy teremti meg, melyek a gyorsítás érdekében történő részletszabályok megalkotását teszik lehetővé.

A 21. §-hoz

E rendelkezés a jogharmonizációs klauzulát aktualizálja a közösségi jog változásainak megfelelően.

A 22. §-hoz

A rendelkezés a törvény hatályát kibővíti. Jóllehet a műsorszórás és elektronikus hírközlés már nem tartozik a koncesszióról szóló 1991. évi XVI. törvény hatálya alá, azonban az ágazat jelentős beruházásait is indokolt felvenni a gyorsítható eljárások közé, a koncessziós alaptevékenységet kiegészítő beruházások (pl. kaszinó üzemeltetése mellett szórakoztató, vendéglátó, szabadidős komplexumok kiépítése) lehet, hogy egyenként nem számottevőek, de gazdaságélénkítő hatásuk lehet azáltal, hogy a fenti beruházások is gyorsabban valósulhatnak meg.

A rendelkezés a nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi LIII. törvényt (a továbbiakban: Ngyt.) azzal egészíti ki, hogy a kiemelt jelentőségű ügyben indult eljárásokra a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) és az ügyfajtára vonatkozó különös eljárási szabályok mellett, az Étv., és az építésügyi hatósági eljárásokról, valamint a telekalakítási és az építészeti-műszaki dokumentációk tartalmáról szóló külön jogszabályt is az Ngyt.-ben meghatározott eltérésekkel kell alkalmazni.

A 23. §-hoz

A rendelkezés az építésügyi hatósági eljárások gyorsítása érdekében az építésügyi hatósági engedélyezési eljárásoknál az általános, azaz a soron kívüli, de legfeljebb 60 napos ügyintézési határidő helyett rövidebb, legfeljebb 30 napos ügyintézési határidőt állapít meg. Erre akkor kerülhet sor, ha az építésügyi hatósági engedélyezéshez szükséges mellékleteket és dokumentációt építésügyi igazgatási szakértő készíti elő, és az építtető az építésügyi hatósági engedélykérelem benyújtásakor kérelméhez mellékeli az építésügyi igazgatási szakértő nyilatkozatát, valamint az építtető elvi építési keretengedéllyel rendelkezik. Az építésügyi igazgatási szakértő igénybevétele nem kötelezettsége, csupán lehetősége az építtetőnek.

A rendelkezés megállapítja, hogy az eljáró közigazgatási szerv vezetője a döntés meghozatalára rendelkezésre álló határidőt indokolt esetben a hatályos törvényben szereplő 30 nap helyett a gyorsabb ügyintézés érdekében csak 15 nappal hosszabbíthatja meg. A rendelkezés értelmében az eljáró hatóság hatósági közvetítőt vehet igénybe, aki az eljárás zökkenőmentes lefolytatása érdekében egyfajta mediátorként közvetít a hatóság és az ügyfelek között.

A 24. §-hoz

A 24. § megállapítja, hogy a hatósági eljárás megindítása előtt a beruházás tervezését, megvalósítását érintő követelmények előzetes tisztázását szolgáló szemle és egyeztetés lefolytatását csak az építtető kezdeményezheti, hiszen az ő érdeke a beruházás feltételeinek előzetes megismerése. A rendelkezés a hatályos törvénnyel szemben kimondja, hogy ha az építtető szemlét és egyeztetést kezdeményez, akkor ezt a hatóságnak le kell folytatnia, a rendelkezés tehát nem biztosít ebben a kérdésben mérlegelési jogkört a hatóságnak, hiszen az építtető érdeke az előzetes egyeztetés lefolytatása a beruházás előkészítése miatt. Megállapítja továbbá, hogy a szemléről, és az egyeztetésről készült emlékeztetőben foglaltak nem kötik az engedélyező hatóságot, a szakhatóságot és a közműszolgáltatót.

A 25. §-hoz

A - 24. §-ban foglaltakkal szemben - a 25. §-ban meghatározott, az olasz közigazgatási eljárási modellhez hasonló eljárásjogi konstrukció értelmében az építésügyi hatóság az eljárás elvi építési keretengedélyezési szakaszában az egyeztető tárgyalás és a helyszíni szemle során feltárt tényekről és nyilatkozatok alapján jegyzőkönyvet készít, amely alapján kötőerővel rendelkező végzés formájában megállapítja az építési engedély megadásának általános feltételeit és kereteit.

A 25. § a nemzetgazdasági szempontból kiemelt jelentőségű ügyekben az építésügyi hatósági engedélyezési eljárás speciális esetét az összevont építésügyi hatósági engedélyezési eljárást (a továbbiakban: összevont eljárás) határozza meg, amely az építési engedélyezésre irányuló eljárást két szakaszra, elvi építési keretengedélyezési (a továbbiakban: elvi keretengedélyezési), és építési engedélyezési szakaszra bontja. Az építtető az építési engedélyezésre vonatkozó külön jogszabályi előírások helyett választhatja ezt a speciális összevont eljárást.

Az elvi keretengedélyezési szakasz azt a célt szolgálja, hogy előkészítse az építési engedélyezési szakaszt oly módon, hogy az építési engedélyezési szakaszban ne kelljen hiánypótlást elrendelni, továbbá a hatóságnak és a szakhatóságoknak az elvi keretengedélyezési szakasz során tett megállapításai és nyilatkozatai már rendelkezésre álljanak. Az elvi keretengedélyezési szakasz végén ugyanis a hatóság és a szakhatóságok megállapításait végzés formájában elvi keretengedély rögzíti, amelyben foglaltak a hatóságot és a szakhatóságokat akkor is kötik, ha a keretengedély megadását követően a jogszabályok, és a kötelező hatósági előírások megváltoztak.

Az építésügyi hatóság az elvi keretengedélyezési szakasz végén végzés formájában 15 napon belül elvi keretengedélyt ad ki, amivel szemben önálló fellebbezésnek helye - az eljárások gyorsítása érdekében - csak az elvi keretengedély megtagadásáról szóló végzés esetén van. Az elvi keretengedély megadásáról szóló végzés csak az eljárás engedélyezési szakaszában meghozott építésügyi hatósági határozat elleni fellebbezésben támadható meg. A Ket. értelmében az ügyfél az elsőfokú határozat ellen fellebbezhet, és főszabályként megállapítja, hogy a végzés csak a határozat elleni fellebbezésben támadható meg. Ez alól néhány kivételt meghatároz a Ket., továbbá törvény az önálló fellebbezést egyéb esetekben is lehetővé teheti. Az elvi keretengedély megtagadásáról szóló végzés esetén biztosítani kell a fellebbezés lehetőségét, hiszen egyébként a kérelem elutasításával anélkül érne véget az eljárás, hogy az ügyfél a hatósági döntéssel szemben fellebbezési joggal élhetne. Az elvi keretengedély megadásáról szóló végzés viszont csak az építési engedélyezésre irányuló eljárás második szakaszában, az engedélyezési szakasz végén kibocsátott határozat elleni fellebbezésben támadható meg, hiszen ezáltal nem sérül az ügyfelek fellebbezéshez való joga. Az összevont eljárás építési engedélyezési szakasza az építési engedély elvi keretengedélynek megfelelően pontosított tartalmú mellékletek - elvi keretengedély érvényességi idején belül történő - benyújtásával kezdődik.

A 26. §-hoz

A rendelkezés olyan eljárási részletszabályokat pontosít, melyek alapvetően az ügyintézés megkönnyítését, gyorsítását eredményezik, úgymint a szakhatósági állásfoglalás beszerzése tekintetében. A rendelkezés továbbá a kiemelt jelentőségű ügyben hozott elsőfokú határozat elleni fellebbezés elbírálására is előírja a soron kívüli ügyintézést, amely legfeljebb harminc nap lehet.

A 27. §-hoz

A § az Ngyt.-t módosítja, mivel az elektronikus jogorvoslati eljárás bevezetésre kerülne a nemzetgazdasági szempontból kiemelt beruházásokra is, ezzel mozdítva elő az európai uniós források gyors és jogszerű felhasználását.

Az elektronikus eljárást lehetővé tevő részletszabályok külön jogszabályban, a bírósági iratok elektronikus kézbesítéséről és az elektronikus tértivevényről szóló törvényben és a polgári perrendtartásról szóló 1952. évi III. törvényben (Pp.) találhatók meg. Az elektronikus úton történő peres szabályok bevezetésére - az elektronikus tértivevényre vonatkozó rendelkezések hatálybalépésével összhangban - 2009. július 1-jétől kerül sor.

A 28. §-hoz

Felhatalmazást kap a Kormány arra, hogy rendeletben állapítsa meg a beruházás tervezését, megvalósítását érintő követelmények előzetes tisztázása érdekében történő szemléért, illetőleg egyeztetésért, valamint az összevont eljárásért igazgatási szolgáltatási díj mértékét, valamint a díj beszedésére, kezelésére, nyilvántartására, visszatérítésére és megosztására vonatkozó szabályokat, továbbá, hogy rendeletben kiemelt jelentőségű ügyben indult eljárásért igazgatási szolgáltatási díj fizetését írja elő, és meghatározza annak mértékét, valamint a díj beszedésére, kezelésére, nyilvántartására, visszatérítésére és megosztására vonatkozó eljárási szabályokat.

A 29. §-hoz

A rendelkezés az összevont építésügyi hatósági engedély-kérelem tartalmát meghatározó mellékletet, és az elvi építési keretengedélyezési dokumentáció tartalmát meghatározó mellékletet iktatja az Ngyt.-be.

A 30. §-hoz

Az építésügyi hatósági feladatellátás magasabb színvonalon, hatékonyabban történő intézéséhez szükséges feltételek állami támogatási forrását biztosítja az illetékekre vonatkozó szabályozás pontosítása, illetve módosítása, amely egyértelműbbé teszi az egyes építményfajták és az egyes eljárásfajták esetében fizetendő illeték mértékét.

A 31-35. §-hoz

E rendelkezés a tervező és szakértő mérnökök, valamint építészek szakmai kamaráiról szóló 1996. évi LVIII. törvény (a továbbiakban: Mkt.) tekintetében a szabad szolgáltatásnyújtás és az építési engedélyezési eljárások megkönnyítése, az egyes tervezői szakterületek megfelelő tervezői kapacitásának biztosítása érdekében, a kamarai tagság nélkül végezhető mérnöki és építészeti tevékenységek körét határozza meg, így különösen az építésügyi igazgatási szakértőt. (Mkt. 1. §)

Az építésügyi szakterületen igazságügyi szakértő csak az lehet, aki építésügyi műszaki szakértői jogosultsággal rendelkezik, ezért az igazságügyi szakértői névjegyzékbe vételhez a jogosultság meglétének igazolása szükséges.

Ezen rendelkezések a szakmagyakorlási névjegyzék érvényességére való utalást szüntetik meg a közösségi joggal való összhang érdekében. (Mkt. 3. § (1) bekezdése)

A rendelkezés összehangolja a 20. § (1) bekezdésének rendelkezésével a kamarai tisztségviselők választásra vonatkozó szabályokat. Valamennyi választott tisztségviselő esetében meghatározza a megbízatás maximális időtartamát. A legfontosabb vezető tisztségviselői helyeknél az országos kamara tekintetében fenntartja az újraválasztásra vonatkozó korlát törvényi kereteit. (Mkt. 20. § (2) bekezdése)

A módosító rendelkezés összhangban a közösségi joggal a szakmagyakorlási jogosultságok határozott időtartamának megszűnése miatt a rendelkezés pontosítását tartalmazza. (Mkt. 42. § (1) bekezdése)

E rendelkezés a jogharmonizációs klauzulát aktualizálja a közösségi jog változásainak megfelelően.

A 36. §-hoz

E jogszabályhely teremti meg a lehetőségét annak, hogy - összhangban az idevonatkozó uniós irányelvvel és a környezetvédelmi szabályozással - az építési hulladékok elhelyezésével és kezelésével kapcsolatos szabályozás kiterjeszkedhessen minden építményfajta létesítésére annak érdekében, hogy az építőipari kivitelezési szabályok, az építési folyamat résztvevőinek feladatai és felelőssége egyértelműbbé válhassék, a felesleges párhuzamosságok pedig kiküszöbölhetővé váljanak.

A 37. §-hoz

A módosítás indoka az elektronikus útdíjszedő rendszer Magyar Köztársaság területén való alkalmazásának késedelme, amelynek következtében a 2008. december 31-ig szükséges meghosszabbítani a közút kezelője vagy az általa megbízott szervezet számára a használati díj megfizetése ellenőrzésének lehetőségét, és az ehhez kapcsolódó adatkezelési felhatalmazást.

-----STARTING---POINT---VEGE---
s
A 38-39. §-hoz

Hatálybaléptető, hatályon kívül helyező és szövegrészlet-pontosító rendelkezéseket tartalmaznak.

A rendelkezés úgy módosítja a helyi önkormányzatok társulásairól és együttműködéséről szóló 1997. évi CXXXV. törvényt, hogy lehetővé teszi az önkormányzati társulások év közbeni felmondását, ha a felmondás a társulási megállapodás alapján ellátott államigazgatási hatósági hatáskör ellátásához szükséges, jogszabályban előírt feltétel teljesülésének megszűnése folytán bekövetkező hatáskör-megszűnés miatt válik szükségessé. A törvénycsomag célja, hogy a nemzetgazdaságilag kiemelt beruházások szakszerű lebonyolítása mellett a nemzetgazdaságilag fontos beruházások gyors lebonyolítását is elősegítse. E rendelkezés garantálja, hogy az építésügyi hatáskört azon települések jegyzői gyakorolják, amely településeken biztosítottak a feladatellátás jogszabályban meghatározott személyi és tárgyi feltételei, ami a szakszerű és gyors hatósági ügyintézés alapvető feltétele.

A kereskedelemről szóló 2005. évi CLXIV. törvény - a Ket. szabályaitól idegen - 4. §-ának hatályon kívül helyezésére azért kerül sor, mert a rendelkezésnek joghatása nincsen, ily módon csak az eljárás indokolatlan elhúzódását eredményezi. Rendelkezései pedig alkotmányos alapjogokon nyugvó településrendezési döntést érintenek, vizsgálnak felül.